{"url": "https://www.dnevnik.bg/sport/2019/08/29/3956979_sled_nova_luda_vecher_ludogorec_se_zavurna_v_grupite/", "text": "Лудогорец\" влезе в групите на Лига Европа след нова луда вечер. Българският отбор завърши 2:2 при гостуването си на \"Марибор\" и след  нулевото равенство в Разград  продължава в същинската част на турнира. \"Лудогорец\" ще играе в групова фаза в евротурнирите за шести път, като за четвърти път е в групите на Лига Европа. Съставът, който за пръв път беше воден от Станислав Генчев, взе убедителна преднина още до 26-ата минута с головете на Марселиньо и Клаудиу Кешеру от дузпа. Българският шампион играеше силно и държеше развоя на дуела в ръцете си.    Всичко се промени в 65-ата минута, когато Маркос Тавареш намали с първия точен удар във вратата на \"Лудогорец\" в двата мача. Седем минути по-късно Руди Ванкас изравни и постави състава от Разград под огромно изпитание. В 88-ата минута след остро центриране от ляво Козмин Моци опита да изчисти, но отигра лошо и топката срещна гредата, за да излезе в ъглов удар. Българският участник ще научи съперниците си за груповата фаза в петък в 14.00 часа. Шампионите ще са във втора урна. \"Лудогорец\" игра силно през първото полувреме. В 17-ата минута Марселиньо вкара много красив гол и даде преднина на отбора си. Малко по-късно съставът получи дузпа за нарушение срещу Сисиньо. Кешеру изпълни точно и увеличи увереността на \"Лудогорец\". Отборът продължи да играе добре до края на първата част, а и в началото на второто полувреме. В 65-ата минута Тавареш беше изведен пред наказателното поле, пое добре и преодоля Пламен Илиев. Словенците се окрилиха и съумяха да изравнят. Ванкас изравни след центриране от фаул, при което никой не игра с топката и тя влезе във вратата. \"Марибор\" положи много усилия в търсене на победен гол, но нямаше добри възможности.", "date": "2019.08.29", "title": "След нова луда вечер \"Лудогорец\" влезе в групите на Лига Европа"}
{"url": "https://www.dnevnik.bg/razvlechenie/2019/08/29/3956736_matju_makkonuhi_stava_praktikuvasht_profesor_v/", "text": "Мнозина знаят, че лекциите в университета могат да бъдат нещо, което човек невинаги очаква с нетърпение. Дали обаче нещата биха седяли така, ако следваш при преподавател като Матю Макконъхи? От тази есен студентите, изучаващи филмовото изкуство в Университета в Остин, щата Тексас, ще имат шанса да разберат какво е усещането, тъй като холивудската звезда и носител на \"Оскар\" започва работа като преподавател там. Добавянето на 49-годишния Макконъхи към официалния списък с преподаватели на факултета бе обявено в сряда в туитър профила на колежа по комуникации. Макконъхи е родом от градчето Ювалди в щата Тексас и завършва с бакалавърска степен същия този университет през 1993 г. През последните четири години той е постоянен посетител на университетския кампус, тъй като е канен като гостуващ инструктор и с времето се е превърнал в нещо като култов герой на учебното заведение, пише \"Инсайдър\". През 2016 г. спечелва сърцата на студентите там, след като ги кара до домовете им с количка за голф като част от програмата на университета за безопасно шофиране. Първоначално Макконъхи започва да преподава заедно с друг професор - Скот Райс, във филмов клас, занимаващ се с това как сценарият се пренася на екрана. Той помага за съставянето на учебния план на класа, по който той ще продължи да преподава вече и като постоянно практикуващ. \"Това е класът, който ми се иска да имах, докато аз бях в училището по филмово изкуство. Работата в класната стая със студентите ми дава шанс да ги подготвя\", споделя актьорът пред UT News и допълва, че създаването на филми и пренасянето на думите от страниците върху екрана е едновременно наука и изкуство независимо от времената или поколението. \"Елементите на истина и искрената радост от процеса са вечни. Това винаги ще е фокусът в нашата класна стая\", казва още той.", "date": "2019.08.29", "title": "Матю Макконъхи става преподавател в Тексаския университет в Остин"}
{"url": "https://www.dnevnik.bg/politika/2019/08/29/3956790_borisov_iska_evropa_da_vloji_mnogo_pari_za_da_se/", "text": "Министър-председателят Бойко Борисов иска Европейският съюз да вложи много пари за развитието на потенциала на младите хора и задържането им в България. Желанието си той изрази по време на изказването си след срещата с новоизбрания председател на Европейската комисия Урсула фон дер Лайен в София. Посещението й е част от консултациите, които провежда с лидерите на държавите - членки на ЕС, преди представянето на пълния състав на новата комисия за одобрение пред Европейския парламент. Очакваше се двамата да обсъдят ресора на бъдещия български еврокомисар. \"Има една такава поговорка в Европа: Докато всичко не е договорено, нищо не е договорено. Не бива да се спекулира с ресори, нито какво сме се разбрали и какво искаме\", каза Борисов след срещата и обясни, че България е спазила изискванията на ЕК при номинацията на български еврокомисар. \"Аз изпълних едно от указанията на ЕК - да номинираме жена за комисар, за да може балансът между половете да стои в ЕК\", коментира още Борисов. По думите му България винаги е била водеща в \"тази сфера - опазването на околната среда\". \"Много мозъци, много хора от всички бившия източен блок заминават да работят на запад\", каза премиерът на България. \"Сега Европа трябва да инвестира много пари отново да повишим квалификацията и конкурентоспособността на държавите от Централна и Източна Европа\", обясни той.  Той похвали Урсула фон дер Лайен, че \"много хубаво е схванала\" приоритетите на българското правителство. \"Тук съм, за да слушам много внимателно мин.-председателя Бойко Борисов за приоритетите и очакванията на българското правителство. За мен е много важно да се постигне баланс в ЕС. Отдавам голямо значение на приноса на източноевропейските държави\", каза новият председател на ЕК. \"Дигитализация, демографски промени, които влияят върху икономиките и обществата ни, също и сигурността. Напълно съм наясно, че в период на миграция е необходимо да намерим ново начало по отношение на миграцията\", изреди Урсула фон дер Лайен предизвикателствата, пред които е изправен ЕС. \"Ние разчитаме на България за действия, за информация\", добави тя. \"В иновации, образование, цифровизация - важно е да се инвестира в тези области. Икономиката на България има най-висок ръст на БВП за всички времена. Страната има големи постижения в областта на заетостта, голям бюджетен излишък\", изреди председателят на ЕК. \"В иноваторска дейност и развитие на младите виждам силата на България\" заяви тя. \"Това, което Европа отчита, е нашето много добро председателство на ЕС, ролята на България в Западните Балкани\", допълни Борисов. \"Това са резултати от много лидерство на всички нива на българите, които участват във всеки един процес\", разясни той.", "date": "2019.08.29", "title": "Борисов иска Европа да вложи много пари, за да се задържат младите хора в България"}
{"url": "https://www.dnevnik.bg/analizi/2019/08/29/3956806_pravitelstvoto_iska_bezkontrolna_sekretnost_na/", "text": "                         Утрояване на сроковете за защита на държавната и служебната тайна - това предлага законопроект на правителството, обявен на 22 юли за  обществено обсъждане . С това се развързват ръцете на службите и МВР, както и на цялата администрация на изпълнителната власт да засекретяват информация извън определените от закона срокове. Така например информация, която е била маркирана с гриф \"строго секретно\" и е защитена от обществен достъп за 30 години, може да бъде презасекретена още два пъти, което означава до 90 години. Досега подобна възможност не съществуваше. Законът допускаше само по изключение удвояване на първоначално определения срок за защита на класифицирана информация. Според внесеното от Програма Достъп до информация (ПДИ)  становище  това предложение нарушава конституционния принцип, според който ограниченията на правото на информация са само изключение, представлява връщане към \"вечната\" държавна тайна от комунистическото минало и създава опасност да бъдат прикривани от обществото злоупотреби, корупция и престъпления. \"Определените в закона срокове са гаранция от страна на законодателната власт, че органите на изпълнителната власт, които прилагат закона и в частност създават класифицирана информация, няма да злоупотребят с властта си да ограничават достъпа до информация, от която гражданите могат да си съставят мнение за дейността им и вземаните управленски решения\", се казва в становището на ПДИ. \"Те са и гаранция, че държавната тайна няма да бъде защитавана \"вечно\", както беше преди приемането на ЗЗКИ, тъй като в едно демократично общество правото на достъп до обществена информация винаги трябва да надделява над тайните, свързани с управлението на държавата, което изключва възможността дадена информация никога да не е в обхвата на правото на достъп.\" В публикувания проект на закон за изменение и допълнение на Закона за защита на класифицираната информация се предлага и увеличаване на срока за защита на служебната тайна от 6 месеца на 2 години, както и възможността за засекретяване на цяла папка или поредица от папки (сбор от документи) само заради един съдържащ се в нея документ. До момента се прилагат указания на Държавната комисия по сигурност на информацията, според които в такива случаи може да се обособят папки със секретни документи и останалите документи да се обособят в други, публично достъпни папки. В становището на ПДИ тези предложени изменения са подложени на критика. Създава се за първи път и възможност министърът на вътрешните работи и шефовете на службите за сигурност да въвеждат самостоятелно отделен ред за унищожаване на класифицирани документи, свързани с оперативната и/или оперативно-издирвателната дейност на службите за сигурност и службите за обществен ред. Според ПДИ: \"Делегирането на уредбата относно унищожаването на част от класифицираната информация към изпълнителната власт предоставя възможност за заобикаляне на посочената законова разпоредба в нарушение на създадения от законодателя и съответен на Конституцията баланс.\" Възможността за безконтролно унищожаване на документи е подложена на критика и в становище на Държавна агенция \"Архиви\": \"Предложеният в законопроекта текст допуска хипотеза за различна интерпретация и възможност от неконтролирано унищожаване на документи от дейността на визираните в алинеята служби. Предложеният в ал. 7 към чл. 33 текст създава предпоставка да не се изпращат изготвените по образец предложения за унищожаване на документи (първи и/или единствени екземпляри) с изтекли срокове за защита на класифицираната информация за становище до ДАА. Произнасянето относно историческото, практическото или справочното значение на предложените за унищожаване документи е изцяло в компетенциите на ДАА.\" В тази връзка от агенцията настояват \"в предложения текст по недвусмислен начин да се отразят посочените компетенции на ДАА по произнасяне на ценността на документите\". Програма Достъп до информация отбелязва и обстоятелството, че в българския Закон за защита на класифицираната информация (ЗЗКИ) липсва забрана за класифициране на документи, съдържащи данни за корупция, злоупотреби и нарушаване на човешки права. Вместо да се попълни този пропуск и да се отвори път за \"управление на слънчева светлина\" по тези въпроси, се предлагат способи за удължаване на засекретяването и унищожаване на документи, без да са били предмет на достъп от страна на гражданите. ПДИ предлага да отпаднат всички посочени проблематични текстове от проекта на изменения в ЗЗКИ. За първи път след началото на демократичните промени и в унисон със законодателството на развитите демокрации предлагаме и: \"да бъде въведена разпоредба, забраняваща класифицирането като държавна или служебна тайна на информация, съдържаща данни за престъпления, злоупотреби, корупция и нарушаване на основни човешки права.\" Не за пръв път важни законодателни промени се подлагат на обществено обсъждане по време на ваканция. Този подход не свидетелства за желание да се чуе мнението на засегнатите и да се подобри качеството на законопроектите, а за \"отбиване на номера\". Срокът за становища изтече на 22 август и се очаква законопроектът да бъде внесен в парламента в началото на есенната сесия.", "date": "2019.08.29", "title": "Правителството иска безконтролна секретност на управлението си"}
{"url": "https://www.dnevnik.bg/bulgaria/2019/08/29/3956815_zadurjanite_za_ubiistvoto_krai_negovan_veche_sa/", "text": "Софийската градска прокуратура (СГП) повдигна обвинение на задържаните за убийството на двама души, открити във водоем до софийското село Негован преди 10 дни. Те са обвинени в предумишлено убийство с користна цел. Задържаните са двама мъже на 44 и 39 години. Вчера зам. главният прокурор Иван Гешев разкри по време на извънреден брифинг, че  задържаните са се познавали с жертвите си , като са ремонтирали апартамента им в столичния кв. \"Иван Вазов\". Именно там е станало убийството с пистолет със заглушител. След това обвиняемите са разчленили телата и са ги пренесли до водоема край Негован. Според прокуратурата мотивът за престъплението е бил да се придобият пари и бижута, собственост на жетвите. Двамата обвиняеми са задържани за 72 часа. Ще бъде поискано и постоянното им задържане. За престъплението, за което двамата са привлечени към наказателна отговорност, законът предвижда наказание лишаване от свобода от 15 до 20 години, доживотен затвор или доживотен затвор без замяна.", "date": "2019.08.29", "title": "Задържаните за убийството край Негован вече са обвиняеми и може да получат доживотен затвор"}
{"url": "https://www.dnevnik.bg/sport/2019/08/29/3956830_glavniiat_arhitekt_na_sofiia_obeshtal_viza_za/", "text": "Главният архитект на София Здравко Здравков е уверил, че ще бъде издадена виза за проектиране на цялостна реконструкция на стадион \"Българска армия\", обявиха от \"ЦСКА-София\". Собствениците на клуба Гриша Ганчев и Юлиян Инджов и изпълнителният директор Пламен Марков се срещнаха със Здравков, за да обсъдят темата. Това е поредната стъпка, която червените правят в намерението си да получат зелена светлина за построяване на нов стадион, каквито намерения заявяват публично. \"ПФК ЦСКА София\" срещна разбиране от Столична община, която ще съдейства с всички възможни и законови средства за реализирането на мащабните ни инвестиционни намерения и привеждането на стадион \"Българска армия\" във вид, който да отговаря на изискванията на УЕФА за най-висока категория. Имаме уверението и обещанието на главния архитект, че в срок до 15-20 септември ще бъде издадена виза за проектиране на цялостна реконструкция на стадион \"Българска армия и ние ще можем да пристъпим към изготвянето на конкретни проекти\", се казва в информацията в сайта на клуба.", "date": "2019.08.29", "title": "Главният архитект на София обещал виза за проектиране на \"ЦСКА-София\""}
{"url": "https://www.dnevnik.bg/sviat/2019/08/29/3956848_rumuniia_otkri_germanski_deca_durjani_kato_robi_v/", "text": "Германчета, заведени в Румъния по програма за проблемно поведение, са били държани в робски условия. Осем души, сред които немско семейство, са заподозрени в  трафик и насилие над непълнолетни , съобщава Би Би Си. Младежите на възраст между 12 и 18 са били в Румъния като част от проект на име \"Марамуреш\". Целта му е била да предложи занимания и психологическа помощ на юноши, страдащи от  личностни разстройства  или  наркомании . Вместо това обаче те са били бити и карани да работят. Децата са били лишавани от храна и от предписани им лекарства, не са имали начин да се свържат с външния свят и са били подлагани на \"сурови и брутални методи за т.нар. превъзпитание\", гласи съобщението на прокуратурата. Които не са се подчинявали, са били държани на студ и дъжд и срещу волята им са били провеждани инвазивни медицински процедури. Според обвинението германското семейство и останалите заподозрени са създали програмата, която е лицензирана от румънското министерство на труда, като прикритие за  трафик на хора. \"Този проект съществува от почти 20 години и за 20 години не сме били известявани за такива проблеми\", каза говорителка на германското външно министерство. Тя потвърди и че дипломати са във връзка с румънските власти. Румънската Агенция за закрила на детето съобщава пред агенция \"Франс прес\", че в центъра на проекта са открити 20 деца. Четири от тях са под опеката на агенцията и чакат родители или настойници да ги вземат, за останалите информация няма. Прокуратурата не е оповестявала колко точно деца са били засегнати от насилието, за което смята, че е започнало през 2014 г.", "date": "2019.08.29", "title": "Румъния откри германски деца, държани като роби в страната"}
{"url": "https://www.dnevnik.bg/bulgaria/2019/08/29/3956785_ot_80_do_275_leva_kolko_shte_poluchvat_v_sekcionnite/", "text": "В опит да се мотивират членовете на секционните избирателни комисии техните възнаграждения за местните избори ще бъдат увеличени съществено. На изборите за евродепутати на 26 май т.г. имаше множество грешки в протоколите, а в някои райони за предаване на изборните книжа се чакаше повече от десет часа след края на изборния ден. На първия тур на 27 октомври т.г. председателите на комисиите ще получават по 100 лв., техните заместници и секретарите на комисиите - по 90 лв., а членовете - по 80 лв. Всеки, който премине обучение преди това, ще получава по 10 лв. допълнително. Тези членове, които участват в предаването на изборните книжа (обикновено председател и още един - бел. авт.), ще получават съответно по 25, 35 или 50 лв. според броя на избирателите в секцията, в която работят. Така на първи тур възнаграждението на председател на секция в Столичната община може да стигне до 160 лв., обяви днес говорителят на Централната избирателна комисия Александър Андреев. На местния вот през 2015 г. на първи тур председателите на секции са получавали по 64 лв., техните заместници и секретари - по 58 лв., а останалите членове - по 48 лв. За предаване на протоколите и бюлетините възнаграждението е било 20 лв. На втория тур на местните избори т.г., който ще е на 3 ноември, председателите на секционните избирателни комисии ще получават по 65 лв., техните заместници и секретарите - по 60 лв., а членовете - по 55 лв. Възнагражденията на хората, които предават изборните книжа, ще бъдат същите като на първия тур. Така при балотаж за кмет на община и районни кметове в Столичната община председателите на секционните избирателни комисии могат да получат до 275 лв. за двата изборни дни. Увеличение има и при възнагражденията в общинските избирателни комисии. В Столичната община председателят ще получава 1400 лв. на месец, заместникът и секретарят - по 1330 лв., а членовете - по 1270 лв. В големите общини председателите на общинските избирателни комисии ще получават по 1175 лв. на месец, а в малките - по 1060 лв. Финансирането на предизборните кампании на партиите и коалициите на местния вот не може да надхвърля 8 млн. лева. Таванът за кандидати за кметове на Столична община е 1 млн. лв., на общини до 500 хил. жители - до 500 хил. лв., а на такива до 200 хил. - до 250 хил. лв. Таванът за кампанията на един кандидат за общински съветник е 5 хил. лв. За първи път кандидатите могат да се финансират от бизнеса, след като отпадна ограничението за финансиране от юридически лица на партии, обяви Александър Андреев. Държавата не предоставя медийни пакети на местния вот. Кандидатите, както и избирателите трябва да отговарят на условията за уседналост в Изборния кодекс, а именно - шест месеца по-рано, или от 26 април т.г., да имат постоянен или настоящ адрес в мястото, за което се кандидатират. Заявления за гласуване по настоящ адрес се подават в съответната администрация до 12 октомври.", "date": "2019.08.29", "title": "От 80 до 275 лева: колко ще получават в секционните избирателни комисии на местния вот"}
{"url": "https://www.dnevnik.bg/zdrave/2019/08/29/3956849_ekip_psiholozi_shte_pomagat_na_pacienti_i_lekari_v/", "text": "Специализирана подкрепа от квалифициран екип клинични психолози за тежко болни пациенти с хематологични заболявания, за техните близки, а също и за лекарите за преодоляване на преумората и на емоционалното натоварване около загубата на пациенти. Това ще са основните задачи на новото звено за психологична и немедицинска грижа в Националната специализирана болница за активно лечение на хематологични заболявания. То беше представено днес. От около година болницата предлага подкрепа от психолози на своите пациенти, но сега целта е да задълбочи тези практики, те да станат по-чести и да обхванат по-широк кръг проблеми. Услугите на новото звено ще са безплатни. Психолозите ще работят основно с индивидуални консултации в специализирана стая за пациенти, като по време на срещите ще може да присъства и лекуващият лекар, който да дава допълнителни разяснения за хода на лечението, предстоящи процедури, ефекти и др. Ще има и психотерапевтично проследяване по време на лечението или трансплантация на стволови клетки, ще се създават и групи за емоционална подкрепа. \"Една част от пациентите прекарват дълъг период в специални стаи поради намален имунитет и това ги повлиява и емоционално. Други се сблъскват с тежката диагноза и за пръв път - един труден момент на дезорганизация, ранимост и обърканост. Семействата и близките им също са поставени пред редица емоционални изпитания, които трябва да превъзмогнат\", коментира д-р Велислава Донкина, клиничен психолог и ръководител на звеното. Специално внимание ще бъде отделено и на консултирането на медицинските екипи в комуникацията им с пациентите, както и превенция на бърнаут синдрома. Ще има и специални консултации, на които лекарите и сестрите ще могат да получат психологическа подкрепа в трудни моменти, свързани със загуба на пациент, проявена към тях агресия или други драматични събития. Ще се работи и за емоционалното им състояние заради трудната им работа. \"Лекуваме тежко болни, някои от тях са психически лабилни. Аз не можех да им бъда от полза в това отношение и си мечтаех да имаме квалифицирана психологическа помощ. Радвам се, че тази моя мечта на лекуващ лекар придобива вече форма\", коментира директорът на болницата доц. Бранимир Спасов.", "date": "2019.08.29", "title": "Психолози ще помагат на пациенти и лекари в онкохематологията в София"}
{"url": "https://www.dnevnik.bg/sviat/2019/08/29/3956873_salvini_e_aut_no_samo_vremenno/", "text": "                         Първо добрата новина от Рим: правителствената криза, която италианските медии нарекоха \"най-безумната за всички времена\", е към края си. Демократическата партия и популисткото движение \"Пет звезди\" се разбраха за съвместно управление, за да предотвратят опасността от нови избори и почти сигурната победа на крайнодесния популист Матео Салвини. Провалът на досегашната популистка коалиция в Италия е доказателство за това, че политическите съюзи, които се крепят единствено на кухи лозунги и абсурдни обещания, просто не могат да управляват трайно. Това е тежък удар за популисткото течение в Европа. В Австрия дясното правителство катастрофира именно заради неотстъпчивостта на популистите. В Гърция лявопопулистка партия се задържа четири години на власт, но пък това лято загуби изборите. В Унгария и Полша обаче десните популисти все още са на власт. ", "date": "2019.08.29", "title": "Салвини е аут. Но само временно"}
{"url": "https://www.dnevnik.bg/evropa/zemedelie/2019/08/29/3956876_bulgariia_shte_ima_vuzmojnost_da_izplati_do_70_ot/", "text": "България ще се включи в обсъждания на ниво ЕС проект през тази година да има възможност държавите членки да изплатят по-висок дял от субсидиите за земеделците авансово. Това стана ясно от информация на земеделското министерство. Предложенията се обсъждат в момента и засягат както плащанията по т.нар. директни субсидии, така и тези, които са свързани с мерки от програмата за развитие на селските райони. От съобщение на ЕК става ясно, че е иницииран дебат между Брюксел и държавите членки да бъдат взети мерки, подкрепящи земеделските производители покрай кризата със сушата, която обхвана някои части на Европа. Едното предложение е да се даде възможност държавите членки да изплатят до 70% от директните плащания на фермерите авансово в срок след 16 октомври. По принцип голямата част от плащанията се правят в първата половина на годината, следваща кандидатстването, но напоследък периодично се гласува възможност още през есенния сезон на същата година да могат да се правят преводи към фермерите на определена част от сумата. Втората мярка, която в момента се обсъжда между ЕК и държавите членки, е свързана с възможността държавите членки да могат да изплатят 85% от плащанията, свързани с развитие на селските райони, възможно най-скоро след като промените бъдат официално приети в началото на септември. В свое изявление комисарят за земеделие Фил Хоган съобщава, че обсъжданите мерки трябва да облекчат финансово фермери и да ги предпазят от недостиг на фуражи за животните си предвид проблемната ситуация със сушата тази година. От съобщение на земеделското министерство става ясно, че България се е включила в проекта за евентуално по-ранно изплащане на субсидиите за фермерите, като такива ще могат да бъдат правени за онези схеми за подпомагане, за които проверките са преминали. От ведомството казват още, че след гласуване в рамките на смесения комитет по директни плащания и развитие на селските райони проектът за този извънреден регламент на ЕС трябва да премине вътрешни процедури по одобрение и да бъде публикуван в Официалния вестник на ЕС. За 2019 г. директните субсидии за фермерите надхвърлят 1.5 млрд. лв. Процедурата е плащанията да се правят от бюджета, след което сумата се възстановява от Брюксел. През последните години България плаща част от парите за животновъдство и т.нар. базово плащане на площ обикновено през декември, а останалите субсидии влизат в сметките на фермерите през първата половина на годината, следваща кандидатстването.", "date": "2019.08.29", "title": "България ще има възможност да изплати до 70% от фермерските субсидии авансово"}
{"url": "https://www.dnevnik.bg/gradska_sreda/2019/08/29/3956819_viziia_za_sofiia_70_ot_grajdanite_priemat_taksa/", "text": "Проучване на екип на \"Визия за София\" е установило кои проблеми на града софиянци приемат за най-важни и неотложни за решаване. Това са развиването на мобилността в града, мерки за чиста околна среда, подобряване на здравеопазването и икономическо развитие, което щади средата и ресурсите. \"Това са сферите, които се открояват като най-приоритетни за гражданите в получената обратна връзка и изследване на нагласите в рамките на \"Визия за София\", съобщи днес Любо Георгиев, ръководител на общинския проект. За разлика от другите градове в страната, където най-важни са проблемите с намирането на работа, в столицата по-важно е създаването на по-добри условия за здравословен начин на живот, обобщи той.      Представителното социологическо проучване е проведено сред софиянци на възраст над 15 години от социологическа агенция \"Глобал Метрикс\". Освен това гражданите можеха да се включат в работата по \"Визия за София\" с мнението си в каква посока искат да се развива градът и чрез онлайн игра, постоянна точка за контакт на Ларгото и акции в различни зони на общината. Посоките за развитие бяха формулирани на основата на близо 3700 бази данни, десетки анализи и изследвания и над 700 експертни срещи и събития с участието на над 10 хил. представители на различни заинтересовани страни. Противоречиви са мненията на жителите на града за мерки като въвеждането на входна такса за преминаване с автомобил през централна градска част, стесняването на лентите за движение по главните улици, въвеждането на синя зона в неделя и такса задръствания, които имат както своите противници, така и силни привърженици. Против въвеждането на синя зона в почивните дни (която в момента работи и в събота до 18 ч. - бел. ред.) са 21% от столичани, за 19% това не е голям приоритет, но за 60% тя е важна тема, давайки й оценка над 6 по десетобална скала. Против въвеждането на входна такса за преминаване през централната градска част са 21%, като слабо приоритетна я определят 29%, а с оценка над 6 я оценяват 50% от интервюираните. Доста поляризирани са мненията и за въвеждане на такса задръстване. Против са 18%, с ниска приоритетност я определят 11%, но за 70% тази мярка е важна и получава оценки над 6, като 27% й поставят най-високата оценка 10. С нея би се контролирал трафикът в определени периоди на деня, за да няма струпване на много превозни средства в едни и същи пътни артерии на града. Пълно единомислие за по-добра здравна система Гражданите на София имат консенсус по отношение на мерките за подобряване здравния статус на населението в посока осигуряване на по-добри условия за работа на медицинските кадри и стимули за професионалното им развитие, обновяване на сградния фонд на здравните заведения, привличане и задържане на млади специалисти в здравните заведения. Естетиката и качеството на градската среда също е сред най-важните приоритетни области за жителите на София. Необходимостта от подобряване на външния вид на града има средна оценка от 8.37, което го нарежда сред първите 4 споделени посоки за развитие. Най-важни според жителите на столицата в това поле са редовната поддръжка и обогатяване на елементите на градската среда - пейки, чешми и др., създаване на комфортна и безопасна пешеходна мрежа, озеленяване на публичните пространства, провеждане на информационни кампании за отговорностите на собствениците към външния вид на сградите. Дроновете все още плашат Посоките за развитие на града, които не са оценени като високоприоритетни, са например внедряването на доставки с дронове и създаването на правила за използването на малки летателни апарати (дронове, хувърбордове и подобни). През септември предстои да излезе и пълният доклад от социологическото проучване, който ще представи и нагласите на гражданите на Столична община към промяна в поведението и начина им на живот, свързана с изпълнението на мерките и целите на \"Визия за София\". Предложенията за целите за развитие на столицата ще бъдат представени за първи път на Форум \"София: 2050\" в понеделник, 2 септември, от 15 часа в Зала 2 на НДК, с излъчване на живо във Facebook страницата на инициативата.", "date": "2019.08.29", "title": "\"Визия за София\": 70% от гражданите приемат \"такса задръстване\" като важна мярка"}
{"url": "https://www.dnevnik.bg/sport/2019/08/29/3956868_stefka_kostadinova_nadiavam_se_rekordut_mi_da_bude/", "text": "Президентът на Българския олимпийски комитет (БОК) Стефка Костадинова се надява световният ѝ рекорд в скока на височина да бъде подобрен от Мирела Демирева. Тя говори по темата в навечерието на 32-ата годишнина от поставянето на върховото постижение в дисциплината - 209 см, в Рим. \"Винаги съм имала този рекорд за български и съм щастлива, че той все още е наш, на България. За да стигна до него, ми помогнаха най-вече моите български съпернички, които с конкуренцията извисиха летвата толкова високо. Също така и треньорът, целият екип, хората край мен, всички, които тогава бяха отговорни за просперитета на българския спорт\", каза Костадинова, цитирана от пресслужбата на БОК. \"32 години не са малко - през 1987 г. изобщо не съм и предполагала, че това постижение ще се запази като световен рекорд толкова дълго. Със сигурност 209 см няма да са винаги върхът във възможностите на дамите да скачат нависоко. Един ден и този резултат ще бъде подобрен, но искрено се надявам това да бъде направено отново от българка. Стискам палци на Мирела Демирева, която бележи значим прогрес напоследък\", заяви Костадинова. На 30 август 1987 г. на олимпийския стадион в Рим Стефка Костадинова поставя нов световен рекорд в скока на височина. Българската атлетка скача 209 сантиметра, с което подобрява собственото си върхово постижение с 1 см. Повече от три десетилетия по-късно рекордът остава ненадминат. Много състезателки - включително и самата Костадинова, са правили опити да стигнат 210 см, но без успех. Най-близо беше хърватката Бланка Влашич, която през 2009 г. преодоля 208 см. На световното в Рим Костадинова прави девет успешни скока. Тя започва от 185 см и след това без проблеми скача още 189 см, 193 см, 196 см, 199 см и 202 см. Българката скача 204 от третия опит, а след това от втория се справя и с 206 см.", "date": "2019.08.29", "title": "Стефка Костадинова: Надявам се рекордът ми да бъде подобрен от Демирева"}
{"url": "https://www.dnevnik.bg/razvlechenie/2019/08/29/3956866_dve_bulgarski_deca_aktrisi_minaha_po_cherveniia_kilim/", "text": "Германо-българската продукция \"Кръвта на пеликана\", заснета изцяло в България през лятото на миналата година, откри паралелната програма \"Хоризонти\" на филмовия фестивал във Венеция. По време на премиерата на филма по червения килим минаха и две български деца актриси: 7-годишната Катерина Липовска и 11-годишната Аделия Оклепо, съобщават от екипа на продукцията. В заглавието те двете си партнират с германската актриса Нина Хос, която е носител на Сребърна мечка от фестивала в Берлин. В екипа на филма влизат и други българи като актьорите Яна Маринова, Димитър Баненкин, Гергана Змийчарова и Албена Колева. В жанрово отношение \"Кръвта на пеликана\" е дефиниран като драма. В нея се разказва за треньорката на полицейски коне Вибке и нейните взаимоотношения с двете й дъщери, осиновени в България. Режисьорът на филма Катрин Гебе дебютира с \"Нищо лошо не може да се случи\" в програмата \"Особен поглед\" на фестивала в Кан. В \"Кръвта на пеликана\" едната от основните теми, които я занимават, е детската психология. Филмът е подкрепен от телевизионния канал ARTE, Хамбургския филмов фонд, Националния филмов център и международния фонд \"Евроимаж\". От българска страна продуцент е \"Мирамар филм\" (\"Дзифт\",\"LOVE.NET\", \"Вездесъщият\").", "date": "2019.08.29", "title": "Две български деца актриси минаха по червения килим на фестивала във Венеция"}
{"url": "https://www.dnevnik.bg/analizi/2019/08/29/3955908_koi_predloji_na_borisov_konsula_vuv_valensiia_ili_sam/", "text": "Историята се повтаря като фарс. Още по-страховит. През 2013 г. изборът на Делян Пеевски за шеф на ДАНС докара тежка управленска криза, а лидерите на БСП и на правителството за цял живот си лепнаха клеймо като лакеи на знайни и незнайни задкулисни играчи, които са пробутали корпулентната кандидатура. Шест години по-късно и на Бойко Борисов му дойде редът да не може да отговори кой и защо го кара да трупа негативи точно преди избори с назначаването за консул във Валенсия на Пламен Георгиев, направил кариера като прокурор, зам.-министър на правосъдието, шеф на комисията за конфискация на имуществото и на антикорупционната комисия. И подал оставка заради разкрития за незаконни постройки в имота му - потвърдени от две инспекции, стрували поста на шефа на общинския строителен надзор - и заради съмнения за разминавания в доходите му, за които той твърди, че данъчните не открили нищо нередно. През 2013 г. тогавашният премиер Пламен Орешарски, лидерът на БСП Сергей Станишев и всичко живо в управлението денонощно бяха питани от медиите \"Кой предложи Пеевски?\" и те мънкаха в отговор всевъзможни глупости. Даже на червеното острие Мая Манолова му се наложи да поеме вината: \"Ако това ще ви успокои, приемете, че аз съм предложила Делян Пеевски, и се успокойте. Ако това ще внесе спокойствие във вашите неспокойни журналистически души, аз съм човекът.\" Днешният премиер не само не се чувства неудобно, когато го питат за новия консул във Валенсия, а си позволява да се тросва на журналистите да се научели кога какви въпроси да му задават. Защото не искал, когато \"открива инвестиция\", да го питат за друго. Нека пак да отрича, че сме на 111-о място по медийна свобода. Единственото обяснение, което Борисов даде по темата за Валенсия, гласи: \"Взехме решение и го изпратихме консул във Валенсия, хиляди такива консули има.\" Кой го е предложил и защо - ще научим, колкото научихме официално кой предложи Пеевски. че механизмът за вземане на това решение не трябва да излиза на бял свят, че и този премиер като онзи ще избяга от конкретен отговор, докато не се появи някой да признае, че на избиращия орган е казано нещо подобно като знаковата реплика на Орешарски и Станишев през 2013 г.: \"Или подкрепяте кандидатурата на Пеевски, или кабинетът подава оставка.\" За кого е толкова важен кадърът \"с няколко образования, хиляди награди, с милиарди задържани и конфискувани средства, с няколко езика\", както го хиперболизира премиерът? Доказал се като \"дялан камък\" като прокурор и шеф на антикорупционната комисия, пропуснал заради малшанс поста главен прокурор. Само си представете, че разкритията на барбекюто и каручката бяха излезли след избора на шеф на държавното обвинение. Незаконни постройки ли? Недекларирана тераса? Разминавания в оценките? Голяма работа. Да не би действащият главен прокурор да се трогна нещо след разкритията за симулативна сделка, евтина вила и подарен апартамент от частна фирма? Значи тези, да ги наречем, нарушения на закона не означават нищо. По върховете на властта те се прощават за разлика от случаите, когато става дума за обикновени граждани. Защо правителството не смее да наруши хатъра на \"златното момче\" и тези, които го поддържат? За да не се извадят неудобни дела? Да не изтече още някой запис на премиера? Важно е да знаем дали лично Борисов награждава верния си служител, прокурора, спестил му дело за търговия с влияние по случая \"Ало, Ваньо\", от който разбрахме как в първия си мандат премиерът иска от пивоварната на Мишо Бирата да бъде изтеглен проверяващ митнически екип. Премиерът дължи отговор - той ли си го избра, отблагодарява ли се и за какво. Иначе ще остане съмнението, че става дума за зависимост, която го принуждава да действа така.  Отделен въпрос е защо самият Георгиев желае да се махне извън родината - защото не го искат в ръководството на спецпрокуратурата, както се твърди, или защото търси спокоен пристан надалеч, докато отмине скандалът с терасата, незаконните постройки върху нея и данъчната ревизия. Спомняте ли си, че на следващия ден след избора си за шеф на ДАНС и последвалия граждански протест Пеевски подаде оставка. Написа и отворено писмо, в което се казваше, че бил поел \"отговорността за управлението в името на публичния интерес след 4 години власт на лица с криминален генезис от подземието\" - тоест ГЕРБ. \"За тях властта е самоцел. Извън нея те се чувстват несигурни. Боят се от неизбежните разкрития. Наясно са, че времето, отредено за новото управление, е техният най-голям бич. Затова тръгнаха по пътя на деструкцията и се прицелиха в мен, защото знаят, че съм човек, който може да им противостои ефективно\", написа още шефът на ДАНС за един ден. И тогава, и сега ГЕРБ и Бойко Борисов избягват тази тема. Сякаш \"колегата\" от ДПС никога не ги е нарекъл криминални лица. Отминаха и времената, когато Борисов публично се жалваше, че лидерът на ДПС Ахмед Доган поръчал убийството му. ДПС също не го атакува. Пламен Георгиев обаче не се подхлъзна като Пеевски и няма никакво намерение да се отказва от консулското място. Преди това той не се върза и на призива на премиера и \"другите\" участници в \"Апартаментгейт\" да подават оставки. \"Другите\", тоест тези, които не са от ГЕРБ. Оставки не подадоха финансовият министър Владислав Горанов, шефът на антикорупционната комисия Пламен Георгиев и Вежди Рашидов, нищо че е депутат от ГЕРБ. Проблемът доколко владее испански език е най-малкият проблем на бъдещия консул. По-скандалното е, че при всеки засечен проблем опровергава себе си. След като се разбра, че е декларирал пред парламента езиково ниво А2, с голямо закъснение услужлива медия публикува по-стар документ за ниво В1. По същия начин беше поправена постфактум данъчната му оценка - действие, невъзможно за обикновените данъкоплатци. Не стига това, ами сертификатът според езиковедка от СУ бил като преведен с гугъл преводач. Развенчани са и твърденията на Борисов за \"конфискуваните милиарди\" от комисиите, които Пламен Георгиев оглавяваше. Те всъщност се оказаха милиони - 7.3 млн. лв. през 2018 г., отнети с влязла в сила присъда, според отчета на антикорупционната комисия. Дори да прибавим конфискациите от предишни години, дори да допуснем, че съдът някога удовлетвори всички искове на комисията за 317 млн. лв., пак желаното се взема за реално от премиера. За жалост нямаше кой да попита Борисов – а не беше ли консулът оня прокурор, който не образува дело за \"Ало, Ваньо\" и направи шеметна кариера след това. Така че го питаме сега и очакваме отговор и на въпроса: \"Кой и защо предложи Пламен Георгиев за консул?\". За да няма шменти капели.", "date": "2019.08.29", "title": "Кой предложи на Борисов консула във Валенсия? Или сам си го избра"}
{"url": "https://www.dnevnik.bg/analizi/2019/08/29/3956446_zanesi_tazi_epruvetka_v_laboratoriiata_ima_li_reshenie/", "text": "                         Лятото се е стоварило върху тях като товарен влак. Така описват шока при вида на малкото си момченце, притреперващо в гърчове. И онези тревоги пред неврологичното отделение на районната болница в очакване на диагнозата. И изумлението да чуят от жената в бяло – \"Хайде, маме, сега, тичай към близката лаборатория с тази епруветка за вирусологично изследване\". В една от големите вериги медико-диагностични лаборатории приемат епруветката без изненада и не задават въпроси. Най-често през лятото близки и родители прихождат от многопрофилната болница с епруветки за изследване на ликвор от гръбначния мозък. Изследването е сложно и скъпо - 200-300 лева. Хората вадят пари от джоба си, за да го платят и това е повсеместна практика в страната. Изследването показва какъв точно е инфекциозният причинител на енцефалита или менингита. Възпалението на мозъчните обвивки може да се дължи на вирус, бактерия, а може да е автоимунно. Т.е. изследването е ключово за лечението. И със сигурност е част от клиничната пътека. Но болниците не го правят. Пациентите са принудени да плащат. При това положение намерението на здравното министерство да ограничи доплащането трябва да е добра новина. Нови предложения за законови промени забраняват доплащане за медицинска помощ, гарантирана от касата, като изрично се уточнява плащането при лечение с лекарствени продукти при злокачествени кръвоизливи и спешни оперативни и инвазивни интервенции, както и доплащане на болничен престой, ако се налага той да е по-голям от определения по клинична пътека. Изричната забрана впрочем, си е забрана на отдавна забраненото. И определено не касае онова стихийно доплащане на българския пациент, което и Световната банка, и СЗО препоръчват да се намали. Близо 4 милиарда. Колкото и да повториш забраната, няма как пациентът да оспорва изследвания за енцефалитит, тъй като те не са изрично регламентирани и остойностени в клиничната пътека. Пък и най-често диагностичните изследвания, особено в инфециозната патология, откровено не се покриват от касата – нито в болниците, нито в доболничната помощ. Да кажем, при актуалните за сезона кърлежо-преносими инфекции – лаймска болест, марсилска треска, цитомегаловирус. Всъщност едва една трета от всички плащания в една медикодиагностична лаборатория идват по каса. Всичко останало е директно от джоба на пациента. Или диагностиката, основната част на всяко лечение, се плаща основно от пациента. Касата блести с парадоксални решения. Като това, че е \"готова\" да плаща за молекулярно изследване хламиди, което нито една микробиологична лаборатория в болниците не може да прави. Нищо че 15-17% от женския стерилитет се дължи на хламидни инфекции, на фона на скъпите инвитро програми. Касата плаща натривки за рак на шийката на матката с ниска позитивна стойност, но не и за вирусологично изследване за HPV, който причинява рак на шийката на матката. Но иначе поддържа програма за безплатно ваксиниране срещу вируса. Плаща за изследване на HER при рак на гърдата с 30 процента разминаване в резултатите в различните лаборатории. Както при диагностичните изследвания, здравната каса покрива едва една трета от парите за лекарства. С големи диспропорции дори при уж напълно платените лекарства за масовите заболявания като диабет и сърдечносъдовите заболявания. Регламентираното доплащане определено отказва пациентите от назначената терапия. Така че предложената забрана за доплащане е популистки издържана, но с крайно мижав ефект. Защото цялата система зависи от доплащането в сектора. Но тази мярка мобилизира всички болници – държавни, общински и частни, които скочиха срещу забраната. Те поискаха точно обратното. Да се освободи доплащането. То и сега в болниците все си намираха начин да си вземат максимално от пациента. Какво ли ще се случи, ако са свободни да представят всякакви сметки на болните си? Щяло да се стимулира допълнителното здравно осигуряване – обясняват от новосформиращата се болнична мега федерация. Дали? \"Свободният регламент\" с доплащането и сега притиска към земята малкото частни здравни застрахователи. Няма как да приемат в една фактура от 2360 лева за 4 дена престой в болница, надут с два избора на екип – за хирурга и за анестезиолога, ползване на баня и други СПА измишльотини. Или пък фактура за очна леща за 3 хиляди лева, при цена от вносител от 200 лева. Или пък за накрайник за лапароскопска операция за 1100, при вносна цена 100 лева. Именно липсата на регламент в цените и на медицинските изделия прави смешен всеки почин за демонополизация на касата или допълнително здравно застраховане. Има и още един парадокс, ако приемем, че забраната за доплащането ще проработи и болницата отдели от 1200 лева 300 за диагностичното изследване за енцефалитите: няма как да лекува качествено с остатъка. Или ще лекува, но ще е принудена да компенсира със засилено усвояване на кухи клинични пътеки. С две думи – в ход са поредните промени, които няма да променят системата. За пациентите.", "date": "2019.08.29", "title": "\"Занеси тази епруветка в лабораторията\". Има ли решение за доплащането в болниците?"}
{"url": "https://www.dnevnik.bg/sviat/2019/08/29/3956335_niama_koi_da_poeme_shtafetata_bolest_izbiva_osnovniia/", "text": "Може и да не е очевидно в супермаркета, но банановата индустрия се бори да защити най-популярния сорт на плода от унищожителна плесен. Болест, която опустошава банановата реколта, обхваща и Латинска Америка, най-големия износител на банани, и всява страх. Събужда се отново безпокойството, свързано със зависимостта на световния пазар от един единствен вид банани - кавендиш, известен с издръжливостта си при транспортиране. От години учените предупреждават, че големи компании като  Chiquita и Dole  в крайна сметка ще трябва да намерят разнообразие на фона на разпространението на болестта в страни от Азия и на други места. Този месец плесента бе потвърдена в Колумбия, един от водещите износители в Латинска Америка, принуждавайки властите в страната да обявят извънредно положение. Според наблюдатели на  банановата индустрия  това е още едно доказателство, че дните на кавендиш са преброени, но и че все още има достатъчно време да бъдат намерени алтернативи. \"Не мисля, че скоро ще окаже влияние върху предлагането на кавендиш в супермаркетите\", казва Ранди Пльоц, пенсиониран учен от Университета във Флорида, изучавал болестите по тропическите растения. И макар всички сортове банани по света да се отглеждат за вътрешна консумация, тези, които се доставят до места като САЩ и Европейския съюз, са предимно кавендиш. Може да изглежда странно, че световният бананов пазар обвързва благосъстоянието си с един единствен сорт, но масовото производство само на един вид е начин да се поддържат ниски разходите, което пък помага  бананите  да са толкова широко достъпни. Бананите също така са трудни за развъждане и намирането на разновидности, подходящи за глобална търговия, не е лесно. Освен че са с висока производителност, фабриките за кавендиш произвеждат банани, които могат да издържат при пътуване от топъл климат до просторни супермаркети, без да узреят твърде бързо. Все пак историята е показала рисковете да се разчита на един единствен сорт банани. \"Гро Мишел\", известни и като \"Големия Майк\". Експерти казват, че те дори били по-лесни за превозване от кавендиш, а и по-сладки (макар други да твърдят, че вкусът им бил подобен). Така или иначе до края на 50-те години на миналия век сортът \"Гро Мишел\" бе опустошен от по-ранна поява на болестта, която сега обхваща кавендиш. Този път няма очевиден вариант на готов вид банани, които да поемат щафетата.      В азиатските страни, ударени от болестта \"Тропическа надпревара 4\" (Tropical Race 4), стратегиите за справяне включват засаждане на по-малко податливи разновидности кавендиш или преместване към незасегнати обработваеми земи, посочва Пльоц. Тези разновидности обаче не са толкова продуктивни и все още са уязвими за плесента, която може да оцелее в почвата десетилетия наред. Производителите в крайна сметка ще избягат и от незаразените площи. В Колумбия специалните мерки, които се взимат срещу разпространението на болестта, включват санитарен контрол на входа на плантациите и спиране на трафика на камионите между банановите ферми и пристанищата, за да се извърши дезинфекция от държавни служители с предпазни облекла и гумени ботуши. и може да залепне за гумите на камионите, фермерското оборудване и обувките на работниците. А в Колумбия фермерите се страхуват, че крадците, промъкващи се в плантациите, могат случайно да разпространят болестта. Някои колумбийски ферми се охраняват слабо и са отделени от междущатските пътища с малки огради. Ситуацията накара полицията и военните да засилят присъствието си около банановите плантации, откакто бе засечена болестта. \"Опитваме се да накараме хората да разберат, че кражбите на банани в днешни дни могат да имат по-големи последици\", казва Франсиско Зунига, председател на колумбийската асоциация на производителите на банани Asbama. Досега плесента е установена в шест ферми в Колумбия. Всичките се намират в Ла Гуахира, департамент близо до границата с Венецуела. Властите твърдят, че засегнатата площ е все още малка - 490 акра (200 хектара), и не ощетява износа на страната. Има обаче опасения, че принуждавайки фермите и правителството да харчат повече за санитарни мерки. В Ла Гуахира властите изкорениха растенията с плесен и покриха почвата с черни найлони, вдигащи температурата до равнища, които биха могли да спрат разпространението на болестта. Здравите растения в радиус от 60 фута (20 метра) от засегнатите зони също се изтребват с химикали като превантивна мярка. \"Ще продължим да работим за спиране на разпространението на болестта към останалата част от Колумбия\", заяви при посещение в Ла Гуахира министърът на селското стопанство и развитието на селските райони Аурелио Ирагори Валенсия. \"Само че в крайна сметка трябва да преминем към други сортове банани, които ще устоят на болестта\", уточни той.      Ботаникът Герт Кема, изследващ бананите, също коментира, че секторът трябва да се диверсифицира. По думите му, след като има много видове домати и чушки, при бананите не би следвало да е по-различно. \"Заедно приехме, че имаме само един вид банани\", припомня Кема. Банановото разнообразие обаче означава по-високи разходи, а не се знае дали хората ще бъдат склонни да плащат повече за плода. Друго предизвикателство е, че плесента е смъртоносна за голямо количество банани. Това е проблем и за местата, където бананите с повече скорбяла,  използвани за готвене , са основен продукт. Това са някои страни в Африка и Латинска Америка. Дори и при наличието на болестта в Колумбия според банановите компании няма място за паника. Без значение дали решението е нов сорт или генетично модифицирани банани новият вариант вероятно ще наподобява много по вид и вкус кавендиш. Засега правителствени и браншови представители твърдят, че взимат мерки за сигурност, за да овладеят плесента навсякъде, където се появи. \"Можем значително да забавим разпространението и още десетилетия да имаме кавендиш\", отбелязва Каоиме Бъкли, говорителка на Fyffes, един от водещите износители на банани с централа в Ирландия. /БТА", "date": "2019.08.29", "title": "Няма кой да поеме щафетата: болест избива основния сорт банани за света"}
{"url": "https://www.dnevnik.bg/sport/2019/08/29/3956438_ludogorec_se_izpravia_sreshtu_maribor_v_macha_za/", "text": "Лудогорец\" излиза срещу \"Марибор\" в мача, който трябва да осмисли сезона на клуба. Шампионите гостуват в Словения в реванш от плейофите в Лига Европа, а крайният победител ще влезе в групите на турнира. Преди седмица двата състава завършиха при нулево равенство. Тогава  \"Лудогорец\" изпусна куп положения, макар че игра дълго с човек повече . Сега предизвикателството пред отбора е още по-голямо заради  уволнението на Стойчо Стоев . На поста застана Станислав Генчев, който определи ситуацията като \"доста изненадваща\". \"Треньорската смяна е нож с две остриета - има и позитиви, и негативи. Надявам се в случая резултатът да е позитивен и футболистите да са готови да дадат най-доброто от себе си в този важен мач.\" Той изтъкна, че \"Марибор\" има богат опит в европейските турнири. \"Готови сме да отговорим на всичко, което те предприемат. Не можем да гледаме само в едната фаза от играта, когато говорим за мач в европейските турнири.\" Марселиньо каза, че футболистите имат вяра в Генчев. \"В \"Лудогорец\" всички сме заедно - в съблекалнята, на терена, това е семейство. Когато си тук, знаеш какво е \"Лудогорец\". Вярваме си. Нашата работа е да се концентрираме - каквото е минало, е минало\", посочи той. Изпълнителният директор  Ангел Петричев заяви преди дни, че мачът с \"Марибор\" определя целия сезон , а дори и дългосрочното развитие на отбора. \"Тези футболисти, които са изключително качествени, имат нужда да играят големи мачове в Европа. Те няма как да се задоволяват само в българското първенство. Участието ни в Европа не е само въпрос на пари, а и на престиж. Въпрос е на точен момент да обиграваме този нов отбор, който се опитваме да градим, защото той има много голям потенциал и вие след време ще го видите, помнете ми думите. Просто трябва да се направят необходимите фини настройки, за да може \"Лудогорец\" да бъде отборът, който продължава да носи слава на България в европейските турнири.\" При влизане в групите \"Лудогорец\" ще има осигурени над 3 млн. евро. Двубоят е тази вечер от 21.15 ч. и ще бъде предаван по \"Диема спорт\".", "date": "2019.08.29", "title": "\"Лудогорец\" се изправя срещу \"Марибор\" в мача за осмисляне на сезона"}
{"url": "https://www.dnevnik.bg/bulgaria/2019/08/31/3956611_avramova_predlaga_agenciiata_po_kadastura_da_stane/", "text": "Агенцията по геодезия, картография и кадастър (АГКК) да бъде определена за обект със стратегическо значение чрез включването ѝ в обектите и дейностите, които са от значение за националната сигурност. Това предложение прави министърът на регионалното развитие и благоустройството Петя Аврамова, показва справка в сайта за обществени обсъждания strategy.bg. Крайната дата на консултациите е до 27 септември. Основна причина за искането на Аврамова е невъзможността да се изпълни обществена поръчка с предмет \"Усъвършенстване на работните процеси за предоставяне на електронни административни услуги и развитие на информационните системи на кадастъра\". Чрез нея кадастралната карта и кадастралните регистри на страната трябва да бъдат завършени, като към настоящия момент покритието е 84%. \"Заради многократните обжалвания на процедурата както пред Комисията за защита на конкуренцията, така и по съдебен ред кадастралната агенция е в невъзможност да приключи процедурата по надграждане на информационните си системи, тъй като съдебното производство към настоящия момент не е приключило\", пише в мотивите си Аврамова. Тя допълва, че с увеличаването на покритието на страната с кадастралната карта се увеличават и потребители на услугата. Това от своя страна създавало предпоставка за \"риск и заплаха за нормалното функциониране на информационната система. Това от своя страна ще доведе до нарушаване изпълнението на ключови за икономиката нормативно установени дейности на АГКК\". Обжалването на обществената поръчка пречело за надграждането на информационните системи с необходимите функционалности, което можело да доведе и до невъзможност да се изпълнят част от услугите на агенцията. Освен това дейността на ведомства, общини, съдебни органи, частни и държавни съдебни изпълнители, инвеститори, банки, нотариуси, брокери, физически и юридически лица щяла да бъде затруднена поради невъзможност за предоставяне на кадастрални услуги или забава в предоставянето им. С вкарването на Агенцията по кадастър в регистъра на обектите от значение за националната сигурност се цели административно облекчение и завършване на кадастралната карта, без да се възлага обществена поръчка. От Държавна агенция \"Национална сигурност\" (ДАНС) вече са дали съгласието си АГКК да бъде добавена в списъка с обектите от значение за националната сигурност.", "date": "2019.08.29", "title": "Аврамова предлага Агенцията по кадастъра да стане обект от значение за националната сигурност"}
{"url": "https://www.dnevnik.bg/sport/2019/08/29/3956442_djak_pimblet_paraplanerist_poletite_mi_nosiat_shtastie/", "text": "                         - Баща ми ме заведе за пръв път на полет, когато бях на три или четири години. Бях обсебен в желанието си да прекарвам цялото си време с него. Така че беше въпрос на време да ме вземе с него някой път. Заради обсебването ми след това го придружавах при всеки полет, докато не започнах да тренирам. Направих първия си полет на 11 години. - Грабна ме чистата свобода. Никъде другаде няма такова чувство. Има толкова много неподозирани възможности, които липсват в живота на хората, като да бъдеш в облаците и да летиш с птиците. Като млад въобще не получаваш много възможности да имаш пълна свобода. Където и да отидеш да си играеш с приятели, твоите родители се грижат за теб и те трябва да те отведат там. Когато искаш да направиш нещо, родителите ти трябва да са наблизо. В моя случай баща ми ми позволи да се чувствам напълно свободен. - Полетите ми носят щастие, наслада и действат като медитация. Много са нещата, заради които реших да следвам страстта си, но най-вече добавя голяма емоционална стойност към живота ми. Свободата може да се появи под формата на много и различни неща. Например да правя неща, които други хора не са постигнали в живота си, да не се съобразявам с определен график. Парапланеризмът ми дава всичко. Той ми позволява да летя с птиците в небето, а сега, когато е вече моя работа, представлява всичко за мен. Това е начин да печеля пари, да не гоня срокове. Излизам и си лягам, когато искам. Ако утре искам да отида да летя, ще го направя. Привилегиите са големи и такива, каквито човек с нормално работно време от 9 до 5 не получава. - Акробатичният парапланеризъм прилича на гимнастиката. В този спорт трябва да сте физически подготвен и да изпълнявате предни и задни салта, завъртания и всякакви други съчетания. По същия начин ние се въртим и имаме пълната свобода да комбинираме различни маневри. Буквално се чувствам като гимнастик в небето. От друга страна, в дисциплината крос кънтри пилотът използва топли въздушни маси, които се издигат и той набира височина, след които с плавно движение полита към желаната точка и това може да го повтаря многократно, за да преодолява големи дистанции. В акро кроса имаме комбинация между двете дисциплини, което ще бъде невероятно преживяване. - Осмислянето на нещата е единственият начин, който ми позволява да се справя. През целия си живот съм се страхувал от височини, но някак осъзнах, че екипировката ме подсигурява напълно. Има устройства, които в спешни случаи отварят резервен парашут, ако нещо се обърка. В допълнение тренирам в продължение на 6 години, без да спирам. Знам, че имам опита и уменията, за да се справя с трудни ситуации, и ако парапланерът се разпадне, мога да го стабилизирам. Преосмислям всички страхове или мисли, че ще падна или ще се приземя върху дърво. Анализирам тези опасности, като знам, че притежавам опит и знания, и тогава съм готов да полетя. - Чета много книги. Това е нещо, което започнах да практикувам от няколко години и след доста полети. Когато бях на 18-19 години, не летях по начина, по който бях свикнал, и бях далеч от най-доброто си ниво. Трябваше да прочета много за психологията, за да разбера повече за съзнанието си. Положителната нагласа ми помогна да се върна към най-добрите ми дни. Сега имам техники, с които се убеждавам, че заслужавам да летя по начина, по който го правя, и че тренирам много, за да мога да се представя на най-високо ниво и да покажа на тълпата и конкурентите на какво съм способен. - Разбира се, че има граници, които не си позволявам да преминавам. Ако имах бариери, които винаги преминавам или си позволявам да съм отвъд безопасната граница, може много бързо да си навлека неприятности. Да бъда в спорта от пет-шест години без сериозни инциденти, означава, че се придържам в граници, в които съм в безопасност или далеч от контузии. Във всички екстремни спортове трябва да си поставиш граници, като си кажеш: \"Това е лимитът. Никога няма да летя в гръмотевична буря или в условия, в които не съм в безопасност.\" Само така може да се опазиш. - Мотивацията идва от постоянното желание да се усъвършенствам. През целия си живот съм следвал този път. Винаги съм искал да се усъвършенствам, било то в училище или някъде другаде. То е във всяка част от живота ми. Искам да се усъвършенствам и всеки ден да ставам по-добра версия на себе си. Тази нагласа дойде естествено в парапланеризма, когато започнах. Продължих да се усъвършенствам с всеки изминал ден и това е нещото, което ме бута напред. - Целта ми е да постигна спортно дълголетие. Обичам спорта и искам да го правя до края на живота ми по възможно най-добрия начин. Разбира се, като всяко дете мечтая да бъда на подиума и да стана световен шампион. В същото време няма да поставя себе си в необосновано голям риск. - Той стори великолепна работа в поставянето на рекорда. Наистина това, което направи, е уникално. С него сме близки и често сме говорили в периода, когато постави рекорда. Не знам дали съм готов и дали искам да го направя. Това определено е нещо, от което съм заинтригуван, но не е нещо, което ще направя на всяка цена. - Финансовата част за мен представлява да се свързвам със спонсори и съм много благодарен, че ги има. В момента водя курсове, в които обучавам пилотите как да управляват парапланера си, когато се случи нещо непредвидено, за да може да реагират в реална ситуация и да останат в безопасност. Трябва да намериш баланса между това да отиваш да летиш и да хвърляш по едно око върху работата си, за да получаваш пари. Всичко опира до баланс. - Ако нямаш страст и решителност в спорта от началото, нямаш почти никакъв шанс да пробиеш. В спорта е трудно да пробиеш и още по-трудно да се изхранваш от него, но не е невъзможно. Трябва да имаш много страст, решителност и неоспоримо желание да успееш. Бях в подобна ситуация, като живеех в страна, която не ми даваше най-добрите условия и достатъчно време за летене. Но след няколко години намерих някои от най-добрите места по света. Понякога тренирам в продължение на три-четири месеца. Така се поставям в ситуации, в които излизам от зоната си на комфорт всеки ден. Имаш ли страстта и отдадеността, ставаш разпознаваем за хората с работата, в която влагаш усилия. Дори да не си сред най-добрите, хората те поздравяват, че се справяш добре. Впоследствие създаваш контакти със спонсори и се развиваш. Бях 15-16-годишен, когато изпращах съобщения до стотици компании с молба да ми предоставят дрехи и пари. Това не е от онези спортове, в които можеш да се отпуснеш и да се успокоиш, че се справяш добре и спонсорите просто ще дойдат да те намерят. Трябва да се размърдаш и да имаш бизнес съзнание. - Любимото ми място е в североизточната част на Испания. Уникално е да тренирам и летя там всеки ден. Така успях да подобря способностите си през последните години.      - Имал съм някои страшни случки. Най-голямата беше на един от Канарските острови. Летях, като имаше облаци наоколо и в крайна сметка с Орасио (Йоренс) се изгубихме в облаците. Трябваше да стоя близо до него, защото само той имаше компас. След 5-6 минути излязохме от облака от дясната страна на планината. За радост всичко беше наред, а можехме да се озовем на гърба на планината или в морето. За мен най-страшният момент в парапланеризма е, когато нямам контрол над случващото се и се оставям в ръцете на природата. - Определено. Още от дете съм постоянно навън и съм карал колело и сноуборд. Да бъда навън е нещо, към което имам голяма страст. Естествено искам да прекарам живота си навън и да преживея всичко, което светът може да ми предложи. Имаме толкова много за преоткриване и да бъда част от парапланеризма е едно от най-готините неща, защото получавам възможността да правя неща, които повечето хора дори не са си и помисляли.", "date": "2019.08.29", "title": "Джак Пимблет, парапланерист: Полетите ми носят щастие и действат като медитация"}
{"url": "https://www.dnevnik.bg/bulgaria/2019/08/29/3956470_nap_e_globena_s_51_mln_lv_za_techa_na_lichni_danni/", "text": "Глобата, която Комисията за защита на личните данни налага на Националната агенция за приходите, възлиза на 5.1 млн. лв. Това съобщи пред Би Ти Ви председателят на комисията Венцислав Караджов. Тя се налага заради изтичането в публичното пространство на лични данни на над 4 млн. граждани. Сумата е четири пъти по-малка от максималната предвидена в закона за това нарушение. Санкцията не е наказание  за администрацията, а подтик да направи така, че това да не се повтаря, каза Караджов. Ръководството на приходната агенция ще има три дни, за да направи възражения. Заради изтичането на данните в ареста е собственикът на софтуерната компания \"ТАД груп\" Иван Тодоров, на когото заедно с двама други служители на фирмата са с повдигнати обвинения. Ръководството на НАП уволни ръководителите на звената за информационните системи и за информационна сигурност. От  НАП пуснаха търсачка,  с която всеки може да провери дали има неправомерно разпространени за него данни. Получава се само информация има или не оповестена информация, но не и каква е тя. От агенцията съобщиха, че  за повечето от хората има само частично разпространени информации и едва за 189  има изтекли комбинация от данни - ЕГН, номер на актуална лична карта и др. Коментираха, че по-слабо засегнатите не се налага да взимат специални мерки, а само да са по-бдителни.", "date": "2019.08.29", "title": "НАП е глобена с 5.1 млн. лв. за теча на лични данни"}
{"url": "https://www.dnevnik.bg/biznes/2019/08/29/3956483_taneva_uveri_che_borbata_s_chumata_po_svinete_sledva/", "text": "Земеделският министър Десислава Танева заяви в интервю за БТВ, че борбата с африканската чума по свинете се провежда изцяло по правилата на Европейската комисия, всяка стъпка се съгласува с Брюксел и изключения не може да има за никого. Тя коментира казуса в свинефермата в село Голямо Враново, чиито собственици искат да опазят от евтаназиране 15 хил. животни и твърдят, че пробите им са отрицателни. \"Правилата важат за всички и в тази ферма независимо от становището на нейния собственик продължава евтаназията\", каза Танева. Тя добави, че се е допитала до европейските санитарни власти по този конкретен случай, но е получила отрицателно становище, защото вирусът вече е влязъл в този комплекс. \"Не може една държава да вземе самостоятелно решение по мерките. Не сме ги измислили ние тези мерки и те са еднакво тежки за всички\", подчерта Танева. По думите й в други страни от ЕС тази година се активизират стари огнища, обявени за ликвидирани, а това означава, че дезинфекцията им не е била прецизна. Министърът посочи, че предстоят промени в правилата за биосигурност, с които \" ще трябва да продължим да живеем\". Те включват нови мерки и по-строг контрол във всички видове стопанства - промишлените свинекомплекси, фамилните ферми и в домакинствата, които отглеждат до 3 прасета за лична консумация, Ще има промени и в организационната структура на Българската агенция за безопасност на храните.", "date": "2019.08.29", "title": "Танева увери, че борбата с чумата по свинете следва изцяло правилата на Брюксел"}
{"url": "https://www.dnevnik.bg/na_put/2019/08/29/3956337_franciia_kum_turistite_ne_ostaviaite_kamuk_vurhu_kamuk/", "text": "Градове във Франция призовават туристите \"да не оставят камък върху камък\" и дори ги заплашват с глоба от 1500 евро. Става въпрос за модата по плажовете и планините да се градят каменни \"кулички\", на фона на които туристите се снимат. Целта е интересна снимка в инстаграм, а последиците - увреждане на околната среда, разказва RFI. Вестникът \"Le Parisien\" описва конструкциите като \"напаст\" за защитниците френското крайбрежие и силно дразнещо местните жители занимание. \"Станало е такъв феномен, че се правят стотици от тях всекидневно\", казва Дидие Олири от Агенцията за брегова защита. \"С тази скорост това е атака срещу екосистемата\", допълва той.", "date": "2019.08.29", "title": "Франция към туристите: не оставяйте камък върху камък"}
{"url": "https://www.dnevnik.bg/sviat/2019/08/29/3956429_pochti_nishto_niama_da_nauchim_ot_fon_der_laien_v/", "text": "Одобрената от Европейския парламент за нов председател на Европейската комисия Урсула фон дер Лайен пристига на еднодневно посещение в София като част от консултациите ѝ за състава и ресорите на бъдещата комисия. Но от разговорите ѝ с министър-председателя Бойко Борисов едва ли ще бъде съобщено нещо по-конкретно, освен ако той самият не издаде нещо в характерен стил. Що се отнася до съобщението \"в Министерския съвет двамата ще обсъдят различни теми от европейския дневен ред и от световната политика\", то е объркващо, защото германката е просто одобрен кандидат и няма да стане наследник на Жан-Клод Юнкер, докато евродепутатите не дадат съгласието си за екипа ѝ от комисари и не поеме поста на 1 ноември. Тя не е член на германското правителство и не е представител на ръководството на Европейския съюз. Няма да научим почти нищо за разговорите ѝ в София, защото процесът за определяне на ресорите и оценка на предложените от националните столици кандидати е поверителен. Подробностите може да разкрие само Фон дер Лайен и най-вероятно това ще стане най-рано след десетина дни, когато тя представи структурата и състава на екипа си. През октомври всеки от бъдещите еврокомисари трябва да бъде изслушан в съответните комисии на Европейския парламент. Крайното гласуване е само едно - на 22 октомври, по предварителна информация. Единственото име, споменавано в България досега, е на еврокомисаря и предложена за нов мандат Мария Габриел. Премиерът Борисов сложи край на всякакви опити да се обсъждат алтернативи още по време на кампанията за евроизборите. В Европа това няма как да се възприеме като кандидат на консенсус в България. Тя е с малко повече от две години опит в Европейската комисия и смята, че има добри контакти в Европейския парламент, където бе депутат. Но съставът на европарламента сега е доста по-различен и ако отново ѝ бъде предложен ресор, свързан с цифровата сфера, не е изключено по време на изслушванията да бъде питана за безпрецедентното за ЕС изтичане на лични данни на милиони българи. Никоя страна досега, обсъждала с Фон дер Лайен своите номинации и желания, не е разкривала ефекта от първите контакти. Единственото изключение може да се смята Полша, където кандидатът се оттегли в понеделник с обяснение, че на страната е предложен ресор земеделие, а той не е квалифициран за него. В сряда премиерът Матеуш Моравиецки заяви пред местно радио, че вместо Кжищоф Шчерски предлагат Януш Войчеховски, който вече се е срещнал в сряда с Фон дер Лайен и в следващите дни името му ще бъде официално обявено. Германката разговаря в сряда и с естонката Кадри Симсон - бивш министър на икономиката и инфраструктурата, която заяви след това, че ще запази съдържанието на разговора в тайна и че ѝ е бил предложен ресор, свързан с икономиката. Франция обяви също в сряда своя кандидат за комисар - зам.-управителят на централната банка Силви Гулар, която е също бивш министър на отбраната. Великобритания вече обяви, че няма да излъчва кандидат, защото на 1 ноември вече ще е извън ЕС. Така остава единствено решението на Италия, където се спекулира с имена като бившите премиери Паоло Джентилони и Енрико Лета и бившите министри на икономиката Пиер Карло Падоан и Роберто Гуалтиери. Появиха се и първите сигнали на недоволство от номинираните за еврокомисари - Ска Келер, един от лидерите на Зелените в Европейския парламент, каза, че сред имената няма никой, който да се смята за автентичен представител на движението, представило се добре на евроизборите през май. Единственият е 28-годишният литовец Виргиниюс Синкевичюс от Съюза на фермерите и зелените. Той е временен министър на икономиката, а партията е в групата Зелени/Европейски свободен алианс в европарламента, но не е член на паневропейското сдружение на зелените партии. Съюзът в Литва е по-скоро аграрна партия с програма, отиваща вдясно от идеите на Зелените. \"Това изобщо не удовлетворява очакванията ни\", каза Келер за \"Политико.\" Тя обясни, че след 9 септември зелените ще се съберат в Европейския парламент, за да обсъдят и втвърдят позицията си преди изслушванията на кандидатите за европейски комисари. Зелени има в правителствата на Люксембург, Финландия и Швеция, но трите държави предложиха кандидати от други партии.", "date": "2019.08.29", "title": "Почти нищо няма да научим от Фон дер Лайен в София"}
{"url": "https://www.dnevnik.bg/sport/2019/08/29/3956549_snimka_na_denia_golemite_koito_minaha_mejdu_kapkite_na/", "text": "Дъждът в Ню Йорк усложни програмата на US Open, но това не засегна фаворитите, които играха на закритите кортове. Носителката на 23 титли от Големия шлем Серена Уилямс направи обрат за 5:7, 6:3, 6:1 срещу 17-годишната Катрин Макнали и се класира за третия кръг.", "date": "2019.08.29", "title": "Снимка на деня: Големите, които минаха между капките на US Open"}
{"url": "https://www.dnevnik.bg/razvlechenie/2019/08/29/3956552_video_dosietata_ot_panama_presuzdadeni_ot_meril_striip/", "text": "Дванадесет години след излизането на третата част от поредицата за \"Бандата на Оушън\" Стивън Содърбърг е на път да повтори своя впечатляващ кинотрик за спечелване на публиката с остър, но и комичен донякъде поглед върху скандала \"Досиетата от Панама\" в новия си филм Laundromat. \"Нетфликс\" публикува неговия първи трейлър малко преди световната му премиера в рамките на 76-ия филмов фестивал във Венеция утре. Гари Олдман и Антонио Бандерас - всеки от тях с ярко изявени акценти, играят  партньорите Юрген Мосак и Рамон Фонсека , чиято панамска адвокатска кантора продава анонимни офшорни компании по света и прави милиардерите по-богати, а други неизвестни бедни - още по-бедни. В сюжетната линия на филма една от тези неизвестни бедни личности е измислена вдовица, в чиято роля се въплъщава Мерил Стрийп. Нейното разследване на една застрахователна измама я отвежда до разкриването на истинските дела на фирмата, както и нейните връзки с богатите и имащите власт. В реалността  случаят \"Досиетата от Панама\"  бе разкрит благодарение на разследването на множество журналисти, но Содърбърг споделя, че е предпочел да смени подхода и да представи историята по различен начин, тъй като иначе би навлязъл в сюжет, който е твърде познат. Във филма участват още Дейвид Шуимър, Матиас Шьонертс и Шарън Стоун. Laundromat все още няма насрочена премиерна дата за българските кина.", "date": "2019.08.29", "title": "Видео: \"Досиетата от Панама\", пресъздадени от Мерил Стрийп, Гари Олдман и Антонио Бандерас"}
{"url": "https://www.dnevnik.bg/bulgaria/2019/08/29/3956556_prihodnata_agenciia_obmislia_da_zavede_delo_sreshtu/", "text": "Националната агенция за приходите (НАП) обжалва наложената ѝ глоба от Комисията за защита на личните данни (КЗЛД)  в размер на 5.1 млн. лева.  Санкцията е за случая с изтеклите данни на над 5 млн. българи от базите на НАП. От приходната агенция уточняват, че са оспорили акта за установяване на административно нарушение в агенцията. Освен това от институцията обмислят да съдят извършителите на хакерската атака, като посочва два варианта на действие. Първият е да се присъедини в наказателното производство, което се води в момента. Вторият е да заведе отделно гражданско дело. \"Така финансовата претенция в размер, покриващ наложената на приходната агенция имуществената санкция, ще бъде насочена към извършителите на престъпното посегателство\", уточняват в разпространената си до медиите позиция от НАП. Заради изтичането на данните в ареста е собственикът на софтуерната компания \"ТАД груп\" Иван Тодоров, на когото, заедно с двама други служители на фирмата са повдигнати обвинения. Главният мотив за оспорването на глобата, посочен от приходната агенция, е: \"Неоторизираният достъп, кражбата на данни и последващото им публично оповестяване са резултат от действия, представляващи престъпление по смисъла на Наказателния кодекс, осъществени независимо и въпреки предприетите от НАП технически и организационни мерки за защита.\" Справката в приложението за това какъв вид лични данни са били разкрити за български граждани ще бъде пусната в експлоатация през следващата седмица, съобщават още от приходната агенция. Проверката ще може да бъде извършена чрез идентификация с персонален идентификационен код (ПИК) или с електронен подпис. Такава справка ще може да се направи и в офисите на НАП в страната след представяне на лична карта. Ръководството на НАП уволни ръководителите на звената за информационните системи и за информационна сигурност. От  НАП пуснаха търсачка,  с която всеки може да провери дали има неправомерно разпространени за него данни. Получава се само информация има или не оповестена информация, но не и каква е тя. От агенцията съобщиха, че  за повечето от хората има само частично разпространени информации и едва за 189  има изтекли комбинации от данни - ЕГН, номер на актуална лична карта и др. Коментираха, че по-слабо засегнатите не се налага да взимат специални мерки, а само да са по-бдителни.", "date": "2019.08.29", "title": "Приходната агенция обмисля да заведе дело срещу \"ТАД груп\", за да изкара пари за глобата си"}
{"url": "https://www.dnevnik.bg/evropa/obrazovanie/2019/08/29/3947213_novata_uchebna_godina_kakvi_promeni_predstoiat/", "text": "Нови учебни програми за учениците в четвърти и десети клас, национално външно оценяване след десети клас, когато приключва първият гимназиален етап, по-голяма свобода и гъвкавост на учителите при преподаване - това са част от промените, които предстоят през учебната 2019/2020 година. Тя ще бъде четвъртата от влизането в сила на  новия закон за предучилищното и училищното образование , който ГЕРБ прокара със заявката за цялостна реформа в сферата (още четете  тук  и  тук ). Най-много промени ще има за учениците от десети клас, които ще учат по нови програми (още четете  тук ) и в края на учебната година ще завършат първи гимназиален етап, след който могат да приключат образованието си (по Конституция то е задължително до 16-годишна възраст - бел. авт.). Заради това за първи път десетокласниците ще имат задължително национално външно оценяване по български език и литература (на 9 юни) и математика (на 11 юни). По желание ще има тестове по чужд език и информационни технологии, за които при определени резултати учениците ще получават сертификати. Очаква се в изпита по литература да бъдат включени само български автори, изучавани от осми до десети клас. Въпросите на тестовете ще бъдат с избираеми и свободни отговори. Примерни варианти образователното министерство трябва да изготви в началото на учебната година (още четете  тук ). Десетокласниците, които досега учат в обединени училища (училища до десети клас - бел. авт.), ще трябва да кандидатстват в друго училище с резултатите от изпитите. Става въпрос за около 800 ученици, за които ще бъдат разкрити паралелки в средните училища в близост. Те могат да кандидатстват и в други учебни заведения, където има свободни места в паралелките. Останалите десетокласници не трябва да кандидатстват. Още новости  Единствената промяна, която се предвижда при националното външно оценяване след седми клас, е при изпита по български език и литература. В него ще бъдат включени и произведения, изучавани по литература в шести клас. Датите за оценяването ще са същите, както и за десетокласниците (още четете  тук ). За учениците в четвърти клас обаче ще има повече промени. Националното външно оценяване ще бъде само по български език и литература (на 27 май) и по математика (на 29 май), но не и по \"Човек и природа\" и \"Човек и общество\", както досега. Според образователното министерство с новите програми обучението се променя така, че само с двата изпита ще може да се оцени функционалната грамотност на учениците. За първи път учебната година за четвъртокласниците ще е до 16 юни. През нея випускът, който е първият по новите програми, ще получава оценки по шестобалната система за първи път. От първи до трети клас резултатите на децата бяха оценявани със символи и категории от \"отлично\" до \"слабо представяне\". Гъвкавост в час  През новата учебна година се очаква учителите да имат възможност за по-голяма гъвкавост при преподаването, тъй като им се дава право да разместват темите в учебната програма и да отделят повече време на някоя от тях, ако преценят, че има необходимост. Причината е, че отпадат част от изискванията за годишното разпределение на темите в учебната програма, което преподавателите правят. Досега учителите трябваше да подготвят разпределение, което стриктно да следват, и задължително при разместване на учебното съдържание да искат и получат заверка от директора (още четете  тук ). Друго улеснение и за учители, и за родители от 15 септември ще бъдат електронните дневници. В момента всички училища, които искат,  могат да получат държавно финансиране , за да купят такива. Оценките трябва да бъдат достъпни и през мобилни устройства. В същото време недостигът на учители продължава. Двадесет дни преди началото на учебната година по информация на БНТ се търсят близо 1000 преподаватели.", "date": "2019.08.29", "title": "Новата учебна година: какви промени предстоят"}
{"url": "https://www.dnevnik.bg/zelen/2019/08/29/3956580_zasushavaniiata_zasiagat_55_mln_dushi_godishno_sochi/", "text": "Нов доклад на природозащитната организация WWF предупреждава, че климатичната криза предизвиква все по-реален риск от засушавания в световен мащаб. Според изследването тези процеси оказват натиск върху влажните зони и градската среда и се отразяват негативно върху живота на 55 милиона души всяка година, излагайки на риск енергийните доставки и производството на храни. Докладът използва данните на водещия онлайн инструмент на WWF, оценяващ заплахата от недостиг на вода – филтъра за воден риск. С негова помощ експертите анализираха риска от засушаване в градовете, земеделските площи за отглеждане на култури от първостепенно значение като царевица, ориз и пшеница, районите с енергийни комплекси, както и в зоните на политически конфликти, свързани с водата. Докладът на WWF сочи още, че 22% от основните хранителни култури като пшеницата се отглеждат на територии с висок до много висок риск от засушаване. В такива райони попадат и 19% от градовете с население над един милион души, а засегнатите са близо 370 милиона. Списъкът включва и шест мегаполиса с над 10 милиона жители - Делхи, Кайро, Карачи, Истанбул, Рио де Жанейро и Хайдарабад. \"Данните показват, че дори най-северните страни в Европа вече отчитат първите предупредителни признаци на засушаване. Стокхолм, Ротердам, Манчестър и Бирмингам са сред градовете, изложени на най-сериозен риск от недостиг на вода през следващите десетилетия. А Париж е един от първите 20 най-застрашени от суши мегаполиси в света. Други градове като Рим, Неапол, Атина и Мюнхен също биха могли да влязат в графата на потърпевшите само за няколко години\", предупреждава Филип Пенчев, старши експерт на практика \"Води\" във WWF - България.", "date": "2019.08.29", "title": "Засушаванията засягат 55 млн. души годишно, сочи доклад на WWF"}
{"url": "https://www.dnevnik.bg/bulgaria/2019/08/29/3956579_i_pri_brekzit_bez_sdelka_niama_da_ima_vizi_pri_prestoi/", "text": "И при Брекзит без сделка между Великобритания и ЕС Лондон няма да изисква визи от европейски граждани за посещения до 90 дни. Това напомни в интервю за Би Ти Ви посланикът на страната в София Ема Томпсън. Ако искате да си видите внуците, ако имате бизнес среща, нищо няма да се промени за вас, увери тя. Желаещите да останат във Великобритания за по-дълъг срок обаче - например да учат или да работят там, трябва да очакват промени в правилата, добави тя. \"Следващите няколко седмици ще оповестим повече информация за правилата за тези, които ще останат повече от 90 дни\", добави британският дипломат. Хопкинс каза, че е разработено специално мобилно приложение, чрез което българите, живеещи на Острова, да се регистрират, за да уредят статута си. 54 000 българи (около четвърт от живеещите в страната) вече са се възползвали от това удобство. Процедурата е лесна и призоваваме и останалите българи да го направят, каза посланикът и добави, че информацията е публикувана и на български език.", "date": "2019.08.29", "title": "И при Брекзит без сделка няма да има визи при престой до 90 дни на Острова"}
{"url": "https://www.dnevnik.bg/sport/2019/08/29/3956585_kakvo_shte_donese_jrebiiat_za_grupite_v_shampionskata/", "text": "Невероятни обрати, вълнения от двете крайности, видеоповторения, красиви голове... Споменът за миналия сезон в Шампионската лига дълго ще е в съзнанието на запалянковците. Тази вечер в 19.00 ч. се поставя началото на същинската част от новия сезон с тегленето на жребия за групите. Привържениците по традиция очакват дали няма да се получи вълнуваща група, в която да се съберат отбори с големи имена и традиции. Разпределението по урни създава предпоставка например в една група да са шампионът \"Ливърпул\", рекордьорът по спечелени купи \"Реал\" (Мадрид) и амбицираният \"Интер\". Също е възможно да е получи и наглед по-слаба група със \"Зенит\", \"Бенфика\", \"Динамо\" (Загреб) и \"Генк\". Вече по традиция четирите водещи първенства са с по четири отбора в групите, а Франция има три. \"Аякс\", който впечатли миналия сезон с отстраняването на действащия шампион \"Реал\" и на \"Ювентус\", премина през квалификациите и също е в надпреварата. Кой е най-добрият На събитието ще бъде награден и най-добрият футболист в Европа. Номинираните са  шампионът с \"Ливърпул\" Върджил ван Дайк, както и Лионел Меси и Кристиано Роналдо . Миналата година Лука Модрич взе наградата и наруши пълната хегемония на Меси и Роналдо.", "date": "2019.08.29", "title": "Какво ще донесе жребият за групите в Шампионската лига"}
{"url": "https://www.dnevnik.bg/sviat/2019/08/29/3956591_smetkite_na_salvini_ne_izlizat_italiia_shte_ima_novo/", "text": "Италианският президент Серджо Матарела даде мандат на \"Движение \"Пет звезди\" и Демократическата партия да създадат нов кабинет. Така приключва кризата, породена от решението на крайнодясната \"Лига\" да напусне коалицията си с \"Пет звезди\" с надежда да получи по-голямо преимущество в парламента при евентуални предсрочни избори. Рисковият ход на лидера на \"Лига\"  Матео Салвини  обаче не се оправда - опозиционните демократи влязоха в преговори с движението на комика Бепе Грило и успяха да постигнат споразумение. Новият кабинет отново ще бъде оглавяван от премиера  Джузепе Конте  - адвокат, който бе неизвестен на широката публика, преди да стане министър-председател. \"Обичаме Италия и смятаме, че си струва да опитаме\", каза лидерът на демократите Никола Зингарети. \"Дали сме обещания на италианците и искаме да ги изпълним, каквото и да стане\", коментира Луиджи ди Майо от \"Пет звезди\". В една от ранните чернови на коалиционното споразумение двете партии планират да поискат от ЕС гъвкаво отношение спрямо дефицита в бюджета за 2020 г. Въпросът за италианския дефицит отдавна е обект на спорове между Рим и Брюксел, който настоява за спазване на строги правила. Но новият кабинет, който не включва евроскептиците, вероятно ще бъде приет добре в Европа. Но прокуждането на най-популярната партия от управлението може да създаде проблеми на новото правителство в Италия.     ", "date": "2019.08.29", "title": "Сметките на Салвини не излизат: Италия ще има ново правителство"}
{"url": "https://www.dnevnik.bg/sport/2019/08/29/3956590_borislav_ignatov_politici_zablujdavat_privurjenicite/", "text": "Нов стадион \"Българска армия\" не може да бъде построен на същото място с действащата законова база, а политиците, които твърдят това, заблуждават стотиците хиляди привърженици на ЦСКА. Това заяви арх. Борислав Игнатов, кандидат за кмет на София на обединение \"Демократична България\", при среща с граждани край езерото \"Ариана\" в Борисовата градина. В последните дни се получи развитие около изразеното от \"ЦСКА-София\" намерение да изгради изцяло нов стадион на мястото на \"Българска армия\". Ръководството на клуба  представи плановете си пред министъра на спорта Красен Кралев . По-рано кметът  Йорданка Фандъкова заяви, че няма никакви пречки за изграждането на съоръжение в рамките на сегашните граници на обекта . Игнатов, който е председател на Камарата на архитектите в България, обясни, че ограничението за ново строителство не идва от изготвяния в момента Подробен устройствен план (ПУП) на парка. Проблемът е в Закона за устройство на територията, чл. 43, който изисква при реконструкции местата за паркиране да бъдат в границите на имота. За стадион \"Българска армия\" изискването е за 3000 паркоместа, а те няма къде да се разположат, каза Игнатов. По думите му друг проблем е, че стадионът реално е без улица до него. \"Аз мога да помогна, тъй като познавам опита и практиките на европейски и американски градове по тази тема\", заяви той и даде пример с Мюнхен и Милано, където противникови отбори ползват един и същ стадион за мачовете си. Игнатов подхвърли идеята новият стадион на червения клуб да се построи на мястото на националния стадион \"Васил Левски\", а сегашният да остане като тренировъчен. \"Сега в София има пет-шест клубни стадиона, които са на лошо ниво, в същото състояние е и националният\", обясни той и предложи да се изгради един клубен, който да се ползва от различните софийски отбори, и един нов национален.", "date": "2019.08.29", "title": "Борислав Игнатов: Политици заблуждават привържениците на ЦСКА за стадиона"}
{"url": "https://www.dnevnik.bg/sviat/2019/08/29/3956636_nedovolnite_ot_brekzit_da_promeniat_zakona_ili/", "text": "Променете закона или сменете правителството - такъв съвет даде лидерът на Камарата на общините Джейкъб Рийс-Мог на недоволните от перспективата за Брекзит без сделка депутати. \"Всички тези хора, които надават вой и скърцат със зъби, знаят, че има два начина да се направи онова, което те искат. Единият е да бъде сменено правителството, а другият - да бъде променен законът. Ако те нямат куража да направят едното от тези две неща, тогава ние ще напуснем ЕС на 31 октомври в съответствие с резултата от референдума\", каза евроскептикът Рийс-Мог пред Би Би Си (лидерът на камарата е всъщност член на правителството, който отговаря за разглеждането на правителствените въпроси в парламента). Лидерът на Камарата на общините отрече правителствот о да е поставило кралица Елизабет Втора  в неловко положение със спирането на работата на парламента. Нямаше дебат с кралицата по въпроса и тя няма правомощия да не изпълни волята на премиера, отбеляза той. Рийс-Мог припомни, че във Великобритания не е имало прецедент монарх да отхвърли подобно искане на министър-председател. Сега Европейският съюз трябва да реши дали е готов да предоговори една \"разумна сделка\" по развода, или да \"продължи да настоява за васалитет\", което ще принуди Великобритания да напусне без споразумение, подчерта лидерът на Камарата на общините. Британският министър на отбраната Бен Уолъс определи спирането на работата на парламента като нещо обичайно. \"Това се случва всяка година\", каза той в Хелзинки, където пристигна за неофициална среща с колегите си от ЕС. Съпротивата Лейбъристката партия ще поиска в понеделник извънреден дебат за Брекзит другата седмица, заяви днес говорителят на основната опозиционна сила във Великобритания за търговията Бари Гардинър. Това може да даде възможност за приемане на законодателство за блокиране на Брекзит без сделка, отбелязва \"Ройтерс\". Откритата вчера онлайн петиция срещу решението на британския премиер да преустанови работата на парламента към тази сутрин вече е събрала 1.3 милиона подписи. В Обединеното кралство всяка петиция, подписана от 100 000 души, трябва да доведе до дебати в парламента по въпроса. Недоволните от хода на Борис Джонсън, който ще улесни Брекзит без сделка, определят решението му да блокира на практика за известно време парламентаристите като \"държавен преврат\". Хиляди хора се събраха на протестни демонстрации вчера вечерта в Лондон, Манчестър, Единбург и други големи градове на Обединеното кралство. Стотици се събраха пред парламента в Лондон, скандирайки \"Спрете държавния преврат!\" и развявайки знамето на Европейския съюз. В началото на годината петиция за отмяна на Брекзит събра рекордните 6.1 милиона подписа и беше обсъдена в парламента, но това не забави подготовката за излизане на Великобритания от ЕС.", "date": "2019.08.29", "title": "Недоволните от Брекзит да променят закона или правителството, каза висш евроскептик"}
{"url": "https://www.dnevnik.bg/biznes/2019/08/29/3956654_ekspert_ukrilata_iadren_vzriv_rosatom_ne_triabva_da_se/", "text": "Руската държавна корпорация \"Росатом\" отговаря както за мирния атом, така и за военното му приложение и след като опита да укрие инцидента с взрив на ядрена ракета на своя територия, не трябва да бъде допускана в конкурса за строителство на ядрена мощност в България. Това мнение изрази ядреният експерт Георги Касчиев, който преди години беше председател на вече несъществуващия Комитет за използване на ядрената енергия за мирни цели, в интервю за БНР. Според него българските власти се държат лакейски и угоднически към руската компания, която е един от кандидатите да достроят атомната централа в Белене\", докато в \"Росатом\" заявяват високомерно, че дават на България последен шанс. Това, по-думите му, граничи с национално предателство. \"Нашите управляващи имат лаекейско, угодническо отношение към \"Росатом\", а трябва да сме наясно, че тя обединява всички дейности - по мирния и военния атом, включително по инцидента с ракетата, наречена \"Летящия Чернобил\". Те я създават, за да използват оръжието срещу враговете си, тоест срещу НАТО. Не ги интересува опазването на живота и здравето на собствените граждани, крият информация за това, което се е случило в Северодвинск. Как, с каква отговорност ще пристъпят към \"Белене?!\", коментира експертът. Той изказа безпокойство от отношението на правителството и парламента към ядрените въпроси, защото собственик на новата ядрена мощност ще бъдат чужди държави без страната да е готова за това. Касчиев даде пример с гаранцията за ядрена щета, която в България е определена на 100 млн. евро и евъзможно най-ниската в Европа, където средната стойност е 1.5 млрд. евро. \"Ако има авария, 100 млн. ще платят те - собствениците. Всичко останало ще плащаме ние\", каза Касчиев. По думите му не е уреден въпросът за събиране на вноски за изграждане на крайно хранилище за погребване на високоактивните отпадъци, как да се третира обработеното гориво.", "date": "2019.08.29", "title": "Експерт: Укрилата ядрен взрив \"Росатом\" не трябва да се допуска в \"Белене\""}
{"url": "https://www.dnevnik.bg/hrana_i_napitki/2019/07/29/3939424_koi_e_stanislav_kolev/", "text": "                         Станислав Колев е шеф-готвач и партньор в ресторант \"Умами\", София. Изправен пред предизвикателството да направи суши ресторант (Happy Sushi), Слави, както го наричат приятелите му, е имал само две опорни точки: увереността си, придобита благодарение на опита, и безумната вяра, че нещата ще вървят в правилната посока, а именно че ще срещнe правилните хора и заедно ще направят нещо ново и интересно. Сега мога да кажа само, че е бил на прав път и резултатът е налице. Но да се върна в самото начало... Станислав е започнал професионалната си кариера във Варна преди повече от петнадесет години – млад готвач, зареден с енергия и ентусиазъм, погълнат от магията на кулинарията. Той потъва в почти медитативно състояние, когато създава рецепти и приготвя суши. Бързо и заслужено израства като шеф-готвач, в чиято кухня е удоволствие да влезеш и за когото в японската кухня вече няма тайни. И като резултат се появява и последното му приключение – ресторант \"Умами\" – един от водещите ресторанти с азиатска кухня в София. През 2010 Слави печели званието \"Най-добър готвач на японска кухня на Балканите\". Въпреки успехите, а и благодарение на тях Слави продължава да учи, експериментира и открива нови кулинарни тайни. Със завидното му чувство за хумор и с усмивка той управлява ресторанта с уважение, любов и респект към храната и желанията на клиентите.", "date": "2019.08.29", "title": "Кой е Станислав Колев"}
{"url": "https://www.dnevnik.bg/hrana_i_napitki/2019/07/29/3939426_tartar_ot_sredizemnomorski_cherven_ton/", "text": "                         Всички съставки за тартара смесете и разбъркайте много добре. Сместа оформете с помощта на кръгъл ринг. Отгоре поставете 1/3 нарязано на тънки ленти авокадо, а върху него останалите съставки за гарниране. Около тартара залейте с 6 с. л. юзу уасаби сос. За да го приготвите, смесете и разбъркайте добре всички съставки. 100 г риба тон (на малки кубчета) 1 ч. л. шалот (на малки кубчета) 12 ч. л. див лук (ситно нарязан) 2 с. л. краставици (обелени и без семки) 1 ч. л. каперси (ситно нарязани) 1 щипка бял пипер 1 щипка тогараши (7 японски подправки) 1 ч. л. зехтин екстра върджин 2 ч. л. уасаби паста 5 с. л. соев сос Kikkoman 1 ч. л. сок от лайм 100 мл олио от гроздови семки 50 мл юзу сок 1 ч. л. семена от горчица 1 щипка смлян черен пипер 1 щипка морска сол За гарниране 1/3 авокадо 1 ч. л. хайвер от есетра 20 г гома уакаме водорасли 1 щипка сушено юзу микролиста от цвекло – за украса чипс от корен на лотос", "date": "2019.08.29", "title": "Тартар от средиземноморски червен тон"}
{"url": "https://www.dnevnik.bg/biznes/2019/08/29/3956651_nesigurnata_ikonomicheska_sreda_izmestva_nedostiga_na/", "text": "През август общият показател на бизнес климата намалява с 3.1 пункта в сравнение с юли, като понижение на показателя е регистрирано във всички наблюдавани сектори - промишленост, строителство, търговия на дребно и услуги, показват данните на Националния статистически институт.  Съставният показател \"Бизнес климат в промишлеността\" се понижава с 0.8 пункта, което се дължи на изместване на оценките на промишлените предприемачи за бизнес състоянието на предприятията от \"по-добро\" към \"задоволително\". Същевременно обаче прогнозите им както за бизнес състоянието, така и за производствената активност през следващите месеци са благоприятни. През последния месец се засилва негативното влияние на фактора \"Несигурна икономическа среда\", който измества на второ място затрудненията на предприятията, свързани с недостига на работна сила.  През август съставният показател \"Бизнес климат в строителството\" намалява с 5.1 пункта в резултат на влошените оценки и очаквания на строителните предприемачи за бизнес състоянието на предприятията. Прогнозите им за строителната активност през следващите три месеца са също резервирани. Недостигът на работна сила продължава да е най-сериозната пречка за развитието на бизнеса. На второ и трето място са конкуренцията в бранша и несигурната икономическа среда, като през последния месец се наблюдава намаление на негативното им въздействие.  Съставният показател \"Бизнес климат в търговията на дребно\" намалява с 3.5 пункта, което се дължи на по-умерените оценки и очаквания на търговците на дребно. Прогнозите им за обема на продажбите и поръчките към доставчиците през следващите три месеца са също по-резервирани. Факторът, затрудняващ в най-голяма степен дейността на предприятията, остава конкуренцията в бранша. На второ и трето място са недостатъчното търсене и несигурната икономическа среда. През август съставният показател \"Бизнес климат в сектора на услугите\" спада с 4.9 пункта, което се дължи на изместване на оценките и очакванията на мениджърите за бизнес състоянието на предприятията от \"по-добро\" към запазване на същото. Конкуренцията в бранша продължава да е най-сериозната пречка за развитието на бизнеса. Същевременно се регистрира нарастване на несигурната икономическа среда и недостигът на работна сила.", "date": "2019.08.29", "title": "Несигурната среда измества недостига на кадри като проблем за бизнеса"}
{"url": "https://www.dnevnik.bg/sviat/2019/08/29/3954709_evroskeptici_moje_za_pruv_put_da_pobediat_v_dve/", "text": "Германия може да преживее политическо земетресение този уикенд, когато се очертава крайната десница да стане водеща политическа сила след изборите в две провинции. Такъв резултат ще разтърси най-голямата европейска икономика, разказва ДПА. В последните дни на предизборната кампания за неделния вот в Бранденбург и Саксония допитванията сочат, че антиимигрантската \"Алтернатива за Германия\" (AfD) ще укрепи неотдавнашния си политически напредък след скок в подкрепата за нея в тези две източни германски провинции. \"След последните регионални избори АзГ е събрала значителна подкрепа в Бранденбург и Саксония, а също и на национално равнище\", каза политологът от Берлинския свободен университет Арнт Лайнингер. След националните избори от 2017 г. \"консервативните християндемократи (ХДС) на канцлерката Ангела Меркел са загубили подкрепа както на провинциално, така и на федерално равнище\", каза той. Затова поредното засилване на позициите на АзГ в неделя би било тежък удар за умерените политически партии в страната и е възможно да тласне ХДС надясно. Освен това би застрашило бъдещето на крехката управляваща коалиция на Меркел с левоцентристката Германска социалдемократическа партия (ГСДП) и би породило нови съмнения за одобрения от канцлера приемник, лидер на ХДС и министър на отбраната Анегрет Крамп-Каренбауер, наричана и АКК. Пореден спад във вече понижаващата се подкрепа за ГСДП вероятно ще подсили позициите на онези нейни членове, които настояват тя да се откаже от коалицията си с Меркел. Ако коалицията между ХДС и ГСДП рухне, това може да е краят на ерата \"Меркел\" и да се стигне или до нови избори, или до съставяне на ново слабо правителство на малцинството. Все пак въпреки борбите за власт в ръководството й ГСДП в последните допитвания е с изравнени позиции с АзГ за първото място на изборите в Бранденбург. В Саксония, важен икономически център в Източна Германия, крайната десница си е поставила за цел да свали оглавяваната от ХДС местна власт.      Борбата за Бранденбург и Саксония вероятно ще се повтори през октомври, когато ще има избори в друга германска източна провинция - Тюрингия. АзГ вече води кампания там за \"масови депортирания\" на незаконно пребиваващите в тази провинция. Изборните резултати може освен това да хвърлят сянка върху честванията на 30-годишнината от падането на Берлинската стена през ноември 1989 г. Много източногерманци се чувстват като граждани втора ръка в новата обединена Германия, каза анализаторът от Дрезденския технически университет Ханс Форлендер. Според него АзГ се стреми да експлоатира усещането на мнозина на изток, че германското обединение не е дало на хората това, което им е било обещано.  \"Недоволството от политическите партии и от практиката на демокрацията рязко се е покачило\", каза Форлендер.      \"За какво излязоха хората по улиците през 1989 г.? За какво срутиха стената? За да ги обиждат днес, че са нацисти само защото критикуват масовата имиграция и пагубните й последици\", се казва в изявление на лидера на AfD в Бранденбург Андреас Калбиц. Той определи партията си като \"проект на свободата\". Основана само през 2013 г. като евроскептична партия, AfD след това възприе по-десни позиции, възползвайки се от бежанската криза през 2015 г., защитавайки програма против исляма и чужденците и в подкрепа на семейството. Сега тя е представена във всички парламенти в страната - и на провинциално, и на федерално равнище. След като последните 30 години бе начело на правителството на Бранденбург, ако сега ГСДП изгуби властта в провинцията, това ще е нов удар за партията, която в момента се опитва да формира ново федерално ръководство, след като подкрепата за нея на национално ниво падна до исторически ниски равнища. Социологическите проучвания рисуват подобна картина за ГСДП и в Саксония, където се очаква партията да получи под 10 процента от гласовете. Нови слаби резултати за ХДС през уикенда вероятно ще подсилят гласовете на тези от членовете му, които искат партията да контрира AfD с по-твърди и по-десни послания. По-голяма загуба от очакваното за ХДС \"ще подложи АКК на още по-голям натиск\", каза Лайнингер.  Това може също да намали шансовете на АКК да поеме канцлерския пост от Меркел след поредица нейни гафове и погрешни стъпки, които дори породиха спекулации за алтернативни кандидатури за шеф на партията. \"Анегрет Крамп-Каренбауер почти никога не пропуска възможността да стъпи накриво. Явно не й върви като партиен лидер\", каза политологът от Лайпцигския университет Хендрик Трегер.", "date": "2019.08.29", "title": "Евроскептици може за пръв път да победят в две германски провинции"}
{"url": "https://www.dnevnik.bg/bulgaria/2019/08/29/3956676_direktorut_na_burgaskata_agenciia_po_hranite_e_obvinen/", "text": "Специализираната прокуратура повдигна обвинения на петима служители на Областната дирекция по безопасност на храните в Бургас за участие в организирана престъпна група за искане и получаване на подкупи. Сред тях е и директорът на дирекцията Георги Митев, който е посочен като ръководител на групата. Петимата бяха задържани вчера в Бургас, Несебър и Поморие при съвместни действия на Специализираната прокуратура и ГДБОП. Събраните до момента доказателства сочат, че групата е действала от началото на 2016 г. В качеството си на държавни служители и с цел получаване на подкупи петимата системно извършвали фиктивни проверки на търговски обекти на територията на Бургаска област, както и спирали реални проверки, извършвани от други служители в областната дирекция. Прокуратурата е установила редица случаи на неизвършени и прекратени проверки в търговски обекти в Бургас, Слънчев бряг, Приморско, Созопол и Китен. В определени случаи директорът на областната дирекция по храните лично спирал текущи проверки, отивайки на място и оказвайки натиск върху свои подчинени. Между 400 и 900 лева получавали участниците в групата от собственици на търговски обекти в Бургаско за изготвяне на задължителната за всеки обект \"Система за самоконтрол\". На търговците бил посочван конкретният човек, който да им изготви въпросната система. В случай че те я изготвяли сами, от дирекцията по безопасност на храните им издавали писмени предписания, като при неизпълнение следвали санкции. За да избегнат глобите, собствениците на търговски обекти били принудени да приемат изготвянето на нова \"Система за самоконтрол\" от посоченото от групата лице. При извършените претърсвания в жилищата на обвинените и 4 служебни помещения са намерени и иззети пари в различни валути на стойност около 25 хил. лева. На посочения за ръководител на групата Георги Митев е определена парична гаранция от 150 хил. лева. Парични гаранции от по 75 хил. лева са наложени останалите задържани.", "date": "2019.08.29", "title": "Директорът на бургаската агенция по храните е обвинен като ръководител на престъпна група"}
{"url": "https://www.dnevnik.bg/sport/2019/08/29/3956669_formula_1_shte_e_s_rekorden_broi_sustezaniia_dogodina/", "text": "Формула 1 ще е с рекорден брой състезания през 2020 г. В календара са вписани 22 старта, което е с един повече спрямо тази година. За пръв път надпревара ще се проведе във Виетнам - на 5 април. Холандия се завръща в списъка, а Германия отпада. Началото на сезона ще бъде поставено в Австралия на 15 март, а заключителното състезание е в Абу Даби на 29 ноември. Увеличаването на броя на стартовете означава, че седем пъти през сезона ще има състезания в два последователни уикенда. Преди време ръководството на Формула 1 заяви, че се гледа в посока за достигане на календар от 24 състезания в търсене на повече приходи. Отборите засега не приемат положително идеята. От две години се водят разговори за промени във Формула 1. До момента единственото решение е свързано с  въвеждането на таван на бюджета  от 175 млн. долара, при това с определени изключения.  ", "date": "2019.08.29", "title": "Формула 1 ще е с рекорден брой състезания догодина"}
{"url": "https://www.dnevnik.bg/bulgaria/2019/08/29/3956653_kakvo_iskat_bulgari_vuv_velikobritaniia_ot_sofiia_za/", "text": "Информационна кампания за различните хипотези при Брекзит, увеличаване на служителите в българското посолство в Лондон, гореща телефонна линия за въпроси, по-бърза процедура за издаване на документи за самоличност, център извън посолството, който да обслужва хората - това са част от исканията на българи във Великобритания, които бяха представени на дискусия, организирана от омбудсмана Мая Манолова днес. По данни на  посолството на Великобритания в София  54 000 българи (около четвърт от живеещите в страната - бел. авт.) вече са поискали статут на уседналост, но според ръководителя на Център за социална интеграция и култура Нижан Джингозян има доста проблеми при подаването на документите. Сред тях са липсата на достатъчна информация за процедурата, невъзможността да се съберат всички документи, езиковата бариера, липсата на дигитални умения и др. При Брекзит без сделка има доста неясни ситуации, смята Джингозян. Една от тях е какво се случва с хората, които имат право на статут на уседналост, но не са го придобили. След дискусията омбудсманът Мая Манолова обяви, че ще изпрати няколко препоръки към институциите в България, за да се улеснят българските граждани във Великобритания за Брекзит. Една от тях е премиерът Бойко Борисов да работи за двустранно споразумение между България и Великобритания, за да бъдат защитени правата на хората в кралството, ако няма сделка за Брекзит. Сред тях са правата на студентите, които алармират, че таксите в университетите могат да поскъпнат значително. Другите препоръки са за организиране на информационна кампания и разкриване на гореща телефонна линия.", "date": "2019.08.29", "title": "Какво искат българи във Великобритания от София за Брекзит"}
{"url": "https://www.dnevnik.bg/analizi/2019/08/29/3956616_rosatom_suzdavat_orujiia_sreshtu_nas_kabinetut_gi_kani/", "text": "                         Безпокои ме отношението на правителството и парламента към ядрените въпроси. Отива се към създаване на атомна централа, чиито собственици ще бъдат чужди компании, чужди държави преимуществено, без страната ни да е готова за такова нещо. При нас гаранцията за ядрена щета е възможно най-ниската в Европа, и никакви намерения нямат тя да се повиши. Тя сега е само 100 млн. лв., докато в Западна Европа например е 1,5 млрд. евро, тоест около 3 млрд. лв. Значи ако стане в бъдеще някоя авария там и щетите излязат на 1.1 млрд. лв., Също не е уреден въпросът за събиране на вноски за изграждане на крайно хранилище, геоложко - за погребване на високоактивните отпадъци. Не е уреден добре въпросът как да се третира обработеното гориво. При сегашните управляващи Стратегията за управление на горивото не се изпълнява, въпреки че е приета от Министерския съвет и вече пета година под ръководството на сегашния министър Теменужка Петкова, вместо да се изпратят минимум 250 т гориво за преработка, са изпратени само 27.5 т. Тези неща за съжаление смятам, че ще бъдат използвани много ефективно от компаниите на Русия и на Китай и те ще си извоюват такива привилегии в бъдеще, ако се стигне до строеж на централата, които после ще легнат на гърба на следващите поколения. Тук става дума за милиарди евро. Нашите управляващи имат едно лакейско, угодническо поведение пред тази компания, като че ли те са царете, разбирате ли, в тази област. А трябва да сме наясно, че \"Росатом\" обединява всички дейности в Русия по мирния и военния атом, в частност разработват оръжия, които са като ракетата \"Буревестник\" и ядрения реактор, който трябва да й бъде двигател - руските критици го наричат \"летящия Чернобил\". Та тези създатели на \"летящия Чернобил\" го създават за какво? За да унищожат и изпепелят своите врагове, на първо място - страните от НАТО. Те създават оръжия срещу нас, ние ги каним тук да правят атомна централа. И като гледате тяхното отношение дори към собствените им граждани - как изобщо не ги интересуват безопасността и опазването на живота и здравето на техните граждани, как крият от тях информация за това какво е станало край Северодвинск, какви са радиационните последствия за околната среда, за хората - само си представете с каква отговорност и как ще пристъпят към изпълнение на строителството на АЕЦ \"Белене\".  Още повече - правят се изявления, високомерни, как давали последен шанс на България за \"Белене\". Ама това е такава наглост! И това угодничество за мен е нещо като национално предателство. Моето мнение е, че след този инцидент в \"Ненокса\" ( ) руската компания не трябва да се допуска до участие в процедурата за АЕЦ \"Белене\". защото съгласно стратегията от 2004 г. първият му етап за 50 хиляди куб.м трябваше да бъде готов още през 2016 г. А вече сме 2019 г. Финансирането е спряно от Европейската банка за възстановяване и развитие, която управлява средствата от международния фонд \"Козлодуй\". Спряно е, защото има много мощни протести от румънска страна, от тази област са събрани десетки хиляди подписи, вървят някакви преговори с банката и изглежда, че има груби грешки при проектирането на това хранилище, тъй като, когато са го изкопали до долната кота, там е излязла подпочвена вода. Излизат много нелицеприятни факти... Но то е предназначено така или иначе само за ниско- и среднорадиоактивни отпадъци, тук изобщо не може да става дума за отработеното гориво. То е най-радиоактивното нещо, което въобще е създадено.", "date": "2019.08.29", "title": "\"Росатом\" създава оръжия срещу нас, а кабинетът я кани да прави атомна централа"}
{"url": "https://www.dnevnik.bg/detski_dnevnik/2019/08/29/3956699_chetiri_medala_za_mladite_informatici_v_sloveniia/", "text": "Четири медала - три сребърни и един бронзов, спечелиха учениците от българския национален отбор на олимпиадата по информатика, която се проведе в Марибор, Словения. Участваха 90 състезатели от 24 страни, съобщи пресцентърът на Сдружението на олимпийските отбори по природни науки (СООПН). Тазгодишният национален младежки отбор на European Junior Olympiad in Infrmatics бе в състав: Атанас Димитров, 8 клас, СМГ - сребърен медал Деян Хаджи-Манич, 7 клас, МГ Варна - сребърен медал Благо Гунев, 8 клас, СМГ - сребърен медал Велислав Гърков, 7 клас, 2 СУ София - бронзов медал Техни ръководители са проф. Каталина Григорова (РУ \"Ангел Кънчев\") и Илиян Йорданов (Софийски университет).", "date": "2019.08.29", "title": "Четири медала спечели отборът по информатика в Словения"}
{"url": "https://www.dnevnik.bg/sviat/2019/08/29/3956395_kakvo_e_rechta_na_kralicata_i_zashto_djonsun_ia/", "text": "Премиерът Борис Джонсън използва годишната реч на британския монарх като повод да спре за повече от месец работата на парламента в самото навечерие на Брекзит. Той отрича да е действал с цел да изолира опонентите си от възможността да спрат плановете му да изведе страната от ЕС без сделка. За какво всъщност става дума? Какво е речта на кралицата С нея правителството представя плановете си за следващите 12 месеца. Обикновено се изброяват основните приоритети и закони, които кабинетът възнамерява да прокара. Кралица Елизабет Втора прочита речта, написана от правителството. Това е кулминацията на ден на сложни церемонии, известен като държавното откриване на парламента. С него се поставя началото на новата парламентарна сесия. Нещо нередно ли направи Джонсън На пръв поглед не. Обикновено речта на кралицата се произнася всяка година и Джонсън като нов премиер, поел поста през юли от Тереза Мей, има право да подготви и представи собствени приоритети за управлението. Поради обема от законодателни мерки в навечерието на Брекзит сегашната парламентарна сесия продължи повече от 2 години. Последната реч на кралицата бе през 2017 г. Според правителството една нова програма отдавна се нуждае от обявяване. Парламентът спира работа винаги преди речта на кралицата. През последните години това е продължавало между 5 и 20 дни. Защо толкова хора са ядосани Заради момента, в който Джонсън направи този ход. Великобритания е само на 2 месеца от най-важното си стратегическо решение през последните десетилетия - как и дори дали да напусне ЕС. Решението речта на кралицата да бъде произнесена на 14 октомври оставя реално само няколко дни за парламентарни заседания преди последната дата за Брекзит, 31 октомври. Джонсън казва, че иска да изтегли страната след споразумение с ЕС и преходът да е с колкото може по-малко проблеми, но ако не получи по-добра сделка, ще има Брекзит на всяка цена. Малко мнозинство от депутати демонстрират нежелание за Брекзит без сделка и се надяват да използват парламентарните процедури, за да спрат премиера и да го принудят да поиска поредно отлагане на раздялата с ЕС. Какво следва На 3 септември парламентът се завръща след лятната пауза и заседава в първата седмица на месеца. Правителството обяви, че ще започне процедура по замразяване на дейността му на 9 септември, но точната дата за спиране на работа не е определена още. Така остават само няколко дни за противниците на Брекзит без сделка да задвижат плановете си. След речта на кралицата на 14 октомври има дебати по съдържанието ѝ и гласуване по правителствената програма на 21 и 22 октомври. За Джонсън е важно да спечели тези гласувания, за да може да управлява с така очертаната програма. Ако изгуби и правителството падне във вот на недоверие, той пак разполага с механизъм да забави отвъд 31 октомври оставката си и отиването на Великобритания на предсрочни парламентарни избори. Между речта на Елизабет Втора и двата вота по съдържанието ѝ Джонсън ще пътува до Брюксел за Европейския съвет на 17-18 октомври с надежда да постигне в последния момент нова сделка за Брекзит.", "date": "2019.08.29", "title": "Какво е речта на кралицата и защо Джонсън я употреби за Брекзит"}
{"url": "https://www.dnevnik.bg/bulgaria/2019/08/29/3956684_toplo_i_suho_vreme_se_ochakva_prez_septemvri/", "text": "Топло и сухо време се очаква през септември. Максималните температури ще са между 31° и 36°, съобщи синоптикът Красимир Стоев от Националния институт по метеорология и хидрология (НИМХ) пред \"Фокус\". На 23 септември в 10 ч. и 50 мин. започва астрономическата есен. Обикновено през месеца облачните дни са от 2 до 6, а тези с валеж – около 4. Измервани са изключително високи температури – около 40°, но през втората половина от месеца има условия за слани във високите полета. Тази година през септември се очаква средните месечни температури да бъдат около и над нормата, която за равнините е между 18° и 21°, за високите полета – между 15° и 17°, а за планините – между 3° и 8°. Прогнозите са, че най-високите температури през месеца ще са между 31° и 36°, а най-ниските – между 2° и 7°. Месечната сума на валежите ще бъде около и под нормата. Синоптиците смятат, че през първите няколко дни на септември ще бъде предимно слънчево и в по-голямата част от страната горещо с максимални температури между 31° и 36°. Превалявания се очакват около 14-15-и септември, когато и температурите относително ще се понижат. В края на месеца температурите бавно ще падат. През повечето дни от периода ще е относително сухо.", "date": "2019.08.29", "title": "Топло и сухо време се очаква през септември"}
{"url": "https://www.dnevnik.bg/bulgaria/2019/08/29/3956662_kratki_novini_zavurshi_remontut_na_21_km_ot_putia_prez/", "text": ". Локализиран е пожарът край Еленово, Сокол и Радево Това каза на брифинг директорът на Главната дирекция \"Пожарна безопасност и защита на населението\" главен комисар Николай Николов. Той изказа благодарност към екипите и поясни, че се доизгасяват отделни огнища край трите села. Стихията е засегнала площ от около 1500 дка борова и широколистна гора и лесонепригодни площи, както и 700 дка обработваеми полски масиви. В гасенето се включиха и военни - от сухопътни войски и от военно-въздушните сили. До 16 часа днес в ГД \"Пожарна безопасност и защита на населението\" са получени над 100 сигнала за произшествия, от които 80 са пожарите. МВР Шумен подкрепя Гешев за главен прокурор Позицията на служителите на областната дирекция е публикувана на сайта на Висшия съдебен съвет. \"Тази кандидатура в най-пълна степен отговаря на критериите за ръководител на прокуратурата на България\", пише в становището, изпратено до медиите. В него е изразена вяра, че \"вземането на обективно решение по вътрешно убеждение и без външна намеса или влияние, и отчитането на професионалните и нравствени качества и компетентност на г-н Гешев при разглеждане на кандидатурата му ще бъде предпоставка за стабилитет и отстояване на законността в Република България\". Кратки новини: Без коли с несофийска регистрация в центъра, предлага Игнатов На среща със столичани край езерото Ариана арх. Борислав Игнатов, кандидат за кмет на Демократична България, представи идеите си за зелена и чиста София. Той предложи в дни с повишено замърсяване на въздуха да се спира достъпът за минаване през центъра на автомобили с несофийска регистрация.      Да бъде засадено по едно дърво за всеки избирател, който е гласувал на предстоящите местни избори в София, без значение за кого, е друга идея на Игнатов, която той обеща да изпълни като конкретна мярка срещу замърсяването на въздуха в София. Завърши ремонтът на 21 км от пътя през Петрохан Завърши ремонтът на 20.8 км от пътя през прохода Петрохан между село Бучин проход и Берковица на стойност 12 млн. лв., съобщи пътната агенция. Той е част от построения през 1970 г. път София - Лом и е най-пряката връзка от столицата до курорта Вършец и Монтана. В ремонт са 22.2 км между Костинброд - Бучин проход.      Кметът на Ловеч обжалва повишаването на цената на водата в града Кметът на община Ловеч Корнелия Маринова е внесла жалба в Административния съд, с която иска да се отмени решение на Комисията за енергийно и водно регулиране (КЕВР) за повишаване на цената на водата. Местното ВиК дружество е 51% държавно и 49% общинско. Одобрените цени за 2020-2021 г. са средно с 25% по-високи от сегашните. Специално за Ловеч цената ще се покачи с 30.25 на сто и от 2.39 лева за кубик ще стане 3.11 лева. Тази сума е валидна още за Луковит, Ябланица и част от абонатите в Априлци.", "date": "2019.08.29", "title": "Кратки новини: Локализиран е пожарът край Еленово, Сокол и Радево"}
{"url": "https://www.dnevnik.bg/bulgaria/2019/08/29/3956737_ninova_v_sluchaia_s_nap_-_jertvite_plashtat_za/", "text": "Като \"ярък пример за несправедливост\" определи лидерът на БСП Корнелия Нинова наложената от Комисията за защита на личните данни (КЗЛД)  глоба от 5.1 млн. лева  на НАП за  изтеклите данни  на над 4 милиона българи. \"Бюджетът на НАП се формира от данъците, които всички внасяме. Засегнатите българи ще платят от джоба си 5.1 млн. за това, че данните им станаха публични. Жертвите ще платят за престъплението, извършено спрямо тях. А правителството просто ще прехвърли сумата от едно перо на бюджета в друго\", се казва в разпространена до медиите позиция на Нинова. \"Днес председателят на КЗЛД каза, че това не било наказание, а превенция. Считайте - наказани няма да има, политическа отговорност - също. Аз бих направила друго: Бих приложила закона за отговорност на държавата за вреди. Ако тя причини щети на своите граждани, правителството може да заведе иск срещу виновни длъжностни лица. Да, минава се през обезщетения, съд, доказване на вина - дълъг път, но справедлив. Когато един министър на финансите или директор на НАП плати от джоба си за нанесени вреди на българските граждани, тогава ще има и превенция, и справедливост\", предлага Нинова. ", "date": "2019.08.29", "title": "Нинова: В случая с НАП жертвите плащат за престъплението, извършено спрямо тях"}
{"url": "https://www.dnevnik.bg/sport/2019/08/29/3956724_federer_se_obiavi_za_po-spravedlivo_razprecdelenie_na/", "text": "Носителят на 20 титли от Големия шлем в тениса Роджър Федерер се обяви за по-справедливо разпределение на парите в тениса. Швейцарецът призна, че парите за водещите състезатели в спорта са се увеличили значително в последните години, но отчете, че това не важи за всички. Думите му дойдоха след победата му срещу Дамир Джумхур във втория кръг на US Open. Този месец Федерер и Рафаел Надал влязоха в съвета на играчите в АТП. \"За това ще се борим. Знам, че турнирите не намират за много привлекателно да увеличават парите на отпадналите в първия и втория кръг\", заяви той. \"Вярвам, че участниците в турнирите от ниво \"Чалънджър\", както и тези, които отпадат във втория кръг, трябва да получават повече. Ако трябва да има увеличение, то вече не бива да е насочено към върха. Мисля, че достигнахме доста добро ниво там\", каза Федерер. Темата за разпределението на парите в тениса се обсъжда от доста време. През януари 2018 г.  Григор Димитров заяви, че не вижда необходимост от увеличението на наградните фондове за турнирите от Големия шлем . Тази година шампионите при жените и мъжете на US Open ще получат по 3.85 млн. долара. На отпадналите в първия кръг се полагат по 58 000 долара, което е с 4000 долара повече от миналата година. Тенисистите от по-ниско ниво често изпитват затруднения да развиват кариерата си заради ниските приходи и високите разходи по пътуванията. Според Федерер трябва да се направи така, че обещаващите състезатели да не се отказват от спорта по финансови причини. Той се надява, че въпросът ще бъде решен правилно в следващите пет-десет години.", "date": "2019.08.29", "title": "Федерер се обяви за по-справедливо разпределение на парите в тениса"}
{"url": "https://www.dnevnik.bg/zdrave/2019/08/29/3956749_v_evropa_riazko_se_uvelichiha_sluchaite_na_drebna/", "text": "Почти 90 000 случая на заболяване от дребна шарка (морбили) са регистрирани официално от Световната здравна организация за първите 6 месеца на годината в Европа. Това е повече от малко под 85 000 случая за цялата минала година в района, обхващащ 53 държави от Великобритания до Таджикистан. Данните са от най-новия  отчет на Световната здравна организация  и в него България е сред 35-те страни с добър статут - \"елиминиране\" и на двете заболявания. Данните обхващат периода до 30 юли тази година и в тях попадат и последните случаи на заразени с морбили, като за страната са отчетени 1032 случая на морбили. Рубеола не е докладвана. Великобритания, Гърция, Албания и Чехия са се върнали към състояние, в което дребната шарка е ендемично заболяване, т.е. властите не успяват да овладеят разпространяването му. Тенденцията в отчета е тревожна, защото едва преди по-малко от три години - в края на 2016 г., е имало 5237 случая на заразени и 13 починали. Между януари и края на юни 2019 г. в СЗО имат официални данни за починали 37 души. Украйна остава най-проблемната - повече от 54 000 случая и 18 починали за първото полугодие на 2019 г. Подобрение е отчетено в Австрия и Швейцария (влизане в категорията на страни без дребна шарка), а Белгия и Казахстан успяват да прекъснат ендемичното разпространяване. \"Имаме държави, където ваксинирането е недостатъчно, но имаме и страни, където ваксините покриват почти цялото население и въпреки това се намират малки неваксинирани общности, които водят до епидемия\", коментира директорът на отдела за ваксинация към СЗО Кейт О`Брайън. Според организацията разпространението на болестта се дължи на лошите здравни системи и заблуждаваща информация за ваксините. \"Категорично има семейства, общности, хора, които получава погрешна информация не само за сериозността на заболяването и рисковете, но и за ефикасността на ваксините и безопасността им\", каза О`Брайън. Според нея подвеждащата информация е все по-голяма заплаха. През януари СЗО отчете, че  нежеланието или колебанието на някои хора да ваксинират  себе си или децата си вече е една от десетте най-големи заплахи за здравето на света.", "date": "2019.08.29", "title": "В Европа рязко се увеличават случаите на дребна шарка"}
{"url": "https://www.dnevnik.bg/sviat/2019/08/29/3956902_vse_oshte_moje_da_se_izbegne_brekzit_bez_sdelka_-_eto/", "text": "Когато британските депутати се върнат в Уестминстър идната седмица, те ще се опитат да спрат Брекзит без сделка. Такава възможност все още има. Макар че след като премиерът Борис Джонсън  получи разрешение от кралицата  да разпусне парламента за пет седмици, те трябва да действат бързо. Ето какви са опциите според в. \"Гардиън\". Корбин печели вот на недоверие Ако лидерът на лейбъристите  Джеръми Корбин  успее да събере достатъчно гласове за вот на недоверие срещу Джонсън, опозицията ще има 14 дни да построи алтернативно мнозинство. Той твърди, че ще ръководи временен кабинет с единствената цел да поиска от ЕС отлагане на Брекзит и да свика нови избори. През това време депутатите може да гласуват закон, който да задължи правителството да иска удължаване, вместо да напуска без сделка. А ако нито Корбин, нито някой друг успее да събере мнозинство за управление, избори ще има така или иначе. Нова сделка с ЕС Другата алтернатива е вотът да не успее или Корбин изобщо да не го свика. В такъв случай ще се продължи по  плана на Джонсън  – парламентът ще бъде разпуснат в седмицата, започваща на 9 септември, преговорите с ЕС ще продължат по време на паузата. На 14 октомври депутатите ще се върнат в Камарата на общините, за да чуят речта на кралицата (повече за нея  четете тук ). Три дни след това Джонсън отива на Европейския съвет, за да поиска от ЕС-27 да одобрят нова сделка. Ако те я одобрят, британските депутати ще имат няколко дни да я обсъдят и гласуват. В такъв случай Великобритания напуска със сделка и по всичко изглежда, че Джонсън ще свика избори скоро след това.", "date": "2019.08.29", "title": "Все още може да се избегне Брекзит без сделка - ето как"}
{"url": "https://www.dnevnik.bg/sport/2019/08/29/3956921_s_ubeditelna_pobeda_voleibolistkite_preskochiha/", "text": "Женският национален отбор на България по волейбол се класира за елиминационната фаза на европейското първенство. В последния си мач от групата тимът на Иван Петков се наложи с 3:0 (25:14, 25:21, 25:19) срещу Финландия. С успеха си българките завършиха на трето място в група А с две победи и седем точки от пет мача. В осминафиналите България ще срещне Азербайджан, чийто отбор остана втори в група С. Най-резултатна в мача стана Нася Димитрова, която завърши с 11 точки. Съответно с десет и девет точки за успеха се отчетоха Елица Василева и Гергана Димитрова. С класирането си напред в турнира българките изравниха постижението си от преди две години, когато в спора за място на четвъртфиналите загубиха от Германия.     ", "date": "2019.08.29", "title": "С убедителна победа волейболистките прескочиха групите на европейското"}
{"url": "https://www.dnevnik.bg/razvlechenie/2019/08/29/3956904_brad_pit_ad_astra_beshe_nai-goliamoto/", "text": "Досега в кариерата си на актьор Брад Пит е участвал във войни, извършвал е обири и се е изправял срещу противници на боксовия ринг, но той каза, че най-голямото предизвикателство за него е била ролята на космонавт в научната фантастика Ad Astra, чиято премиера е днес на фестивала във Венеция, пише \"Ройтерс\". Във филма 55-годишният Брад Пит в ролята на Рой Макбрайд повежда зрителите на пътешествие в далечните кътчета на Слънчевата система, след като Земята е застрашена. Той издирва баща си, изигран от Томи Лий Джоунс, който е изчезнал преди 10 години по време на мисия до Нептун. Действието на Ad Astra се развива в близкото бъдеще. Човечеството е установило космически станции на Луната и Марс, а Макбрайд се озовава сред пустотата на Космоса и внушителни пейзажи. Пътешествието скоро се превръща в пътуване към себе си, пише \"Ройтерс\". \"Този филм е най-голямото предизвикателство в кариерата ми\", заяви Пит, който е и продуцент на лентата, по време на пресконференция на фестивала. По негови думи историята е толкова \"деликатна\", че и най-микроскопичните грешки в монтажа, звука или гласа зад кадър биха могли да се окажат фатални за крайния резултат. \"Беше едно постоянно усилие просто да поддържаме баланса и да се погрижим историята да се развива по един фин начин\", допълни актьорът. Филмът е разказан чрез глас зад кадър от героя на Пит. Така научаваме неговата история и повече за взаимоотношенията му с неговия баща. По време на пътуването той се сблъсква с различни препятствия, включително с врагове, в негостоприемната и самотна среда. Ad Astra е едно от 21-те заглавия, които се борят за \"Златен лъв\" на 76-ото издание на фестивала, който приключва на 7 септември. На въпроса дали смята, че участието му във филма може да донесе първата му награда \"Оскар\" за главна мъжка роля, Пит отговори, че е доволен, че снимките са приключили. Той допълни, че заглавието има какво да каже за това \"кои сме\", \"каква е нашата цел\" и \"защо продължаваме\". \"Така че аз съм много любопитен как ще бъде приет филмът\", каза Пит. В Ad Astra участват още Лив Тайлър, Рут Нега и Доналд Съдърланд. Филмът тръгва по българските кина на 20 септември.", "date": "2019.08.29", "title": "Брад Пит: Ad Astra беше най-голямото предизвикателство в кариерата ми"}
{"url": "https://www.dnevnik.bg/sviat/2019/08/29/3956398_brjuksel_narochno_mulchi_prez_poslednite_dni_za_brekzit/", "text": "През последните дни Европейският съюз смекчи тона, когато стане дума за Брекзит, но официални представители и дипломати казват, че това е по-скоро опит да се избегнат обвинения към Брюксел в случай на най-лош сценарий, отколкото някакъв поврат в отговор на настояванията на премиера Борис Джонсън. Почти не е останала надежда, че Лондон ще предложи някаква приемлива алтернатива на Споразумението за оттегляне от ЕС, договорено от предшественичката му Тереза Мей. Но в Брюксел служителите се опитват да не изглеждат като примирили се с провала, разказва \"Ройтерс\". След първите преки разговори на Джонсън с лидерите на Франция и Германия миналата седмица покълна предпазлив оптимизъм и паундът набра сила на финансовите пазари, където сметнаха, че са се подобрили шансовете за управляем развод. \"При цялата шумотевица в британските медии истината е, че не сме помръднали и на сантиметър\", коментира представител на ЕС, който следи събитията около Брекзит. \"Представяме една тактическа откритост - никога няма да сме ние тези, които избутват член на ЕС извън съюза. Не бива да ни обвиняват за Брекзит без сделка.\" В ЕС са притеснени от задаващите се хаос и икономически щети, но се стараят да отхвърлят всякакви обвинения за стигането до тази ситуация. За да постигне в Лондон ратификация на блокираната сделка за развод с ЕС, Джонсън настоява 27-те страни да се откажат от временната схема за контрола над границата с Ирландия. Месеци наред ЕС отказва да отстъпи или да смекчи правилата в тази схема. Но германският канцлер Ангела Меркел каза на Джонсън миналата седмица, че може би в следващите 30 дни ще бъде открито решение. Представител на британското правителство казва, че в Лондон са преценили, че говоренето на ЕС по този спор се смекчава, след като няколко пъти се чуха изказвания за готовност да бъдат изслушани идеи на Джонсън. След продължила един месец пауза в разговорите между Лондон и Брюксел в сряда в белгийската столица бе главният британски преговарящ Дейвид Фрост. Официални лица отказват да коментират как са преминали тези разговори, но дипломат от ЕС посочва \"не бих очаквал бърз пробив\". \"Не можем да изглеждаме пасивни или блокирани. Но има едно много, много голямо \"дали\" тези разговори изобщо ще ни доведат до нещо.\" ЕС продължава да настоява, че каквото и ново решение да предложи Великобритания, то трябва да постига същите резултати като договорената с Мей схема за ирландско-британската граница. Освен това в търсенето на алтернатива Брюксел се старае да държи непрекъснато топката в полето на британците. В частни разговори обаче дипломати от ЕС и официални лица, занимаващи се в Брюксел с Брекзит, споделят съмненията си, че такава алтернатива изобщо съществува. Това послание бе огласено в четвъртък и от ирландския външен министър Саймън Ковъни: \"Алтернативните варианти, обсъждани до днес, не вършат работа като договорената схема, те дори не се доближават до нея.\"", "date": "2019.08.29", "title": "Брюксел нарочно мълчи през последните дни за Брекзит"}
{"url": "https://www.dnevnik.bg/sviat/2019/08/29/3956877_potiskashtata_ravnosmetka_za_demokraciiata_v_iztochna/", "text": "                         От падането на Желязната завеса изминаха вече 30 години. Какво се случи със страните от бившия социалистически блок? Как изглежда там демокрацията? Според \"Зюддойче цайтунг\", политическата равносметка е твърде потискаща. \"Техните правителства почти без изключение поддържат куха националистическа реторика, в по-голяма или по-малка степен се стремят да отменят свободата на печата, да подкопаят устоите на правовата държава, да регламентират всичко в обществото, а и отказват да си сътрудничат с останалите европейци, когато не виждат възможност да прелеят пари от ЕС в собствените си каси\", пише изданието. Благосъстоянието на Изток расте, но... В икономическо отношение обаче бившите страни от Източния блок просперират, констатира на свой ред \"Франкфуртер алгемайне цайтунг\" (ФАЦ). Изданието твърди, че никой друг регион в Европа не е преживял по-дълбоки промени от Източна и Югоизточна Европа и дава за пример Полша, където доходите на глава от населението са се увеличили петорно от 1990 година насам. Словакия, Естония и Литва междувременно достигат 80% от благосъстоянието в Европа, а Чехия и Словения - дори 90%. \"Единствените изоставащи са онези, които се присъединиха по-късно към ЕС - България, Румъния и Хърватия. Но дори и те днес стоят по-добре, отколкото източноевропейските държави, които не членуват в общността.\" По-нататък ФАЦ констатира, че парите все пак не са единственият значим фактор, и посочва, че хората имат и друго мерило за благоденствие - образование, здравеопазване, здравословна храна, чиста околна среда. Източноевропейските страни постигнаха голям напредък, но с цената на големи жертви от страна на местните хора, посочва ФАЦ. Изданието споменава в тази връзка политическата и икономическа несигурност по време на прехода от планова икономика към пазарна, закриването и приватизирането на държавната собственост, заливането на източноевропейските пазари със западни стоки, както и появата на редица икономически авантюристи и съмнителни инвеститори. Западът печели от свободата на придвижване  Затова коментаторът на \"Зюддойче цайтунг\" Карл-Маркус Гаус апелира: \"Нека този път не питаме какво допринесоха източните страни - членки на ЕС, за демокрацията в общността, а обратно - какво ЕС им донесе на тях самите\". Свободата на придвижване е действително голяма ценност, но тя донесе най-вече ползи на Запада, а на Изтока по-скоро му навреди, отбелязва авторът. Ето как се аргументира той: \"Хиляди лекари напуснаха България и Румъния, което помогна да се смекчи недостигът на медици на Запад. Не бива да виним тези хора, че търсят по-добър живот за себе си и своите семейства, но сега те липсват там, където едно време са получили своето университетско образование. А тяхната липса на свой ред принуждава други хора да мигрират. България днес има милион и половина жители по-малко, отколкото през 1989, а Румъния - почти четири милиона по-малко. И това са все дейни, добре образовани хора\", пише \"Зюддойче цайтунг\". Друг проблем на хората в Източна Европа според ФАЦ е \"убеждението на мнозина, че Брюксел, или най-общо казано Западът, нито ги взема насериозно, нито ги разбира - например относно бежанската политика или в отношението им към Русия. \"Тъкмо това недоволство обяснява донякъде и успеха на популистките и евроскептични течения във Варшава, Будапеща и други места. 30 години след падането на Стената сме принудени трезво да отчетем, че икономическата интеграция невинаги вървеше ръка за ръка с политико-идеологическа\", пише в заключение ФАЦ.", "date": "2019.08.29", "title": "Потискащата равносметка за демокрацията в Източна Европа"}
{"url": "https://www.dnevnik.bg/bulgaria/2019/08/29/3956923_apelativen_sud_vdigna_50_puti_garanciiata_na/", "text": "Апелативният специализиран наказателен съд завиши паричната гаранция, срещу която обвиняемия кмет на район в Пловдив Ральо Ралев може да излезе от ареста, съобщи институцията. Първоначално му бе определена мярка \"задържане под стража\", но по-късно бе изменена на \"парична гаранция\" в размер на 3 хил. лева. Тази сума бе определена от съда преди десет дни. Сега решението, което не подлежи на обжалване, е тя да бъде завишена до 150 хил. лв., което е 50 пъти завишение. Ралев бе обвинен за подкуп от 60 хил. лв., които поискал от строителен предприемач, за да повлияе на главния архитект на района за издаване на виза за строеж. Той бе арестуван в края на май при акция на антикорупционната комисия и специализараната прокуратура. Бизнесменът, който твърди, че му е бил искан подкуп, се оплакал лично на премиера. ", "date": "2019.08.29", "title": "Апелативен съд вдигна 50 пъти гаранцията на арестувания районен кмет на Пловдив"}
{"url": "https://www.dnevnik.bg/sviat/2019/08/29/3956934_lovci_na_imigranti_sa_osudeni_na_zatvor_vuv_franciia/", "text": "Трима членове на крайно дясна ксенофобска организация във Франция са осъдени на 6 месеца затвор, след като миналата година организираха \"лов на имигранти\" по границата с Италия. Според организаторите целта им била да попречат на мигранти да влязат в страната, преминавайки през планинския район.  наеха два хеликоптера и самолет и патрулираха с джипове през пролетта на 2018 г., за да издирват и задържат мигранти в Алпите. От организацията твърдят, че кампанията им \"Защити Европа\" е заловила четирима души и ги е предала на властите. Съдът глоби за тези действия организацията със 75 000 евро.", "date": "2019.08.29", "title": "\"Ловци на имигранти\" са осъдени на затвор във Франция"}
{"url": "https://www.dnevnik.bg/sviat/2019/08/29/3956936_franciia_da_ne_slusha_bulgarskata_prokuratura_prizova/", "text": "Репортери без граници\" призовава френските правораздавателни органи да отхвърлят европейската заповед за разследване, издадена от България и насочена срещу Атанас Чобанов, български журналист, живеещ във Франция. Опасяваме се, че тази неоснователна заповед заплашва поверителността на източниците на журналистите.\" Това се казва в  позиция  на базираната в Париж международна организация по повод главния редактор на сайта \"Биволъ\", разпространена днес. В нея се казва, че се подкрепя и искането от защитниците на Чобанов до френската прокуратура и външното министерство в Париж да не се съобразяват с българската заповед. Съгласно член 694-31 от френския Наказателно-процесуален кодекс съдия може да откаже сътрудничество с такава европейска заповед, ако има сериозни основание да се смята, че тя противоречи на европейското законодателство за защита правата на човека, допълват авторите. Адвокатите на Чобанов също смятат, че изпълнението на българското искане неизбежно ще доведе до нарушаване на негови фундаментални права, защитени от Европейската конвенция за правата на човека и Хартата на основните права на Европейския съюз. В частност става дума за защита поверителността на източниците. \"Репортери без граници\" припомня, че на 2 август Чобанов е научил, че срещу него е издадена европейска заповед за разследване, изпратена от прокуратурата в София до колегите ѝ във Франция. \"Българската прокуратура се опитва да злоупотреби с Европейския механизъм за сътрудничество, за да изнудва и тормози известен разследващ журналист\", коментира Пол Копен, ръководител на правния отдел на \"Репортери без граници\". \"Загрижени сме, че това искане може да доведе до нарушаване поверителността на източниците и да наруши свободата на Атанас Чобанов да изразява свободно позицията си. Поради това ние призоваваме френските правосъдни власти да не изпълняват заповедта.\" Чобанов е заподозрян в България за съучастие в изтичането на лични данни от НАП, но той не знае естеството на разследванията, поискани от българската прокуратура, която само заявява, че иска да го разпита. Само че европейската заповед за разследване позволява конфискуване на документи и устройства за съхраняване на данни от Чобанов, както и на сървърите на \"Биволъ\" (базирани във Франция), а всичко това вероятно съдържа конфиденциална информация за източниците на \"Биволъ\", обясняват от \"Репортери без граници\".", "date": "2019.08.29", "title": "Франция да не слуша българската прокуратура, призова \"Репортери без граници\""}
{"url": "https://www.dnevnik.bg/sport/2019/08/29/3956937_barselona_dortmund_i_inter_se_subraha_v_edna_grupa_v/", "text": "Барселона\", \"Борусия\" (Дортмунд) и \"Интер\" се събраха заедно в най-вълнуващата група в Шампионската лига. Жребият, който беше теглен в Монако, предложи интересни сблъсъци. Шампионът \"Ливърпул\" започва защитата на титлата си срещу \"Наполи\", \"Залцбург\" и \"Генк\". В група А \"Реал\" (Мадрид) ще има среща с френския шампион ПСЖ, докато \"Байерн\" (Мюнхен) и \"Тотнъм\" ще кръстосват шпаги в група В. Шампионът на Англия \"Манчестър сити\" изтегли добър жребий, като тимът на Хосеп Гуардиола ще се изправи срещу \"Шахтьор\" (Донецк), \"Динамо\" (Загреб) и \"Аталанта\". В друга вълнуваща група се събраха \"Ювентус\", \"Атлетико\" (Мадрид), \"Байер\" (Леверкузен) и \"Локомотив\" (Москва).  ", "date": "2019.08.29", "title": "\"Барселона\", \"Дортмунд\" и \"Интер\" се събраха в една група в Шампионската лига"}
{"url": "https://www.dnevnik.bg/sport/2019/08/29/3956940_snimka_na_denia_koroniasvaneto_na_van_daik/", "text": "Защитникът на \"Ливърпул\" Върджил ван Дайк спечели наградата на УЕФА за най-добър играч за миналия сезон. Холандецът стана първият бранител с отличието.", "date": "2019.08.29", "title": "Снимка на деня: Коронясването на Ван Дайк"}
{"url": "https://www.dnevnik.bg/sviat/2019/08/29/3956704_britanskiiat_parlament_ne_spria_rabota_prez_vtorata/", "text": "Една от най-големите опасности за всяко общество е \"умората от възмущението\". Симптом на това състояние имаме, когато толкова много хора са били гневни толкова дълго, че ужасните  злоупотреби с власт  вече изглеждат почти нормални. Повече от десетилетие след финансовия крах, след девет години на мъчително орязване на обществените разходи и данъчни облекчения, три години след яростно оспорвания референдум слабото лидерство поставя страната ни в състояние на поляризирана опасност. Това е плашещо за хора в цяла Великобритания, но представлява най-голяма заплаха за най-уязвимите - а вече и за самата демокрация. Идеята за разпускане на парламента (да не се залъгваме с екзотичния термин \" пророгация \"), за да може едно твърдо дясно правителство на малцинството да постигне по-лесно Брекзит без споразумение на 31 октомври, беше предложена за пръв път от Доминик Рааб през юни по време на кампанията за определяне на нов лидер на Консервативната партия. Оттогава Борис Джонсън отказва да изключи този вариант. Така че публикуваната миналия уикенд информация за изтеклите имейли, разменени между канцеларията на премиера и главния прокурор, едва ли идваше като гръм от ясно небе. И въпреки това по думите на измислената антитеза на Доналд Тръмп, президента Бартлет от сериала \"Западното крило\": \"Възможно ли е да бъдеш смаян и в същото време да не си изненадан?\" Когато лидерът на Лейбъристката партия Джереми Корбин поиска официалното ми становище по въпроса, сметнах за възможно да го дам с пълна увереност (по причини, които ще обясня). И все пак това беше отрезвяваща задача за някой, който винаги е вярвал, че поне във Великобритания голямото мнозинство на депутатите, независимо колко са разделени по всички останали въпроси, изпитват уважение към нашата представителна демокрация и Камарата на общините, в която имат привилегията да заседават. След избирането на Джонсън (с 66 на сто от гласовете на членовете на Консервативната партия,  общо по-малко от 160 000 ) новият премиер и неговите съветници показаха ясно зловещата си визия. което да подкрепи плана им да предадат страната и нейната предизвикваща завист по цял свят здравна система в ръцете на един благодарен президент на САЩ. Общите избори през 2017 г. (от които произтича мандатът на повечето лейбъристки депутати) не значат за тях нищо. Вместо това те смятат, че правото им да управляват произтича от резултатите от  референдума през 2016 година . Така че тяхната стратегия е да противопоставят парламента срещу \"народа\", с техния голям златен лидер и техните приятели на страната на \"народа\". Други могат да обмислят от кой крайнодесен наръчник преписват. Аз ще кажа само, че независимо от отвратителната антиполитика, този анализ е неприемлив според британското конституционно право. Водещото становище по отношенията между правителството и парламента (и между прерогативната и законодателната власт) е издадено от нашия Върховен съд през 2017 година. Случаят \"Милър\" се отнася до въпроса дали само прерогативната власт може да се използва за задействане на чл. 50. Правителството на  Тереза Мей  твърдеше, че може, и загуби с 8 срещу 3 гласа. Важно е обаче, че всичките 11 съдии заявиха напълно единодушно, че върховенството на парламента остава главен и всеобхватен принцип на нашата конституция. Те заявиха ясно, че Референдумът се състоя само благодарение на решение на парламента и според нашата система никой премиер не може да управлява без достатъчна парламентарна подкрепа. След като не беше допустимо чл. 50 да бъде задействан без разрешението на парламента, едва ли може да бъде сметнато за приемливо депутатите да бъдат \"заключени извън залата\", за да им се попречи да възпрепятстват плановете на Джонсън. Към тези, които казват \"писна ми от  липсата на споразумение в Камарата на общините \": Разбирам недоволството и се радвам, че опозиционни депутати вече седнаха да разговарят конструктивно с лидера на опозицията. Вярвам също, че последната проява на пренебрежение към нашата конституция ще накара дори свръхлоялни до момента консервативни депутати да се осъзнаят. Ако сега позволим \"спиране на работата\", канцеларията на премиера ще може да си позволи не само \"Брекзит без споразумение\". Ако \"продължаването на Брекзит\" е достатъчно извинение, защо да не спрем работата на парламента и за да се справим със социалните, икономическите и гражданските последствия? Защо не в случай на война? Парламентът заседаваше по време на бомбардировките на Лондон през Втората световна война, дори когато Камарата на общините беше бомбардирана. Десни или леви, в правителството или извън него, никой не гласува за това и моделът за подражание на Джонсън,  Уинстън Чърчил , сигурно се обръща в гроба си. И въпреки това сега премиерската канцелария казва, че това не е обсъжданото през лятото зловредно прекъсване на работата на парламента. Това е нещо различно, \"стандартно\" прекъсване преди реч на кралицата. Никой не се хваща на това. Всяко невъздържано изказване, хвърлящо вината върху депутатите, изпраща духа по-далеч от бутилката. Ако искате да нарушите устоите на британската конституция, е най-добре да не губите толкова време, издавайки намеренията си./БТА ------------------------------------", "date": "2019.08.29", "title": "Британският парламент не спря работа през Втората световна война. Защо бе спрян сега?"}
{"url": "https://www.dnevnik.bg/photos/2019/08/29/3956635_fotogaleriia_svetovnite_snimki_na_denia_-_29_avgust/", "text": "Космическият кораб на SpaceX Starhooper се приземява успешно след тестови опит в Бока Чика, Тексас.", "date": "2019.08.29", "title": "Фотогалерия: Световните снимки на деня - 29 август 2019 г."}
{"url": "https://www.dnevnik.bg/biznes/2019/08/29/3956945_epul_shte_razreshi_na_nezavisimi_magazini_da/", "text": "\"Епъл\" (Apple Inc.) съобщи днес, че ще започне да продава резервни части, инструменти и ръководства за ремонт на независими магазини, които да поправят развалени айФони, предадоха \"Ройтерс\" и Асошиейтед прес, цитирани от БТА.. Това е голяма промяна, след като години наред компанията лобираше срещу закони в някои американски щати, които щяха да я заставят да прави именно това, отбелязва \"Ройтерс\". Програмата, която ще облекчи натовареността на \"Епъл\" и оторизираните партньори при ремонтите на милиони спукани екрани и изгорели портове за зареждане, ще бъде задействана най-напред в САЩ, а след това и в други държави. Клиентите, чиито смартфони са все още в гаранция, обаче ще трябва да продължат да посещават специализираните магазини на \"Епъл\" или някои от над 5 хил. оторизирани сервизни центрове по света, уточнява АП. Междувременно днес \"Епъл\" приветства решението на Индия да смекчи правилата за преките чуждестранни инвестиции и обяви, че няма търпение да отвори първия си магазин в страната.  Очаква се на 10 септември \"Епъл\" да обяви нова серия от емблематичния си айФон, който изостава от конкурентите си, информира Франс прес. ", "date": "2019.08.29", "title": "\"Епъл\" ще разреши на независими магазини да ремонтират телефоните й"}
{"url": "https://www.dnevnik.bg/sport/2019/08/29/3956960_treti_nepoznat_supernik_zastava_na_putia_na_grigor/", "text": "Григор Димитров ще играе с поляка Камил Майхржак в третия кръг на US Open. Двубоят между двамата ще е в петък. Майхржак, който е 94-ти в света, сътвори една от изненадите, като спечели в драматичен мач с 6:7 (3), 6:4, 2:6, 6:4, 6:1 срещу Пабло Куевас. Двубоят, който продължи близо три часа и половина, беше отложен от предния ден заради дъжда в Ню Йорк и е вторият петсетов мач за поляка. Майхржак отпадна в квалификациите, но влезе в основната схема като \"щастлив губещ\" заради отказването на Милош Раонич. Това е третият съперник от US Open 2019, срещу когото Димитров никога не е играл. Такъв беше случаят с Андреас Сепи в първия кръг, както и с Борна Чорич във втория, макар хърватинът да се отказа.", "date": "2019.08.29", "title": "Трети непознат съперник застава на пътя на Григор Димитров в Ню Йорк"}
{"url": "https://www.dnevnik.bg/sviat/2019/08/29/3956955_niama_takova_neshto_kato_gei_gen_i_gei_vuzpitanie/", "text": "Мащабно научно изследване на това има ли биологична основа на сексуалното поведение потвърди, че не съществува такова нещо като \"гей ген\", както и че сложна смес от генетичен профил и околна среда засяга това дали човек има партньори от същия пол. Това е най-голямото проучване от този тип досега и е обхванало над 470 000 души, съгласили се да дадат ДНК проба и информация за това как живеят с британската Biobank и американската компания за генетични тестове 23andMeInc. Анализирани са отговорите и е направено проучване, известно като GWAS (от genome-wide association study). Заключението е, че има хиляди генетични вариации, свързани с еднополовото сексуално поведение и повечето имат минимален ефект. Пет от генетичните маркери са \"в значителна степен\" свързани с еднополовото поведение, но по тях изобщо не може да се предвидят сексуалните предпочитания на човека - хомосексуални, хетеросексуални, бисексуални - казват учените. \"Сканирахме целия човешки геном и открихме едва няколко - по-точно пет - места, които ясно са свързани с това дали човекът споделя информация за сексуални отношения със същия пол\", казва Андреа Ганна, биолог в Института за молекулярна медицина във Финландия. Той е един от водещите изследователи в проекта. Според него те имат \"много малък ефект\" и взети заедно дават обяснение \"за значително по-малко от 1% от вариантите в признаването за еднополови сексуални контакти\". Два от маркерите се споделят от мъже и жени, два са специфични самоза мъжете и един се открива единствено у жените. Иначе казано, фактори, които не са генетични - околната среда, начина на отглеждане, личностни характеристики и възпитанието - играят в стотици хиляди комбинации значително по-голяма роля в това защо човек избира сексуален партньор, но също така и върху елементи от личността му, поведението и физическата му форма. Запитани защо изобщо са се заели с подобно проучване, от екипа казват на журналисти в телеконферентен разговор, че почти всички предишни изследвания по този въпрос са обхващали значително по-малко хора, за да има достатъчно убедителни заключения. Обхванатите почти половин милион души са около 100 пъти повече от предишни анализи. Резултатите са  публикувани в списание Science  и първата реакция на защитниците на правата човек сам да определя сексуалните си предпочитания коментираха, че изследването дава още повече доказателства, че да си хомосексуален е естествено съществуваща част от човешкия живот. \"Освен това публикацията отново потвърждава, че няма някакво категорично заключение за степента, до която природата или възпитанието влияят на поведението на хомосексуалните\", коментира Зети Стоук от американската група за защита на ЛГБТ права, цитиран от \"Ройтерс. Но изследването има и своите критици, според които задаваният въпрос дали анкетираният някога е имал еднополов акт не отделя онези, които са го правили само веднъж и се определят като нехеросексуални. Тази група представлява хора, отворени към нови преживявания, а не че актът определя сексуалната им ориентация., казва Дийн Хамър, специалист по генетика към Националния институт за здравеопазване в Бетезда, щата Мериленд. \"Това са впечатляващи заключения, но не става дума за истинско проучване има ли гей ген\", коментира той.", "date": "2019.08.29", "title": "Няма такова нещо като \"гей ген\" и \"гей възпитание\""}
