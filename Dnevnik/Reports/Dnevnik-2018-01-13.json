{"url": "https://www.dnevnik.bg/bulgaria/2018/01/13/3112057_ne_protestirame_samo_za_pari_obiavi_policeiski/", "text": "\"Нашите искания бяха не само и не единствено за пари, нашите искания включваха и други две основни искания, насочени към ремонт на нормативната уредба. Е, при положение, че другата страна и по двете теми прави крачка напред към нас, съвсем редно, съвсем нормално, съвсем закономерно е и ние да направим ответната крачка\".  Това заяви пред телевизия Би Ай Ти лидерът на най-големия полицейски синдикат Синдикална федерация на служителите в МВР (СФСМВР) Валентин Попов. Вчера управителният съвет на федерацията  гласува временно да се спрат протестите след  обещаните от премиера Бойко Борисов  допълнителни 100 млн. лв. за заплати в системата на МВР. Ден по-късно вицепремиерът Валери Симеонов се обяви против даването на още пари на полицията. \"Временното може да бъде от порядъка на три-четири седмици, може да бъде половин година, може да бъде и доста по-дълго, ако ответната страна докаже, че оттук нататък тръгва нормалният преговорен процес\", каза Попов.  Трудно е да се говори за срокове за изпълнение на поетите анагжименти, заяви полицейският синдикалист. \"Особено като говорим за нормативната уредба, материята е сложна тежка и много обемиста. Но дали нещо ще започне да се прави, или няма да започне да се прави, ще се види много бързо\", коментира той. В четвъртък Попов заяви за \"Дневник\" , че на срещата при Борисов, на която бяха обещани 100 млн. лв., са коментирани и другите две искания на синдикатите - обвързване на основното възнаграждение със социално измерим показател и изготвянето на нов закон с участие на служителите на МВР. Като премиерът се е съгласил, че е необходима промяна на нормативната уредба. ", "date": "2018.01.13", "title": "Не протестираме само за пари, обяви полицейски синдикалист"}
{"url": "https://www.dnevnik.bg/sport/2018/01/13/3112061_lindzi_von_se_zavurna_na_pistata_s_deveto_miasto_v_bad/", "text": "След почти един месец извън ски пистите Линдзи Вон записа девето място в супер гигантския слалом в Бад Клайнкирхайм. Четирикратната носителка на Големия кристален глобус не се беше състезавала от 16 декември, когато  спечели във Вал д’Изер . Ден по-късно  тя се отказа от участие  отново във Франция и си постави за цел завръщане точно в стартовете в австрийския зимен център. Победата в Бад Клайнкирхайм отиде в италианката Федерика Бриньоне, която за втори път през сезона триумфира в Световната купа. Тя се спусна девети стартов номер и измина трасето за 1:09.80 минути. Бриньоне изпревари с 18 стотни Лара Гут и 46 стотни Корнелия Хютнер. Състезанието се проведе на скъсено трасе, заради влошените условия в курорта в последните няколко дни. Времето доведе и до промяна в програмата, след като първоначално спускането трбяваше да бъде в събота, но беше изместено за неделя. \"Чувствам се отлично. Скъсеното трасе ми помогна срещу специалистките в тази дисциплина\", каза Бриньоне, която не беше слагана сред фаворитките преди състезанието. За 27-годишната италианка това е седма победа в кариерата и втора през сезона. На 29 декември 2017 г. тя  триумфира в гигантския слалом в Лиенц . Бриньоне печели супер-Г едва за втори път в Световната купа. Предишната ѝ и победа беше на 27 февруари 2016 г. в андорския курорт Солдеу. Лидерката в класирането за дисциплината Тина Вайратер завърши седма на 1.24 секунди. Вон беше с втори стартов номер и до голяма степен това предразположи към по-задно класиране. Американката, която има 78 победи за Световната купа изостана с 1.43 секунди. В класирането за Големия кристален глобус продължава да води Микаела Шифрин, която не кара в Бад Клайнкирхайм. Тя има 1381 точки и води с 821 пред Венди Холденер (560). Трета е Петра Влъхова (554). С добавените 36 за класирането в супер-Г Вайратер събра 276, но авансът ѝ беше намален до само 37 от Лара Гут, а Бриньне е с 201.", "date": "2018.01.13", "title": "Линдзи Вон се завърна на пистата с девето място в Бад Клайнкирхайм"}
{"url": "https://www.dnevnik.bg/photos/snimka_na_denia/2018/01/13/3112071_snimka_na_denia_purviiat_futbolen_mach_v_sauditska/", "text": "Футболният мач между \"Ал-Ахли\" и \"Ал-Батин\" влезе в историята, като първият в Саудитска Арабия, на който можеха да присъстват жени. Преди това поява на стадионите се наказваше със затвор. Забраната падна след решение на Принц Мохамед бин Салман, който обеща да намали рестрикциите за жените. През юни окончателно ще бъде свалена и забраната жени да управляват автомобили.", "date": "2018.01.13", "title": "Снимка на деня: Първият футболен мач в Саудитска Арабия, посетен от жени"}
{"url": "https://www.dnevnik.bg/photos/2018/01/13/3111990_fotogaleriia_ritual_na_izdrujlivostta/", "text": "В храма Kanda Myojin в в японската столица Токио, както и в много други храмове в страната, по това време на годината се извършва церемонията \"Мисоги\" - ритуално пречистване със студена вода.", "date": "2018.01.13", "title": "Фотогалерия: Ритуал на издръжливостта"}
{"url": "https://www.dnevnik.bg/razvlechenie/2018/01/13/3112070_novo_obvinenie_v_seksualen_tormoz_sreshtu_aktyora/", "text": "Американският актьор и продуцент Стивън Сегал е обвинен в сексуално насилие, извършено през 1993 г., предаде ТАСС, цитиран от БТА. Това е оповестила актрисата Реджина Симънс пред сайа TheWrap.com. По думите ѝ, тя се запознала със Сегал на снимачната площадка на филма \"Опасна зона\" (1994). Тогава Реджина била на 18 години. По думите на Симънс Сегал я е поканил на парти в дома си. Когато отишла тя видяла, че там няма други хора освен актьора. \"Сълзите се стичаха по лицето ми и знаех, че ще боли. Той беше три пъти по-голям от мен\", казва Симънс, цитирана от \"Гардиън\".  Симънс, която е мормон, казва, че след като е споделила на епископ, е решила да не говори по темата, заради петното, което е щяло да ѝ лепне случаят в мормонската общност. Преди месец обаче тя съобщава на полицията. Същевременно и БНР съобщи за ново обвинение за сексуален тормоз срещу Сегал, позовавайки се на полицията в Лос Анджелис, където е постъпила жалба срещу него. Засега не се знае кой е подателят ѝ, но ставало дума за случай от 2005 г.  През ноември миналата година ек шън звездата  от 80-те и 90-те години стана поредният актьор, обвинен в сексуален тормоз. В рамките на няколко часа, той получи удари от три свои колежки - Джулиан Маргулис, Порша де Роси и Джени Маккарти. Стивън Сегал все още не е отговорил на нито едно обвинение срещу него. ", "date": "2018.01.13", "title": "Ново обвинение в сексуален тормоз срещу актьора Стивън Сегал"}
{"url": "https://www.dnevnik.bg/bulgaria/2018/01/13/3112058_stolichnata_obshtina_subira_stari_gumi_i_dnes/", "text": "Акцията по събиране на стари гуми от домакинствата продължава и днес в районите \"Люлин\" и \"Връбница\", информира  dariknews.bg . Това е третата поредна съвместна инициатива между Столична община и Столичният инспекторат, която е насочена към намаляване на изхвърлянето на стари гуми до кофите за кмет и минимизиране на възможността да бъдат изгаряни за отопление, съобщиха от общината. В рамките на предходните две акции, проведени в районите \"Младост\" и \"Овча купел\", бяха събрани близо 3 000 гуми. На адресите, на които има разкрити временни стационарни пунктове, старите си гуми могат да предават всички желаещи, независимо от района по местоживеене. Адреси на временни стационарни пунктове в район \"Люлин\": - бул. \"Добринова скала\", срещу бл.402, вх. А - жк \"Люлин 1\" - ул. \"Константин Константинов\" - жк \"Люлин 8\" - ул. \"Търново\" обръщало на тролеите срещу бл. 816 - жк \"Люлин 10\" - бул. \"Ген. Владимир Динчев\", срещу бл.115, вх. Б - жк \"Люлин 7\" - ул. \"Полк. Стоян Топузов\", до трафопост до бл. 704 - жк \"Люлин 5\" - ул. \"Капитан Васил Данаджиев\", трафопост до бл.521 Адреси на временни стационарни пунктове в район \"Връбница\": - жк \"Връбница\" - ул. \"Тричко Велев\", до бившето БТК - жк \"Обеля 2\" - ул. \"Илия Георгов\" между бл. 231 и бл. 214 Адреси на временни стационарни пунктове в район \"Младост\": - кв. \"Горубляне\" - ул. \"Цветна градина\" до Стадиона - жк \"Младост 4\", ул. \"Проф. Александър Танев\", терен срещу колелото на автобуси с № 213, 76; - жк \"Младост 3\", ул. \"Жечо Гюмюшев\", терен преди пресечката с ул. \"Инж. Георги Белов\" - жк \"Младост 1\", ул. \"Митрополит Серафим Сливенски\", до дърводелски цех - жк \"Младост 1\", ул. \"Проф. Марко Семов\" и ул. \"Андрей Сахаров\" Адресите за временни стационарни пунктове в район \"Овча купел\": жк \"Овча купел 1\", ъгъла на бул. \"Президент Линкълн\"55 и ул. \"Зеленика\" - Автокозметичен център \"Портокал\" Автопаркинг - жк \"Овча купел 1\", бул. \"Президент Линкълн\", срещу бл.431 Павилион - жк \"Овча купел 2\", кръстовището на бул. \"Президент Линкълн\" и ул. \"Петър Димков\". Столичният инспекторат напомня, че търговските обекти - автосервизи и пунктове за смяна на излезли от употреба гуми, са задължени да имат сключен договор с лицензирана фирма, на която да предават събраните гуми. Всеки обект, който нарушава разпоредбите на законодателството подлежи на санкция в размер от 1 400 до 4 000 лв. В началото на седмицата стана известно, че  половин България диша опасно мръсен въздух от началото на годината . Мерките, които столичната община планира при опасно високо замърсяване на въздуха, вижте  тук . За маските, които предпазват при мръсен въздух четете  тук .", "date": "2018.01.13", "title": "Столичната община събира стари гуми и днес"}
{"url": "https://www.dnevnik.bg/sviat/2018/01/13/3112076_makron_poiska_frenskata_bageta_da_vleze_v_spisuka_na/", "text": "Скромната багета със златистата си хрупкава коричка е предмет на завист по целия свят, заяви френският президент Еманюел Макрон, призовавайки тестеното изделие да бъде включено в списъка на ЮНЕСКО за нематериалното културно наследство, предаде ДПА, цитирана от БТА. През декември неаполитанската пица беше добавена в списъка на ЮНЕСКО за нематериално културно наследство. Трябва да запазим съвършенството на багетата и умението да я приготвяме и затова тя трябва да бъде включена в списъка на световното културно наследство, каза вчера Макрон, цитиран от радио \"Европа 1\". Багетата е част от ежедневието във Франция и има специална история, допълни държавният глава. При кандидатстването за списъка на ЮНЕСКО Италия описа неаполитанската пица като кулинарно умение, предавано от поколение на поколение. Подчертано бе майсторството и културното значение на пицаря. По думите на Макрон след успеха на италианците, френските пекари се питат защо и тяхната багета не бъде призната. И са прави, отбеляза президентът. ", "date": "2018.01.13", "title": "Макрон поиска френската багета да влезе в списъка на ЮНЕСКО"}
{"url": "https://www.dnevnik.bg/sport/2018/01/13/3112097_beat_foic_specheli_spuskaneto_vuv_vengen/", "text": "Световният шампион от 2017 г. в дисциплината спускане Беат Фойц спечели състезанието на легендарната писта Лауберхорн в швейцарския курорт Венген. Представителят на домакините беше най-бърз, преминавайки дългото 4270 метра трасе за 2:26.50 минути. Фойц печели за втори път спускането на Лауберхорн след 2012 г. Пистата е считана за една от петте класики на спускането в Световната купа. Другите са Кандахар в Гармиш-Партенкирхен, Хахенам (Щрайф) в Кицбюел,  Саслунг във Вал Гардена , както и Критериум във френския курорт Вал д’Изер. Швейцарецът стартира с първи номер и показа, че познава най-добре трасето. На 18 стотни зад него остана Аксел Лунд Свиндал, а трети финишира олимпийският шампион от Сочи Матиас Майер от Австрия, който изостана с 67 стотни. \"Беше много тежко, накрая буквално не усещах нищо, капнал съм. Мисля, че последният завой го взех инстинктивно\", каза след финала Фойц. За него това е девета победа в световната купа и 28-и подиум. Швейцарецът има шест успеха в спускането и три в супер-Г. Той спечели и  спускането в Лейк Луис  през ноември, а в Бийвър Крийк остана втори след Синдал. В топ 10 попаднаха още ветеранът Ханес Райхелт, Томас Дресен, Винсент Крихмайер, Макс Музанто, Доминик Парис, Шетил Янсруд и Петер Фил. Един от предварително сочените за фаворити на Лауберхорн, Кристо Инерхофер падна в завоя Кернен-S и не успя да завърши. Битката между Фойц и Свиндал в дисциплината стана още по-оспорвана като норвежецът води с 420 точки, като има 58 повече от представителя на Швейцария. През следващия уикенд предстои друго легендарно спускане – Щрайф в Кицбюел. За Големия кристален глобус водач е Марсел Хиршер с 874 точки, пред Хенрик Кристоферсен със 720, Янсруд (559), Алекси Пинтюро (547) и Свиндал (534).", "date": "2018.01.13", "title": "Беат Фойц спечели спускането във Венген"}
{"url": "https://www.dnevnik.bg/razvlechenie/2018/01/13/3112084_leonardo_di_kaprio_i_kuentin_tarantino_shte_rabotiat/", "text": "Актьорът Леонардо ди Каприо и Куентин Тарантино ще работят отново заедно - този път върху новия филм на режисьора, посветен на зловещите убийства на \"Семейство Менсън\". Ди Каприо, който последно работи с Тарантино през 2012 г. по филма \"Джанго без окови\", е първото потвърдено участие в продукцията, чието име все още не е известно, информира БНР. По информация на интернет портала за кино новини \"Дедлайн\", в новия филм звездата ще се превъплъти в ролята на  застаряващ актьор от комуната на световноизвестния сериен убиец Чарлз Менсън , който почина тази година. По непотвърденни данни, партньорката на ди Каприо от \"Вълкът от Уолстрийт\" Марго Роби пък е била поканена да изиграе Шарън Тейт - бременната актриса и съпруга на Роман Полански, която през 1969 г. става една от жертвите на \"Семейството\". Запитвания за участие са били отправени и към Том Круз и Брад Пит. \"Семейство Менсън\" е псевдокомуна, ръководена от психопата Чарлз Менсън. В средата на 60-те години той започва да привлича група от последователи, повечето от които - млади жени с емоционални и психически проблеми, бунтарски настроени срещу родителите си и обществото като цяло. Голяма част от последователите му въобще били слабохарактерни, наивни и доверчиви хора, които той манипулирал с лекота. Той разрушавал техните задръжки и поставял под въпрос представите им за добро и зло. През ноември миналата година Менсън почина на 83-годишна възраст, докато излежаваше доживотната си присъда в Калифорния.", "date": "2018.01.13", "title": "Леонардо ди Каприо и Куентин Тарантино ще работят заедно по филм за Чарлз Менсън"}
{"url": "https://www.dnevnik.bg/skorost/2018/01/13/3110629_test_draiv_sportniiat_vsudehod_na_mercedes/", "text": "От БМВ първи се сетиха да съберат в едно купе и офроуд модел, и с появата на X6 през 2008 година се оказа, че за подобни автомобили има изненадващо много купувачи. Логично, конкурентите реагираха и така през 2015-та се появи \"Мерцедес\" GLE купе.  На снимката той е със стандартното GLE, както се казва бившата М-класа на концерна.", "date": "2018.01.13", "title": "Тест драйв: Спортният всъдеход на \"Мерцедес\""}
{"url": "https://www.dnevnik.bg/sport/2018/01/13/3112106_frenskata_futbolna_liga_se_otkazva_ot_tehnologiiata_na/", "text": "Професионалната  футболна лига на Франция (LFP)  съобщи, че спира от този кръг използването на технологията на голлинията (GoalControl). Тя която определя дали топката е преминала голлинията или не и подава сигнал до часовника на съдията. Причината за хода на френската лига е грешки, които зачестяват в последно врме. Това съобщи генералният директор на лигата Дидие Кийо. През седмицата се получиха грешки в два мача за купата. В двубоя между \"Амиен\" и ПСЖ (0:2) Адриен Рабио вкара гол с глава, а топката премина зад голлинията, но не последва сигнал от арбитъра, чийто часовник не е започнал да вибрира. Едва минута по-късно съдията призна гола, но след консултация с видеотоасистентите. На мача между \"Анже\" и \"Монпелие\" отново имаше подобна неточност. \"Това е недопустимо и затова решихме временно да спрем използването на технологията. Може и до края на сезона, а след това ще видим дали е по-добре без\", каза още Кийо. Технологията на голлинията навлезе във футбола след световното първенство през 2010 г., когато гол на Англия срещу Германия не беше зачетен. В последните години навлезе и използването на видеоповторенията. В момента система за видео се използва във Франция, Германия и Италия. Тя беше  изпробвана в Англия , в двубои за двете купи, а от следващия сезон ще бъде и в испанската Ла Лига.", "date": "2018.01.13", "title": "Френската футболна лига се отказва от технологията на голлинията заради системни грешки"}
{"url": "https://www.dnevnik.bg/politika/2018/01/13/3112108_bsp_shte_glasuva_protiv_istanbulskata_konvenciia/", "text": "Пленумът на БСП възложи на парламентарната група на партията да гласува \"против\" Истанбулската конвенция, информира \"Фокус\". \"За\" решението са гласували 61 членове на Пленума, 25 са били \"против\" и 7 са се въздържали. Обсъждането на въпроса продължи почти пет часа и скара представителите на левицата. Лидерът Корнелия Нинова се противопоставила на президента на ПЕС Сергей Станишев. Според Нинова и официално съобщение от пресцентъра на партията, позоваващо се на решение на Изпълнителното бюро, БСП е \"против\" още от първите дни на януари. Нинова и екипът ѝ смятат, че ратификацията трябва да бъде оттеглена. Същевременно социалистите евродепутати начело с лидера на Партията на европейските социалисти Сергей Станишев подкрепиха гласуване в европарламента в подкрепа на документа, осъждащ домашното насилие. Как гласуваха българските евродепутати четете  тук . Станишев защитил ратификацията на конвенцията, обяснявайки важността ѝ и че ако БСП гласува против нея, това ще предизвика внушения, че партията е антиевропейска. Дори намекнал, че това няма да се хареса в Европа и партията щяла да е под угрозата за изключване от семейството на европейските социалисти.  Нинова пък му отговорила, че има национални теми, които са над европейските. Освен това му припомнила, че не за първи път партията щяла да е на различна позиция от ПЕС и дала за пример решенията около мигрантските квоти, СЕТА и за санкциите срещу Русия. На пленума било предложено вместо ратифициране на конвенцията, БСП да направи законодателни инициативи от добрите неща в нея, касаещи насилието над деца и жени. Партията е приела и позиция  във връзка с казуса в Пирин  и е отложила другите точки от дневния ред за следващото си заседание. Левицата е решила, че подкрепя развитието на зимния туризъм, но е против обслужване на корпоративни интереси и нарушаване на законодателството, информира \"Фокус\". ", "date": "2018.01.13", "title": "БСП ще гласува против Истанбулската конвенция"}
{"url": "https://www.dnevnik.bg/sviat/2018/01/13/3112094_amerikancite_ne_iskat_opra_uinfri_za_prezident_pokazva/", "text": "Американците не искат телевизионната водеща Опра Уинфри да се кандидатира за президент, съобщи \"Франс прес\", като се позова на ново допитване до общественото мнение на института \"Марист Пол\". Анкетата, в която са участвали 1350 души и която е била направена в периода понеделник-сряда, показва, че само 35 процента от американците искат Опра Уинфри да се кандидатира на изборите през 2020 г.. отбелязва БТА. Ако обаче Опра все пак се кандидатира, тогава допитването показва, че 50 процента от американците са готови да гласуват за нея срещу 39 процента, които биха гласували за Доналд Тръмп, в случай че той се бори срещу нея. Останалите анкетирани са без мнение. Допитването показва също, че 64 процента от анкетираните имат като цяло положително мнение за телевизионната водеща. Спекулациите, че Опра Уинфри може да се кандидатира за президент се засилиха, след като тя произнесе вдъхновяваща реч на церемонията за наградите Златен глобус, в която се застъпи за жените, малтретирани от мъжете.", "date": "2018.01.13", "title": "Американците не искат Опра Уинфри за президент, показва ново допитване"}
{"url": "https://www.dnevnik.bg/sviat/2018/01/13/3112109_osem_dushi_sa_bili_raneni_pri_eksploziia_v_severniia/", "text": "Осем души са били ранени при експлозия днес в северния албански град Шкодра, съобщи албанската полиция, цитирана от Асошиейтед прес и БТА. При експлозията са били нанесени щети на приземния етаж на търговски център. В изявление на полицията се казва, че при взрива е бил около 10:30 часа сутринта. Според разследващите експлозията може да е била опит за убийство на местния бизнесмен Лулзим Кула, информира \"Нова телевизия\". Полицията извършва контролни проверки в целия град и на изходите на Шкодра, за да залови извършителя. Към момента няколко човека са задържани във връзка с взрива. Двама от ранените се намират в тежко състояние и са откарани в близката болница. ", "date": "2018.01.13", "title": "Осем души са били ранени при експлозия в северния албански град Шкодра"}
{"url": "https://www.dnevnik.bg/evropa/2018/01/13/3109908_kak_bulgarskite_evrodeputati_glasuvaha_za/", "text": "Одобрението на Истанбулската конвенция  от Министерския съвет в началото на януари  предизвика остър дебат  в българското правителство  и  сред депутатите . В управляващата коалиция възникнаха спорове за това дали да се ратифицира международния акт, който според  опасенията на част от министрите  съдържал спорното понятие \"трети пол\" и улеснявал достъпа на \"транссексуални бежанци\" в страната. Най-яростно на ратифицирането на документа, който цели да защити жените-жертви на насилие, се противопоставят \"Обединените патриоти\" - коалиционен партньор на управляващите. Лидерите на партиите в коалицията дадоха ясен знак, че формациите им не възнамеряват да подкрепят приемането на конвенцията от парламента.  Основната опозиционна партия - БСП, също няма да гласува \"за\"  с аргумента, че не приема \"понятието социален пол\". \"Дневник\" провери как са гласували българските евродепутати при приемането на  резолюцията  за присъединяването на ЕС към Конвенцията. Според справката от сайта на Европарламента в гласуването не са участвали двама: Георги Пирински (БСП, Прогресивен алианс на социалистите и демократите) и Асим Адемов (ГЕРБ, ЕНП). От гласувалите резолюцията. Със \"за\" са гласували Андрей Ковачев, Ева Майдел и Емил Радев (ГЕРБ, Европейска народна партия), Светослав Малинов (ДСБ; Европейска народна партия); Сергей Станишев, Петър Курумбашев и Момчил Неков (БСП, Прогресивен алианс на социалистите и демократите), Неджми Али, Филиз Хюсменова, Илхан Кючюк и Искра Михайлова (ДПС, Алианс на либералите и демократите) и Николай Бареков (ББЦ, Европейски консерватори и реформисти). Двама са натиснали Владимир Уручев (ГЕРБ; ЕНП), и Ангел Джамбазки (ВМРО; Европейски консерватори и реформисти). В документа се вижда, че Андрей Новаков (ГЕРБ; ЕНП) е гласувал \"против\", но пред \"Дневник\" той обясни, че гласуването не отразява възгледите му, а е сгрешен вот по резолюция на Европарламента, за който отдавна е подадена заявка да бъде променен на \"за\".  Пред \"Дневник\"  се аргументира така: \"Причината за това са  текстовете в Конвенцията, въвеждащи \"основано на пола насилие\" и даденото определение за пол в тази връзка. Тези текстове позволяват да се правят подвеждащи тълкувания за смисъла на цялата конвенция и вече редица страни членки бяха изразили своите резерви, възражения или тревоги по този повод. Смятах, че е крайно недостатъчно само да се отбележи този факт в приеманата резолюция и поддържах мнението, че в резолюцията следва да има изясняващо тълкувание на въпросните текстове, което да се вземе предвид при ратификацията на Конвенцията от Съвета на ЕС и държавите членки. Така щеше да се избегнат спекулативните тълкувания и поставянето под въпрос на цялата Конвенция, която иначе е от изключително значение за борбата с насилието над жените.\" В отговор до \"Дневник\" на въпрос за начина, по който е гласувал,   заяви, че безспорно, насилието над жени и деца, домашното насилие е напълно недопустимо, но това задължение на законодателите, на правоохранителните и правоприлагащите органи. \"В България има три закона по тази материя - Наказателен кодекс, Закон за защита от домашно насилие и Закон за защита на децата. Ако на служителите на МВР, на прокурорите и на съдиите не бъде наложено императивно задължението да прилагат законите в цялата им строгост никакви конвенции няма да помогнат\", смята Джамбазки. Той добавя, че не е подкрепил присъединяването на Европарламента към конвенцията, защото има неясни и спорни формулировки като \"социален пол\", \"социална роля на пола\", \"партньорство\" в смисъл на фактическо съжителство, които противоречат на разбиранията и политически му убеждения. Да не говорим, че при ратифицирането й без обществен разговор и обсъждане тези опасения изглеждат съвсем основателни. За съжаление, разговорът пое в съвсем друга посока\", допълва евродепутатът. Резолюцията  е приета на 12 септември 2017 г. с 489 гласа \"за\", 114 \"против\" и 69 \"въздържал се\". Спорни понятия В началото на януари правителството призова парламента да одобри Конвенцията. Документът,  чийто финален текст  е одобрен през 2011 г., съдържа серия мерки срещу домашното насилие и въвежда понятия, които целят единствено да разчупят половите стереотипи заради схващането, че те често са в основата на случаи както на насилие, така и дискриминация. Въпреки това Конвенцията, подписана през пролетта на 2016 г. от тогавашния правосъден министър Екатерина Захариева (във второто правителство на премиера Бойко Борисов), се оказа неочаквано спорна за някои политици и експерти, които обявиха, че той налага на България задължения, които подкопават традициите в българското общество, поставят под въпрос институции като брака и семейството и може дори да ограничават родителски права.", "date": "2018.01.13", "title": "Как българските евродепутати гласуваха за Истанбулската конвенция"}
{"url": "https://www.dnevnik.bg/analizi/2018/01/13/3102128_promeni_v_gerb_predstoiat_borisov_niama_kak_da_e/", "text": "- Едва ли ще е безоблачна. Председателството е моментът, който БСП чака, за да скъсва нервите на Борисов. ДПС очевидно иска да консумира повече власт. Традиционната десница и БСП говорят вече синхронно. Валери Симеонов е нещо като новия Радан Кънев. И т.н.  - Във важно време е. Балканите попадат все повече в западна орбита. Великобритания напуска. Каталунската криза е перманентен проблем. Европа се преобразува – ставащото с Полша значи много.  Светът е все по-непредвидимо място. Расте ролята на Китай. Расте и външнополитеческата амбиция на Русия.  - По-скоро може да даде важни знаци в тази посока. Но едва ли нещо голяма може да зависи от нас. За нас е важно да се грижим най-вече за Македония – тази близка за нас страна. А Турция се отдалечи от ЕС.  - Винаги ги има. Но ако управляващите се отърват само с шеги в социалните мрежи, добре. А шегите почнаха.  - Доколкото разбирам, този мониторинг някак си може да се \"разтвори\" с по-голям обхват. Имаме абсурдния шанс, че страните от Вишеград предизвикват повече тревога в Брюксел в сравнение с нас. Ние сме някакъв мек Вишеград.  - През 2018 г. може по-скоро да има реална завръзка. Досега някакво встъпление гледахме.  - Мисля, че той ще е в кампания тогава. Мисля също, че това би създало сложна и не много удобна ситуация за България, Европа и за самия него. Но нека на годишнината мислим за държавността си и историята си, а не за конюнктурата.  - Трудно ми е да си представя промени в ГЕРБ тази година. Но там промени неминуемо предстоят в идните години – заради това, че Борисов няма как да е вечно наоколо.  Някак си около Цветан Цветанов е партията, но около Томислав Дончев е едно крило, което изглежда по-поносимо и за традиционно левите хора, и за традиционно десните.  Впрочем, ГЕРБ винаги е имал тези два крака: един балкански, битово консервативен, и един либерален и прозападен. Последното напоследък се позагуби, защото и общественият вкус се смени, а и в международен план дойде консервативна вълна.  - Трябва да предложат именно нещо ново. А не още от същото, т.е. механични сборове. Вижда се, че отношението на повечето от тях е недвусмислено срещу модела \"Борисов\". Това дава известни шансове за по-отличимо място на терена. Шанс имат и в местните избори, защото държат няколко добри места в областните центрове и могат да се пробват да направят отличим резултат.  Всъщност Борисов много го заболя, че имаше десно-ляв протест срещу Йорданка Фандъкова наскоро. Това може да се окаже успешна формула по места – различни формации от различни цветове срещу ГЕРБ. Нещо като плевенската формула. ГЕРБ сега прави така, че сините и червените му опоненти зазвучават синхронно в нещо като \"битка за демокрацията\". ГЕРБ ще допусне тежка грешка, ако допусне това. Това може да доведе до нещо като преработено и допълнено издание на изборите от 2013 г.  - ГЕРБ започна като харизматично-популистки проект, а в момента е класическа партия на масовия градски човек. В този смисъл алтернативата трябва да е подобна. Слави Трифонов, например, звучи така.  - Румен Радев, защото е най-популярната фигура в момента. Мая Манолова – защото има ръст на доверието, столичния кмет Фандъкова – за да видим какво ще прави ГЕРБ в София за предстоящите избори. Разбира се, Бойко Борисов. Но и Томислав Дончев и Цветан Цветанов – някак си олицетворяват вечните две визии в конгломерата ГЕРБ. Корнелия Нинова едва ли ще спре да е интересна. Много е важно също дали и какво ще направи Слави Трифонов. Разбира се, ще гледам с интерес и Ахмед Доган. Един от тихо укрепващите политици засега е Красимир Каракачанов. Останалите са ясни.  - Надявам се да се прави повече политика, а не толкова пиар, но, кой знае, правенето на пиар може би е новото нормално по света. Надявам се и на по-нормална медийна среда. ", "date": "2018.01.13", "title": "Промени в ГЕРБ предстоят – Борисов няма как да е вечно наоколо"}
{"url": "https://www.dnevnik.bg/kultura/2018/01/13/3111841_kushta-muzei_iavorov_chestva_140_godini_ot_rojdenieto/", "text": "Днес се навършват 140 години от рождението на големия български поет Пейо Яворов. Годишнината ще бъде отбелязана с поетичен рецитал на студенти от Софийския университет и актьори в двора на неговата къща-музей на ул. \"Г. С. Раковски\" в София, която цял ден ще приема посетители с отворен вход. Експозицията ще може да бъде разгледана от 10 до 17 ч. оден през 1878 г. в Чирпан като Пейо Тотев Крачолов, той учи в Пловдив, а от 1893 г. до 1901 г. работи в пощенските служби в Чирпан, Стара Загора, Сливен, Стралджа, Анхиало и накрая в София. В края на XIX век влиза в контакти с ВМОРО и в началото на XX век дори повежда чета в Македония. Македонският му период е добре отразен в мемоарно-есеистичната му книга \"Хайдушки копнения\" (1909 г.). Озовал се в София със съдействието на д-р Кръстьо Кръстев и Пенчо Славейков, Яворов става сътрудник и редактор на най-доброто литературно списание от онова време - \"Мисъл\". През 1901 г. издава първата си стихосбирка \"Стихотворения\", а по-късно става библиотекар и драматург на Народния театър. През 1907 г. излиза втората му стихосбирка \"Безсъници\", която го затвърждава като величина в модерната българска лирика. Фатална за поета се оказва връзката му с Лора Каравелова, дъщеря на държавника Петко Каравелов, за която той се жени през 1912 г. Запазената кореспонденция между тях свидетелствува за една бурна любов, белязана от съмнения и страсти. Трагичната развръзка започва на 29 ноември 1913 г., когато Лора се самоубива, а Яворов прави опит да я последва. Изстрелът в слепоочието обаче само го ослепява. Съкрушен от съдебния процес и от мълвата, която го вини, че е убиец, на 29 октомври 1914 г. поетът взема голяма доза отрова и се застрелва, този път успешно. Официално честване на събитието имаше и Българската академия на науките (БАН), която го отбеляза с научна конференция \"Между денят и тъмата\", открита през седмицата.", "date": "2018.01.13", "title": "Къща-музей \"Яворов\" чества 140 години от рождението на поета"}
{"url": "https://www.dnevnik.bg/razvlechenie/2018/01/13/3111691_bezplatni_projekcii_v_sofiia_otbeliazvat_denia_na/", "text": "Прожекции на български филми ще отбележат днешния 13 януари - денят, на който преди 103 г. е прожектиран първият български филм \"Българан е галант\". От 2005 г. датата се чества като Ден на българското кино. Прожекциите са съсредоточени в шест столични киносалона, а филмите - игрални и документални, са общо 13. За 10 от тях входът е свободен, а трите заглавия, които в момента се въртят по кината - \"Вездесъщият\", \"Възвишение\" и \"Дъвка за балончета\", ще бъдат на намалени цени от 5 лв. В програмата са още \"Дзифт\" на Явор Гърдев, \"Каръци\" на Ивайло Христов, \"Източни пиеси\" на Камен Калев, \"Съдилището\" на Стефан Командарев, \"Цветът на хамелеона\" на Емил Христов и документалните \"Страсти по Леа\" на Радослав Спасов, \"Азбука на надеждата\" на Стефан Командарев, \"Отец Иван и неговите деца\" на Джеки Стоев, \"Момчето, което беше цар\", режисьор Андрей Паунов и \"София - 100 години столица на българското кино\" на Явор Веселинов. В допълнение кино \"Одеон\" ще излъчи две подборки от класическа детска и еротична анимация. Ето програмата за деня:  -   - \" \", режисьор   - \" \", режисьор   -  - \" \", режисьор   - \" \", режисьор  \" \"  - \" \", режисьор   - \" \", режисьор  \" \"  - \" \", режисьор   - \" \", режисьор  \" \" - \" \", режисьор   - \" \", режисьор  - \" \", режисьор   \" \", режисьор  \" \", режисьор ", "date": "2018.01.13", "title": "Безплатни прожекции в София отбелязват деня на българското кино"}
{"url": "https://www.dnevnik.bg/evropa/2018/01/13/3110078_latviia_-_izchezvashtata_durjava/", "text": "Атис Сиянитис има необичайна задача като посланик. Латвийският дипломат не отговаря за връзките с друга държава, а с диаспората на собствената си страна. Работата на Сиянитис е да намери решение на проблема с бягството на хора, предизвикано от присъединяването на Латвия към Европейския съюз, разказва \"Политико\". След като влезе в блока близо една пета от населението на страната е напуснала, за да работи в по-богати държави от ЕС – Великобритания, Ирландия, Германия. През 2000 г. Населението на Латвия е било 2.38 милиона души. В началото на тази година то е 1.95 милиона. Никоя друга държава не е имала по-рязък спад на населението – 18.2% според статистиката на ООН. Близки до тези нива са единствено бързо стопяващата се съседка на Латвия, Литва, със спад в населението от 17.5%, и Грузия – 17.2%, \"Истината е, че губим хора – и то бързо\", коментира Сиянитис в интервю в скромния си офис във внушителната сграда на външното министерство. Факторите Икономическата миграция не е единствената причина за намаляващото население на страната. Сравнително ниската раждаемост в малката балтийска държава и високата смъртност също са фактори. Крайният резултат, обяснява Сиянитис, е заплаха за оцеляването на латвийската държава. Казано с други думи, раждат се недостатъчно бъдещи войници – или данъкоплатци. \"Латвия вече е страна с ниска плътност на населението\", коментира Ото Озолс, високопоставен журналист и телевизионен коментатор. \"При тези темпове през следващите 50 години Латвия може да престане да бъде нация\". \"Нашата ситуация е от типа пет минути до полунощ\", допълва той. Последиците от кризата на населението в Латвия са най-сериозни и най-очевидни в най-бедния регион – Латгалия в югоизточния край на страната на границата с Русия. Средната месечна заплата в Латвия е 670 евро на месец. В Латгалия хората обикновено печелят половината на това. \"Заплатите тук са смешни\", коментира Александър Рубе, журналист в регионалния вестник Latgales Laiks. \"Учудва ли се някой, че хората искат да избягат?\" Някои млади хора се местят в столицата Рига, където населението, наброяващо 640 000 души, всъщност леко се е увеличило след дългогодишен спад. Повечето обаче просто напускат страната. Празните сгради близо де центъра на региналната столица Даугавпилс създават впечатлението, че града е частично изоставен. \"Просто е много лесно\", казва Рубе. \"Границите са отворени, информацията за живота в другите държави в ЕС е достъпна и всеки го прави. Така че нашите млади хора заминават за Англия или Ирландия, или за Германия\". Обикновено не се завръщат, освен на гости. Заблудите \"Не искам да се връщам\", споделя Ирина Сивакова, на 22 години, която е заминала за Англия преди няколко години и в момента е на посещение при сестра си. \"Ситуацията тук е твърде лоша\". Попитана за последиците от Брекзит върху начина, по който се отнасят към нея в страната, тя признава, че \"много британци не ни харесват\". Хората като Сивакова предизвикват отчаянието на Владиславс Станкевикс, упорития оптимист начело на съвета за икономическо развитие на Латгалия. \"Има работни места тук\", подчертава той. \"На практика всеки, който иска да работи, има реален шанс да остане и да работи\". Макар да настоява, че заплатите ще се вдигнат, той признава, че в момента са ниски. Освен това, по повод игрите на война, които НАТО и Русия водят в региона през последната година, той коментира, че всичките приказки за война, реална или не, не правят нещата много привлекателни за хората и обезкуражават международните инвеститори. Съществуват някои признаци, че макар да няма обрат в тенденцията, тя все пак губи сила. Според Централната статистическа служба на Латвия броят на емигрантите, завърнали се у дома през 2016 г. е бил 40% от броя на напусналите страната. През последните три години делът е бил между 26 и 37 процента. \"Доста млади хора тук мислят, че е лесно да се печелят много пари в чужбина\", казва Светлана Лонска, която преди няколко години се е завърнала, за да ръководи успешен зумба фитнес. \"Старая се да им обясня, че да си изградиш живот в друга държава е много по-трудно, отколкото си мислят\". Тя също така се опитва да каже на бъдещите емигранти, че в живота има по-важни неща от парите. \"Горда съм, че мога да се издържам в родната си страна, в мястото, където съм родена. Това значи нещо\", казва тя, като все пак признава, че \"хората продължават да напускат\".", "date": "2018.01.13", "title": "Латвия - изчезващата държава"}
{"url": "https://www.dnevnik.bg/morski/2018/01/13/3111809_izpariavaneto_na_stadionite_vuv_varna/", "text": "Община Варна създава перфектните предпоставки за \"скрита приватизация на общинско имущество\". Констатацията е на Сметната палата, а повод е едно от двете идентични съдружия на местната администрация – апортиране на имоти, миноритарен дял в партньорството и никаква заинтересуваност от последствията. По една и съща схема Варна ос- тава без стадионите си \"Юрий Гагарин\" и \"Спартак\". Частните компании печелят от имотите, а данъкоплатците се разделят със собствеността си. Две от най-големите спортни съоръжения във Варна – стадионите \"Юрий Гагарин\" и \"Спартак\", станаха жертва на една и съща схема за скрита приватизация чрез апорт в частни търговски дружества. Така общината изгуби веднъж собствеността си върху имотите и втори път възможността да влияе върху разпореждането с тях, тъй като е миноритарен съдружник в компаниите, които ги придобиха. Това предизвика протести в града, a накрая се намеси лично премиерът, но засега не изглежда някой да търси отговорност за цялата тази бъркотия. Началото е през 2005 г., когато администрацията на тогавашния кмет на града Кирил Йорданов влиза в съдружие с \"Химимпорт\" и основава компанията \"Спор- тен комплекс Варна\". В нея общината влиза с апорт от 136 дка собствени терени, в това число и най-големият градски стадион \"Юрий Гагарин\". Имотите са оценени на малко над 12 млн. лв., което прави по около 40 евро на кв.м. Справка в архивите на няколко от най-големите агенции за недвижими имоти във Варна обаче показва, че през април 2005 г., средната цена на парцелите в същия район на Варна е около три-четири пъти по-висока. Не- зависимо от това администрацията на Йорданов не оспорва оценката и по тази причина срещу апортираните имоти са записани едва 35% от акциите в новоучредена- та компания. Останалите 65% от акциите получава \"Химимпорт\" срещу обявена парична вноска от близо 22.5 млн. лв. За изпълнителен директор на \"Спортен комплекс Варна\" е назначен Марин Митев, член на надзорния съвет на Централна кооперативна банка и на управителния съвет на \"Химимпорт\". И започват едни \"огромни трудности\" Дружеството е записало в предмета на дейността си, че ще се занимава с \"организиране и провеждане на спорт- ни събития и мероприятия, изграждане, поддържане и експлоатация на спортни площадки, стадиони, басейни и други съоръжения за спортни и културни цели\". Но от 2005 г. досега от \"Спортен комплекс Варна\" непрекъснато обясняват, че строителството на нов градски стадион среща \"огромни трудности\". Те започвали с липсата на кадастрална скица и неясна собственост на част от апортираните общински парцели и искания за продажба от собствениците им на \"нереално високи\" цени и стигали чак до непредвидено високи разходи за изместване на подземни и надземни комуникационни трасета. Но така или иначе дванадесет години по-късно новият град- ски стадион продължава да е само във фаза \"бавно напредващ груб строеж\". Междувременно през септември 2015 г. част от апортираните 136 дка общинска земя, оценени на 12 млн. лв., е продадена на командитно дружество с участието на \"Кауфланд България\". Стойността на сделката е доста любопитна – за 14.46 дка купувачът плаща близо 18.3 млн. лв. Не е необходимо да си голям математик, за да пресметнеш, че само една десета от апортираната десет години по-рано земя е продадена много по-скъпо от оценката на всичките 136 дка. Колкото и да се е променил пазарът за тези години, подобно разминаване е драстично. Едно \"Недоразумение\" Но това не е всичко. \"Спортен комплекс Варна\" продължава да разпродава парчета от земята с мотива, че трябва да намери пари за строителството на стадиона. В края на септември 2017 г. дружеството продава втори терен от активите си. Този път купувач е компанията \"Планекс\", която придобива парцел от 11.5 дка само за 3.6 млн. лв. В този случай цената е изненадващо ниска, но обяснение няма. Според неофициална информация \"Планекс\" е била обезщетена с този терен за неразплатени строителни работи, извършени на площадката на бъдещия стадион. Сделката става известна на медиите в края на октомври, но иначе е упорито отричана от Димитър Карбов (НФСБ), представител на варненския Общински съвет в Общото събрание на акционерите на \"Спортен комплекс Варна\". Няколко дни по-късно, когато е помолен да коментира съдържанието на нотариалния акт от продажбата, Карбов най-напред опитва да скрие своята неинформираност и се прави на изненадан. След това нарича новината за сделката \"недоразумение\", а накрая дори се усъмнява в автентичността на документа. В седемчленния Съвет на директорите на \"Спортен комплекс Варна\" общинският съвет би трябвало да има трима представители. По неизвестни причини те не са намерили за необходимо да информират местната администрация за намерението на мажоритарния собственик да предприеме нова, втора продажба на активи две годи- ни след първата. И този път варненци, които на хартия притежават 35% от \"Спортен комплекс Варна\", не знаят какво се случва с тяхната земя. Схема под индиго Тази история е почти идентична с друга – на по-малкия градски стадион \"Спартак\". Тя започва през 2006 г. Тогава по вече проиграния сценарий община Варна и компанията \"Барет ауто\" основават акционерното дружество \"Спортен комплекс Спартак\". В него срещу парична вноска от 6 270 200 лв. \"Барет ауто\" записва 62 172 поименни акции, които се равняват на 66% от капитала му. Останалите 34% в \"Спортен комплекс Спартак\" са за община Варна, която участва в съдружието пак с апорт- на вноска. Става дума за \"Урегулиран поземлен имот за стадион със спортно-възстановителен център и хотел\". В имота влизат близо 42 дка терен, 705 кв. м спортна зала, още две постройки с площ 420 кв.м. и стадион \"Спартак\". Всичко това е оценено на 3.2 млн. лв. Освен с терени община Варна участва в съдружието и с парична вноска в размер на 800 лв. Дотук всичко е еднакво – миноритарно участие и обещания за бъдещи придобивки. Също като близнака си и \"Спортен комплекс Спартак\" е създаден с широк предмет на дейност, в който на първо място са записани \"организиране и провеждане на спортни събития и мероприятия, изграждане, поддържане и експлоатация на спортни площадки, стадиони, басейни и други съоръжения за спортни и културни цели\". Едва в края на дългия списък могат да бъдат открити дейности като \"отдаване под наем на активи на дружеството, участие и управление в инвестиционни проекти\". Стадиони, басейни и други съоръжения не са изградени и до този момент. С една дума - \"батак\" Всички във Варна виждат резултата – съдружия има, спортни обекти няма. Но пък частните партньори на общината развиват успешен бизнес с имотите. В началото на октомври фенове и бивши спортисти на Професионалния футболен клуб \"Спартак Варна\" дават пресконференция в столицата, за да привлекат внимание към проблемите с някогашната общинска спортна база. Според представените от тях документи през 2010 г. мажоритарният пакет акции в \"Спортен комплекс Спартак\" е преминал във владение на друга варненска компания – \"Инжстрой холдинг\". \"От този момент нататък нещата, свързани със \"Спартак\", могат да се определят само с една дума – \"батак\", казва членът на фенклуба \"Синдикат 12\" Стефан Калименов. \"Частното дружество експлоатира при- лежащите терени на стадиона, от които може да се печели, а самият той е напълно изоставен да се само- разруши. Вероятната цел е след време статутът му да бъде променен и там да бъдат изградени жилищни сгради\", обяснява още Калименов. \"Безцеремонна кражба в особено големи размери\" В момента терените, апортирани от Община Варна в \"Спортен комплекс Спартак\", имат висока пазарна стойност, тъй като се намират в бързо развиващ се район на Варна с интензивно жилищно и търговско строителство. \"Точно затова твърдим, че разпореждането с общинска собственост, извършено през 2006 г. с решение на Общинския съвет във Варна, и апортирането на общински имоти в дружеството \"Спортен комплекс Спартак\" АД, в това число и стадион \"Спартак\", по своята същност представлява \"безцеремонна кражба в особено големи размери\", казва Калименов. С този мотив членове на фенклуба на \"Спартак Варна\", искат от общинската администрация да излезе от съдружието, като си възстанови апортираните имоти. И тъй като това не се случва, с няколко шумни протеста, димки и фойерверки пред сградата на кметството във Варна те търсят помощ от премиера Бойко Борисов. Този път той реагира почти мигновено. На 30 октомври 2017 г. Борисов организира среща със заинтересуваните страни. Крайният резултат от нея е разпореждане на премиера държавата да отпусне 1 млн. лева за нов футболен терен, съблекални и трибуни на стадион \"Спартак\". Още същия ден от Министерството на младежта и спорта разпространяват информация, според която \"Инжстрой холдинг\" изненадващо е заявило пълната си готовност стадионът и прилежащите му спортни съоръжения да бъдат върнати в собственост на община Варна. Дали всичко това ще се случи в действителност, трябва да стане ясно още в близките месеци. Но печалните истории на двата стадиона припомнят констатациите след одитната проверка на Сметната палата за работата на местната администрация. В доклада е записано буквално следното: \"С приетия устав на дружеството \"Спортен комплекс Варна\" е създадена предпоставка за скрита приватизация на общинското имущество\".", "date": "2018.01.13", "title": "Изпаряването на стадионите във Варна"}
{"url": "https://www.dnevnik.bg/politika/2018/01/13/3111680_plenumut_na_bsp_shte_obsudi_ratifikaciiata_na/", "text": "Националният съвет на БСП ще заседава днес, за да обсъди ратификацията на Истанбулската конвенция, която предстои да се гласува в Народното събрание. Принципната позиция на Изпълнителното бюро на партията е социалистите да не подкрепят такава ратификация. След като правителството реши да предложи на парламента документът да бъде ратифициран, БСП разпространи позиция, в която се казва, че е против насилието над жени и деца, но не подкрепя ратификацията на Истанбулската конвенция. \"Няма как да приемем текстове в Истанбулската конвенция, които задължават \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и: \"социален пол\" и \"включване на съобразен с развиващите се възможности на учащите се учебен материал по въпроси като нестереотипни роли на пола\", казват социалистите. Те напомнят, че от 17 от страните в Европейския съюз са ратифицирали конвенцията, а 11 не са. Макар че не е в дневния ред, социалистите вероятно ще обсъдят и вота на недоверие срещу кабинета \"Борисов\" 3 заради провала при борбата с корупцията, който ще внесат без ДПС.", "date": "2018.01.13", "title": "Пленумът на БСП ще обсъди ратификацията на Истанбулската конвенция"}
{"url": "https://www.dnevnik.bg/skorost/2018/01/13/3111056_kat_shte_otnema_10_tochki_za_shofirane_v_nasreshtnoto/", "text": "Десет точки ще се отнемат на шофьорите, които карат в насрещното движение по автомагистрали и скоростни пътища. Това е една от промените предвидена в проетконаредба за максималния размер на контролните точки, качена за обществено обсъждане на портала за консултации strategy.bg. Така освен предвиденото в Закона за движение по пътищата наказание за шофиране в насрещното - отнемане на книжката за срок от три месеца и глоба 1 000 лв. водач, ще се вземат и 10 контролни точки. Ако това нарушение бъде извършено повторно ще се отнемат 12 точки. Променен е и друг текст, свързан с отнемане на контролните точки. В сега действащия нормативен акт е записано, че 10 точки се отнемат при неспиране на знак \"Стоп\" и неправилно изпреварване. Промените предвиждат неправилното изпреварване е отделено в нова точка и към него е добавено: Друго изменение, което е и водещо сред целите на вносителите е да се намали административната тежест за гражданите и бизнеса чрез премахване на изискването за представяне на официални удостоверителни документи на хартиен носител - документи за единен идентификационен код, копие на свидетелство за управление на МПС и свидетелство за съдимост. Другата цел е синхронизиране на наредба с последните промени в Закона за движението по пътищата. Повече за тях четете  тук . Промените в наредбата предвиждат още възможност за служебно извършване на проверка в Автоматизираната информационна система на МВР и в тази на правосъдното министерство дали преподавателите, провеждащи допълнителното обучение на шофьори, отговорят на законовите изисквания. Във връзка с това ще отпадне задължението за тях да удостоверяват тези обстоятелства с представянето на официален удостоверителен документ.", "date": "2018.01.13", "title": "КАТ ще отнема 10 точки за шофиране в насрещното"}
{"url": "https://www.dnevnik.bg/detski_dnevnik/2018/01/13/3111796_nov_prochit_na_subitiiata_ot_komunizma_shte_ima_v/", "text": "Нов прочит на събитията от комунизма ще предвижда проектът за нова учебна програма по \"История и цивилизация\" за 10 клас, който се очаква просветното министерство да публикува следващата седмица. \"От гледна точка на съвременното състояние на историографията ще се уточнят основни характеристики на тоталитарната държава, сред които политическият терор\", обясни пред \"Дневник\" проф. Евелина Келбечева от Американския университет, която е един от авторите на предложенията. Проект на програма за \"История и цивилизация\" за 10 клас, в който според новия училищен закон трябва да се учи българска история, бе качен за обществено обсъждане в края на септември. Историци обаче отправиха критики, че \"се замазва цялата престъпност на режима - не се показват фалитите на държавата, репресията и съпротивата срещу режима\". Няколко партии поискаха  промяна на учебните планове, за да се учи цялата истина за комунизма .", "date": "2018.01.13", "title": "Нов прочит на събитията от комунизма ще има в учебника по история за 10 клас"}
{"url": "https://www.dnevnik.bg/intervju/2018/01/13/3110042_alek_popov_pisatel_problemut_na_evropa_e_v/", "text": "Четири години по-късно Попов е готов с продължението - \"Сестри Палавееви по пътя към Новия свят\" (изд. \"Сиела\"). Книгата ще бъде представена със специално ретро парти на 16 януари в столичния клуб \"Терминал 1\" с участието на актьорите Стоян Дойчев и Симеон Лютаков, както и Любен Дилов-син. \"Дневник\" разговаря с Попов за идеалите, идеологиите и специфичният поглед на \"Сестри Палавееви\" към някои от най-турбулентните и оспорвани събития на българския XX в. Откъс от книгата може да прочетете  тук. - Ще кажа само, че тази част е дори още по-динамична и щура от предишната. Но и същевременно по-сериозна, защото времето става по-сложно и по-жестоко. Настъпва Девети септември и една от сестрите взима дейно участие в събитията. Бившите партизани сядат в столовете на бившите полицаи, а бившите полицаи хващат гората. Всичко това е видяно като един абсурден хоровод, като калейдоскоп от събития. Територията на романа и бойните действия се разширява. В Сърбия и Македония попада другата сестра и се сражава в редиците на югославските партизани. Мисля, че това е нещо съвсем ново за българския читател. По-възрастните навярно пазят смътни спомени от старите югославски филми, които си бяха истински екшъни: \"Капитан Леши\" или \"Битката за Неретва\" с Юл Бринър, Франко Неро и Орсън Уелс. Но за по-младите тези епизоди от блаканската история ще бъдат откритие. Голяма част от книгата също се развива в Англия, където и двете сестри се озовават по неведомите пътища на съдбата. Едната дори работи в българското посолство. Но хайде, стига ви толкова... - Определено не! Във фокуса е Студената война. Няколко много интензивни, наситени със събития месеца през 53-а година, от смъртта на Сталин до арестуването на Лаврентий Берия. Изключително интересен период, малко познат, натоварен със страшно много спекулации. Това е един от онези редки моменти, когато ходът на историята е можел да претърпи рязък завой и да се случи онова, което става чак четири десетилетия по-късно. Имам хипотеза. Мисля, че още тогава част от съветското ръководство, предимно кръга около Берия, са осъзнавали, че във вида, в който съществува, СССР е обречен и са били готови на по-дълбоки реформи, най-вече икономически, но са били спрени от страх да не се разпадне цялата конструкция – съвсем основателен страх впрочем, както ни подсказва историята. Има и един епизод в съветското посолство в Лондон, който ми е любим – предполагам, че ще допадне на почитателите на Булгаков. Младостта ми е минала под знака на Студената война и за мен това ще си остане може би най-интересния исторически период. В крайна сметка конкуренцията между двете системи роди едни от най-вълнуващите човешки постижения през 20-ти век! И някои от най-големите престъпления... Неустоима комбинация за един писател. Желязната завеса играе ключова роля в книгата, едно от възможните й подзаглавия всъщност беше: \"До Желязната завеса и отвъд\". Но все пак се спрях на \"По пътя към новия свят\", защото по-точно хваща основната идея на тази история. Защото, независимо от всички ужасии, които се случват, това е една оптимистична история – поне в личен, за героините, план.   - О, тя отдавна падна, но сянката ѝ още е тук. Опитът на тоталитарния комунизъм и опитът на Източна Европа като цяло не беше разчетен правилно според мен поне от Запада. След промените там много прибързано и много лекомислено решиха, че нещата някак си от само себе си ще се наредят. Те всъщност изобщо не бяха подготвени за тези промени и донякъде не ги и желаеха особено, тъй като усещаха, че добре подрената им къщичка ще се разбърка. Смятам, че в това лекомислие се крият голяма част от проблемите, които имаме сега в Европа. Не бяха оценени истинските размери наследството от тези тоталитарни режими, който бяха държали в клещите си половин Европа почти половин век, а в случая с Русия – още по-дълго. Нахвърлиха се на икономиката, съвсем не безкористно при това, без да се държи сметка за психологията на този сложен преход. Хората, и без това травмирани, бяха хвърлени без всякаква подготовка на пазарните стихии и оставени да се оправят кой както може. Отсъстваше оня дух на солидарност и взаимопомощ, който въздигна Западна Европа от руините на Втората световна. Само си спомнете унизителните визови ограничения, с които цяло десетилетие тормозеха Източна Европа. Но дори сега, това крехко и трудно постигнато единство често се поставя на карта заради утопични и нереалистични очаквания към тази част от континента, която по силата на историческите обстоятелства е крайно скептична към всякакви форми на социално инженерство. А всъщност няма нищо по-важно от това единството на Европа да се съхрани и да се развие – достатъчно сложна задача сама по себе си. - Аз съм против крайностите, освен може би в изкуството. Крайностите, както твърди мастер Йода, ни тласкат към тъмната страна. Ключът е в разбирането за границите на човешката природа, за онова, което е присъщо на човека. Да не се проектират върху тази природа неща, които са непосилни за човека, както беше и по време на комунизма. У хората има естествено заложен импулси за солидарност, за взаимопомощ, за състрадание - качества, които по-скоро се асоциират с лявото. Обаче човек трябва да знае, че тези неща имат предел и когато се пренавие пружината, се стига тяхното отрицание. Същото важи и за духа на конкуренцията, предприемачеството, свободната инициатива. Сами по себе си положителни качества, които се разполагат в консервативния спектър от ценности. Но те също, доведени до крайност, пораждат уродливи резултати. Експлоатация, безумна алчност, крайна комерсиализация - неща дълбоко деструктивни за всяко общество. Така че балансът е много важен. И да не се очакват от хората чудеса. Нито всички могат да станат предпиемачи, нито е нужно. Правовата държава е най-важният регултор на отношенията между хората. Защото тя брани достойнството и на най-слабите. - Много са. Тази епоха не е чак толкова далечна и редица неща, които сега приемаме за даденост са измислени още тогава. За мен един от най-ярките естетическите маркери на тази епоха е комикс-културата, поп-арта, чийто възход започва още от 30-те. Всички супергерои, които сега познаваме, в по-голямата част, са създадени в края на 30-те и 40-те години. Войната със своята динамика, героика и машнария създава идеална среда за развитието на този жанр. Неслучайно това време се нарича \"Златния век\" на комиксите. - Може и да не ви се вярва, но през 30-те години в България е имало комикси. Преди войната България е била сравнително отворена страна и не е била чужда на всички съвременни тенденции в изкуството и културата, включително в поп-културата. Така че българските комикси не започват с \"Дъга\", а много по-отдавна, просто е имало един дълъг период на изолоция, едно брутално откъсване на България от модерността и най-вече от полулярната масова култура, която се възприема като заплаха за властващата идеология. Това оставя голяма празнота в българското съзнание, която се усеща и до днес. - В тази книга високото и ниското често разменят местата си, което е базисен елемент от карнавалната култура тук, на Балканите, а и не само тук. За да разбере духът на Балканите, човек трябва да има сетива за това дионисиевско начало, което отправя едно потоянно предизвикателство към подредения свят на нормите и разума. Вакханалията и суматохата (по Радичков) тук дебнат зад всеки ъгъл. Битът наистина е силен и неговият първичен зов се смесва с гласа на идеала, приземява го, така да се каже, докакто идеалът отчаяно се мъчи да преодолее земната тяга. Във филмите на Рангел Вълчанов имаше много такива моменти, както и в най-добрите работи на Греорги Дюлгеров и Иван Андонов. Стратиев също беше цар на това смесване. - Тези неща не са в противоречие. Няма идеал, който може да устои на красотата. Във във всяко революционно движение има силен еротичен заряд - самата революция е своеобразен афродизиак. Много често любовта към някое момиче или момче става причина младите хора да се включат в борбата. Аз самият съм изпитвал такива трепети, дори казах на едно момиче преди много време, че събужда у мен \"високи граждански чувства\". Тя остана безкрайно озадачена и впоследствие ме заряза в името на здравомислието. Във втората част на книгата тази еротична линия е силно развита. Разколебаването на идеалите и загубата на девствеността са някак органично преплетени. - Да ви призная избощо не съм си поставял за цел да развенчавам каквото и да е. Това са така наречените \"collateral damages\", странични щети, свързани по-скоро с моя нетрадиционен поглед към историята. Не можеш да отделиш идеите от хората, които ги изповядват. В този смисъл книгата е напълно лишена от морализаторски патос. В нея не се раздават исторически присъди, не и директно, това не е целта на този разказ, на изкуството, според мен. Романът се развива на исторически фон, но целта в крайна сметка целта е да разкаже една необикновена история по най-увлекателен начин. През него четем и историята.  Личният героизъм, личните качества, смелостта, честността, достойнството - това са неща, които никой не може да отнеме на никого. Аз просто махам целофана на идеологическото лустро, за да изпъкне парадоксът на човешката природа, в която трагичното и комично са тясно приплетени. Защото от двете страни на конфликта стоят живи хора, с положителните си и отрицателните си страни. Храбростта, например, е универсално качество, отвъд идеологиите. Както и предателството не е запазена марка само на \"лошите\". Пропагандата и фалшът всъщност посягат на човешкото достойнство, а не иронията или сатирата. Книгата по естествен начин подкопава пропагандните клишета, които се използват за манипулиране на хората, за манипулиране на историята, за цели които нямат нищо общо с истината и човешкото добруване. - Във всяка идеологиия има зрънце на тоталитаризъм, от което могат да израснат отровни плодове. Крайностите са свързани и обикновено се пораждат една от друга. Крайният национализъм често идва като реакция на крайния прогресизъм, който с утопичните си проекции върви срещу човека по същия начин, както и комунизма. Абстрактната любов към човечеството не може да бъде алтернатива на естествения патриотизъм, формиран през вековете и нормалното чувство за самосъхранение на общността. От друга страна идентичностите се променят, а понякога се оказват и съвсем илюзорни – онова, което лежи отдолу най-често се оказва общо за всички хора. Трябва да има баланс в тези неща, но това е въпрос на фина настройка, която дори най-цивилизованите общества не са постигнали. Защото винаги е по-лесно да се виждат нещата в техните крайности. Така по-лесно се формрат послания, нещо от което политиците никога няма да се откажат. Но популистките дрънканици са едно, съвсем друго е как ще постъпи конкретния човек в мигове на труден екзистенциален избор. И това е свързано много повече със съвестта, отколкото с идеологията. Съвестта винаги върви срещу догмите. - Абе, всички ти предлагат светло бъдеще, няма значение от идеологията - фашистка, комунистическа или корпоративна. Тоталният контрол обикновено върви в комбинация със светлото бъдеще. В реда на нещата е хората да се стремят към по-съвършена организация на живота. Но идеята за светлото бъдеще, опитът да се подмени индивидуалния човешки стремеж към щастие със ситуация на масово радостно блеене, винаги водят до големи катастрофи. Колкото по-прости цели имат хората, толкова са по-постижими. Например да подобрят жизнената си среда. С малки стъпки животът става по-добър. А не с някакви глобални планове за всеобщо щастие, които са толкова мъгляви, че пречат да се види онова, което действително може да се направи. Макар че никога не трябва да се пренебрегва и деструктивната страна на човека. Всичко е там, в него. И доброто, и злото. Няма просто идеи без хора. Аз не споделям платоническото схващание, че има някаква идея, видиш ли много чиста, блести като слънце, но попадне ли в ръчичките на хората, се омърсява и започва да произвежда нещастия и мизерия. Ако една идея не работи на практика, значи нещо в нея самата е сбъркано. - Двата тома оформят нещо като трагикомична сага за съдбата на две момичета, попаднали във водовъртежа на 40-те и 50-те години. Това е четиво, достъпно за много широк кръг от читатели. Онези, които са наясно с миналото и имат опит от това време, безспорно ще достигнат всички нива на книгата. Но тя е предназначена и за съвсем млади хора, без исторически опит. В нея постоянно се случват разни неща, тя е смешна и събужда интерес към епохата. Романът е базиран на сериозни проучвания. Открехва много врати, а оттук нататък всеки може да научи и нещо повече, ако реши да отвори документалните източници, които са налични. Това е една универсална история, разказана без излишно морализаторство и добра отправна точка за любознателния читател. По едно време си мислех дори да приложа речник в края на романа, но прецених, че това не е нужно във века на \"Гугъл\" и интернет. Аз самият конструирах тази книга по този начин - с много ровене за детайлите, трупайки планини от информация, от която реално съм използвал понякога само някой щрих, за да дам на читателят автентично усещане за епохота. Общо взето съм щадял времето му и гледах да не го затрупвам с излишни подробности и описания. - В романа е заложена много драматургия и няма нищо по-естествено от това да поме пътя си към сцената и екрана. Но кога точно? Все пак, това са колективни изкуства, в тях на автора е отредена по-скромна роля, отколкото предполагате.", "date": "2018.01.13", "title": "Алек Попов, писател: Проблемът на Европа е в лекомислието, че Източният блок ще се оправи от самосебе си"}
{"url": "https://www.dnevnik.bg/bulgaria/2018/01/13/3097245_sheip_panev_i_nai-blagorodnoto_ot_vsichki_izkustva/", "text": "Винаги съм искал да съм лекар. Още от 7-годишен, когато почина баща ми. Казвал съм на майка си, че ще стана доктор, за да не раснат и други момчета без бащи\", разказва студентът от Медицинския университет в София Шеип Панев. Той е част от медицинските екипи на Александровска болница, които от няколко години обикалят по села и градчета, за да преглеждат изоставените от държавата пациенти. В България днес над половин милион българи (по груби изчисления, защото скоро официална статистика не е излизала), нямат лесен достъп до личен лекар. Това означава, че за всеки преглед, съвет при заболяване или насочване към специалист, чакат приходящият доктор да намине към селото, или пътуват километри до кабинета му. Стига да са в състояние и да успеят да си платят превоза, разбира се. Резултатът е, че има хора - на брой приблизително колкото жителите на Варна и Бургас взети заедно, които с години не са виждали лекар на живо. Групите от медици-доброволци, които се опитват да заместят поне донякъде липсващата грижа, работят на терен два пъти годишно - напролет и наесен, по един месец. Състоят се от лекари-специалисти, медицинска сестра и по двама студенти. Всеки ден са на различно място, а консултациите са безплатни за болните. Инициативата е на фондация  BCause , а спонсорът - голяма тютюнева компания, вече трета година осигурява разходите за обиколките в различни райони, където се отглежда тютюн - Сатовча, Хаджидимово, Крумовград, Кирково, Тутракан, Ситово, Дулово, Стамболово, Харманли и др. За прегледите си партнират с фондацията  \"Направи добро - Александровска\" . Търпят, докато могат През октомври миналата година екипът, в който е бил Шеип Панев, е бил в 20 населени места и е прегледал 1770 пациенти. За разлика от предишни подобни обиколки, този път през импровизирания лекарски кабинет са минали и деца от детските градини и началните училищни класове - за да се установи дали нямат проблеми с опорно-двигателния апарат и зрението. Все пак основната група са възрастните хора. Кметът на всяка община предварително подава информация от какви специалисти имат най-много нужда съселяните му. Екипите най-често включват кардиолог, ендокринолог, ортопед, уролог и офталмолог, но при нужда се присъединяват и други лекари, обяснява Шеип Панев. Във Врачанско, например преценили, че има необходимост от психолози. Много от възрастните хора не виждат лекар с години - търпят, докато могат, и се надяват да им мине, разказва студентът по медицина. Наблюденията му сочат, че най-чести са сърдечно-съдовите и ендокринните заболявания - все такива, при които добрата профилактика може да спести множество затруднения, но тя липсва. Опитът показал, че пациенти живеят с години с кръвно налягане, което би стреснало всеки лекар. Обобщава, че дори един човек да бъде диагностициран преди да е станало късно, си е струвало. Ако не обясниш, нищо не си направил В началото на инициативата повечето не знаели за нея или се притеснявали, че може да се наложи да плащат и заобикаляли отдалеч. Постепенно се престрашили, а сега всички чакат датата и се стичат при лекарите - и заради помощта, и заради оказаното внимание. Имало случаи през полевия кабинет да минат към 200 души за ден. А когато се връщат за втори или трети път в някое село, често ги посрещат с плетени терлици и чорапи за подарък. Лекарите помагат и с напътствия кой номер талон от здравната каса е нужен за посещение при специалист. \"Хората си помагат - кметът на сатовчанското село Плетена, например, вози на свои разноски съселяните си до болницата в столицата\". Работата на студентите в полевите екипи е да подготвят посетителите за преглед - да измерят кръвното и кръвната захар, да разпитат за симптоми, да помагат на лекарите и да отговарят на допълнителните въпроси след прегледа. \"Трябва да се опиташ да обясниш на хората достъпно и ясно какво им е и какво трябва да правят, защото лекарят само назначава лечението, но пациентът се лекува и ако не му обясниш защо трябва да полага усилия, нищо не си направил\", казва бъдещият медик. Съкращава доброволно ваканциите си, за да участва в обиколките, защото в тях трупа опит, какъвто не бил могъл да получи в клиниките. Казва, че да наблюдава как медиците в полеви условия откриват заболявания без добра апаратура, най-вече благодарение на знанията си, е безценно. Дългият път към мечтата За медицината Шеип Панев говори със страст и уважение, цитирайки хипократовото твърдение, че тя е най-благородното от всички изкуства. Пътят му до нея не е нито кратък, нито лек. Разходите за да осъществи детската си мечка били непосилни за израсналото в гоцеделчевското село Абланица момче и майка му. Успява да се запише в университета благодарение на  стипендия , осигурена от дарители, пак чрез благотворителната организация BCause. Тя се дава за отличен успех на ученици и студенти, останали без родители или с един родител, и покрива режийните му разходи, позволявайки му да се издържа, без да работи, по време на следването си. Научил за нея от своя колежка, а вбъдеще възнамерява сам да стане дарител по програмата, за да помогне на други младежи да се посветят на образованието си. \"Инвестицията в себе си е най-добрата, защото никой не може да ти отнеме знанията и уменията\", казва Шеип Панев. Влюбен е в планината и заедно с учител от родната си Абланица води местните ученици на походи. Не разбирал защо хората превъзнасят красотата на България, докато не отишъл на първия си поход. Освен като турист, се подвизава в планината и на ски и и колело. Харесва историческите романи и почти всички стилове музика извън чалгата.  Вече е в шести курс и се надява в началото на 2019 г. да е завършил. Възнамерява да специализира офталмология, защото тази технологична специалност го доближава до физиката, която много харесва. Отсега е доброволец в очната клиника на Александровска болница и прави планове за специализация в чужбина. Вижда обаче бъдещето си в България, най-вероятно в София, защото университетската болница дава възможност и за преподаване. В бъдещето си вижда още много усилия, учене и усъвършенстване. Защото твърдо вярва, че медицината не може да бъде просто част от живота на лекаря: \"За тези, които наистина я обичат, тя е просто начин на живот\".", "date": "2018.01.13", "title": "Шеип Панев и най-благородното от всички изкуства"}
{"url": "https://www.dnevnik.bg/biznes/2018/01/13/3111648_ikonomika_na_mrusniia_vuzduh_v_sofiia/", "text": "Публикуваме анализа на  Института за пазарна икономика .", "date": "2018.01.13", "title": "Икономика на мръсния въздух в София"}
{"url": "https://www.dnevnik.bg/detski_dnevnik/2018/01/13/3111677_kak_da_spechelish_s_mendelson_video/", "text": "Малкият Ото очаква младите почитатели на класическата музика и техните родители на 21 януари от 11.30 ч в зала \"България\", за да ги запознае с композитора Менделсон. Концертът  е третият от тазгодишния сезон на  поредицата \"Фортисимо Фамилия\" , който разказва на децата за музиката и инструментите. На сцената ще излязат оркестърът на Софийската филхармония под диригентството на Инна Диловска, а в ролята на джуджето-великан Ото е Герасим Георгиев-Геро. Гледай и отговори Сега \"Детски Дневник\" и организаторите на концерта от \"Фортисимо Фамилия\" ви дават възможност да спечелите и безплатен билет за концерта, докато се забавлявате с видеото, в което Иван Юруков влиза в ролята на Менделсон, за да ви зададе един въпрос. Дайте верен отговор в   и може да бъдете късметлията, който ще спечели безплатен семеен билет (за до двама родители и две деца) за концерта. За да участвате в надпреварата, трябва да сте регистриран потребител в  id.capital.bg . Обърнете внимание, че сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 17 януари, а на следващия ден ще бъде обявен печелившият. В играта не могат да участват работещи за \"Икономедиа\" и техните семейства.", "date": "2018.01.13", "title": "Как да спечелиш с Менделсон (видео)"}
{"url": "https://www.dnevnik.bg/sport/2018/01/13/3111726_kak_dartsut_se_prevurna_v_globalen_sport_za_milioni/", "text": "Когато през 1990 г. става световен шампион за пръв път, бъдещата легенда на дартса Фил Тейлър получава чек от 24 хиляди паунда. В началото на месеца носителят на 16 световни титли  прекрати професионалната си кариера  с приходи от наградни фондове на стойност 7.3 милиона паунда. 57-годишният англичанин беше близо до приказно сбогуване със спорта, след като достигна до 21-ия си финал на световно първенство. Серията му впечатляващи победи беше спряна от 27-годишния дебютант Роб Крос, който с триумфа си в \"Александра палас\" заработи чек за рекордните 400 хиляди паунда. Откакто през 1994 г. PDC организира своето първо световно първенство, общият награден фонд на турнир се е увеличил почти 30 пъти - от 64 хиляди паунда до 1.8 милиона паунда. През 2019 г. наградният фонд на шампионата ще е 2.5 милиона паунда. Това е най-големият ръст - и като процент, и като стойност - в рамките на една година в историята на световните първенства. Следващият световен шампион ще спечели половин милион паунда, а само допреди десет години победителите си тръгваха с чек за 100 хиляди. За две десетилетия дартсът успя да се превърна в изключително популярен спорт с телевизионно покритие по целия свят. Тази година в световното първенство на PDC участваха 72 състезатели от 24 страни, а турнирът беше излъчван в повече от 130 държави на пет континента. Революцията на Бари Хърн Историята на дартса донякъде напомня тази на футболната Висша лига на Англия. През 1992 г. част от големите звезди се отделят от ръководния орган в този спорт - Британската дартс организация (BDO), която съществува от 1973 г., а от 1978 г. организира световно първенство. Тогава световното е единственият турнир с телевизионно излъчване. Играчите вярват, че BDO не прави достатъчно, за да промотира спорта и да насърчава набирането на нови спонсори и по-голямо телевизионно покритие. В резултат 16 професионални играчи, включително Тейлър и всички останали все още състезаващи се световни шампиони, основават Световната дартс корпорация (WDC). Следват съдебни битки и опити на BDO да забрани на \"бунтовниците\" да играят професионално дартс във Великобритания. Спорът е разрешен през 1997 г., като BDO признава алтернативната организация. Впоследствие тя е преименувана на Професионална дартс корпорация. От дълги години PDC e водещата организация в дартса, в турнирите й участва много по-силни играчи, а световното й първенство е с много по-голяма тежест. В основата на възхода на дартса e промотърът Бари Хърн, който направи истинска революция в друга типично британска игра - снукъра. Хърн става президент на PDC при основаването й, като под негово ръководство организацията увеличава годишния си награден фонд от 500 хиляди паунда до 15 милиона паунда. \"Това е най-бързо развиващият се спорт в света. Дартсът има втория най-висок рейтинг в Европа след футбола. Това е една необикновена игра, която се играе от необикновени хора с необикновени способности. Те не са суператлети, но печелят милиони паунди на година\", каза Хърн по време на световното в интервю за \"Дейли мейл\". За завършилото в началото на годината световно първенство на PDC бяха продаден 68 хиляди билета. Те бяха пуснати в продажба още през юли и по-голямата част бяха изчерпани в рамките на първите два дни. Цели 30% от тях са били закупени от чуждестранни граждани. А гледането на дартс на живо върви и със солидна консумация на бира. \"На световното се изпиват повече бира на глава, отколкото на Октоберфест. Миналата година отчетохме средно по пет литра\", сподели Хърн. Светло бъдеще  През 2019 г. общият награден фонд на турнирите от календара на PDC ще бъде увеличен до почти 15 милиона паунда. 2.5 милиона от тях ще бъдат раздаден на световното първенство, като шампионът ще си тръгне с половин милион. Най-добре печелещият състезател в момента - световният №1 Михаел ван Гервин, заработи приходи от 1.2 милиона паунда за последната година, а за предходната - 1.5 милиона. С драстичното увеличение на наградните фондове водещите играчи ще могат да преминат границата от два милиона. Само допреди две години най-добрите печелеха по-малко от милион. \"Дартсът е състезателен спорт като никой друг. Той привлича вниманието на запалените футболни фенове, изисква уменията на покера и притежава част от големия заряд на борбата\", заяви президентът на Би Би Си Америка Сара Бенет. Наскоро американското подразделение на британския телевизионен гигант купи правата за излъчване на Висшата лига по дартс за САЩ, след като миналата година взе тези за световното първенство. Преди това шампионатът се излъчваше на американска територия от ESPN3 с далеч по-скромно покритие. През декември \"Скай спортс\" подписа нов седемгодишен договор с PDC до 2025 г. Sportradar, която работи с PDC от 2011 г. и излъчва на живо над 700 мача годишно, в това число от европейски тур, също сключи нова сделка - до 2022 г.  \"Преди няколко години казах, че мечтата ми е да преминем 10 милиона паунда от наградни фондове на година. Сега искам да стигнем до 20 милиона. Ще променим живота на състезатели по дартс, които имат талант\", закани се Хърн. Покрай все по-голямата популярност, която дартсът набира, вече се появиха доста призиви играта със стреличките да стане част от олимпийската програма. Първоначалните реакции са предимно скептични. Само бъдещето обаче ще покаже колко далеч може да стигне дартсът като спорт. \"Дартсът е спорт на и за хората. Това е нещото, към което съвременните олимпийски игри усилено се стремят. Ако дартсът бъде обявен за олимпийски спорт, веднага милиони мъже и жени между 15 и 65 години ще се амбицират да се борят за олимпийско злато\", заяви треньорът по ръгби Клай Уудуърд, който е световен шампион с английския национален отбор. \"Загубих броя на хората, които са ми казвали, че първия път случайно са попаднали на дартс по телевизията и час по-късно все още са били пред екрана, изживявайки с интерес всеки момент. Дартсът бързо те въвлича. Поне половината от телевизионното излъчване е с близки кадри на лица. Можеш да видиш всяка емоция, мисловния процес, калкулирането, напрежението, потта, паниката, успокояването на нервите\", допълни Уудуърд, който е и бивш директор на британската олимпийска асоциация В подкрепа на дартса като олимпийски спорт се изказа и националната състезателка по хокей на трева Саманта Куек. \"Един спорт трябва да включва елемента на състезание, да са необходими умения и да има физическо натоварване. Дартсът покрива и трите изисквания\", написа тя. Дори да се случи обаче, със сигурност ще минат доста години преди дартсът, който дълги години се е играл само от пиещи бира в английските пъбове и барове, да бъде включен в олимпийското семейство.", "date": "2018.01.13", "title": "Как дартсът се превърна в глобален спорт за милиони"}
{"url": "https://www.dnevnik.bg/sport/2018/01/13/3111959_elica_kostova_izpusna_shansovete_si_i_prikljuchi_v/", "text": "Елица Костова отпадна в квалификациите на Australian Open. Българската тенисистка загуби с 6:7 (5), 2:6 срещу Дениса Алертова в среща от втория кръг на пресявките. Костова, която е 217-а, в световната ранглиста, изпусна възможностите си и загуби надеждите си да влезе в основната схема на надпреварата. Първият сет беше много оспорван, като българката два пъти върна пробиви, веднага след като е била пробита. Чехкинята включително проби за 5:3 и сервираше за спечелването на сета, но Костова се справи. В тайбрека българката започна отлично и водеше с 5:2, но тогава в играта ѝ се получи срив и тя загуби пет поредни разигравания. Това се отрази на представянето на Костова занапред и Алертова се възползва, за да поведе с 5:0. Чехкинята имаше и два поредни мачбола при 40:15 в шестия гейм, но българката се вдигна и след маратонски гейм намали изоставането си. Това ѝ помогна единствено да избегне сет на нула и при следващия си сервис гейм Алертова приключи мача. Единствената надежда на България да има представител същинската част на женския турнир в Мелбърн е Виктория Томова. Най-предно класираната българка в световната ранглиста  ще играе в неделя с Ана Блинкова в решителен мач за влизане в основната схема .", "date": "2018.01.13", "title": "Елица Костова изпусна шансовете си и приключи в квалификациите на Australian Open"}
{"url": "https://www.dnevnik.bg/sviat/2018/01/13/3111718_kak_ot_migraciiata_mogat_da_se_izvlekat_polzi/", "text": "Управлението на миграцията е едно от най-сложните предизвикателства пред международното сътрудничество в наши дни. Тя е източник на икономически ръст, намалява неравенството и свързва разнородни общества. Миграцията обаче е и източник на политическо напрежение и на  човешки трагедии.  Мнозинството от мигрантите живеят и работят легално. Но едно отчаяно малцинство рискува живота си, за да влезе в страни, където бива посрещано с подозрение и малтретиране. Демографският натиск и влиянието на  климатичните промени  върху уязвимите общества вероятно ще засилват миграционните процеси в идните години. Ние като глобална общност сме изправени пред избор. Искаме ли миграцията да бъде източник на просперитет и на международна солидарност, или да стане нарицателно за нехуманност и социално напрежение? Тази година правителствата ще договарят в рамките на ООН  глобално споразумение за миграцията . То ще бъде първото рамково международно споразумение от този вид. Това няма да бъде формален договор, нито ще наложи някакви обвързващи задължения на държавите. Напротив, това е безпрецедентна възможност за държавните лидери да разбият порочните митове около мигрантите и да изложат обща визия как да бъде накарана миграцията да работи за благото на всички страни. Това е неотложна задача. Всички виждаме какво става, когато тръгне  мощен миграционен поток  без механизми за управлението му. Светът беше шокиран от неотдавнашни видеоматериали, показващи как мигранти биват продавани като роби. Зад тези тягостни кадри се крие истинският скандал - че хиляди мигранти споделят същата съдба всяка година, без това да излиза наяве. Още много мигранти са насилвани да се трудят при унижаващи човешкото достойнство работа и условия. Близо шест милиона мигранти по света днес са в капана на принудителния труд, често дори в развитите страни. Как можем да прекратим тези несправедливости и да предотвратим повторението им? За да зададем ясна политическа насока за бъдещето на миграцията, смятам, че има три фундаментални съображения, от които да се ръководим в дискусиите по споразумението. Първото е  - нещо, което толкова често се губи в публичния дебат.  Мигрантите дават огромен принос  както за страните, които ги приемат, така и за страните, от които произхождат. Те се наемат на работни места, които местната работна ръка не може да запълни. Много от тях са предприемачи и носители на иновации. Близо половината от  всички мигранти са жени , търсещи по-добри условия и възможности за работа. Мигрантите също така дават голям принос за международното развитие, като превеждат финансови средства в своите страни на произход. Миналата година тези преводи възлязоха на близо 600 млрд. долара, което е три пъти повече от цялата международна помощ за развитие. Голямото предизвикателство е как да бъдат максимализирани ползите от тази нормална, продуктивна форма на миграция, като в същото време бъдат изкоренени малтретирането и предразсъдъците, превръщащи в ад живота на едно малцинство от мигранти. Второ,  , което стои в основата на управлението и защитата на мигрантите - за благото на техните икономики, техните общества и самите мигранти. Властите, които създават големи препятствия пред мигрантите, или налагат строги ограничения върху възможностите им за работа, си самонанасят ненужни икономически вреди, защото пречат на задоволяването на собствените си нужди от работна ръка по един организиран и законен начин. Нещо по-лошо: така те неволно насърчават  нелегалната миграция . Кандидат-мигрантите, на които им се затварят легалните начини за пътуване, неизбежно прибягват към непозволени начини. Това не само ги поставя в уязвимо положение, но подкопава и авторитета на правителствата. Всъщност, най-добрият начин за правителствата да сложат край на клеймото на нелегалност и малтретиране на мигрантите, е да създадат повече легални \"пътеки\" за миграция. Така те ще премахнат стимулите за отделни хора да нарушават правилата и ще отговорят по по-добър начин на нуждите на техните пазари на труда от чуждестранна работна ръка. Държавите трябва също така по-тясно да си сътрудничат за споделяне на  ползите от миграцията , например като си партнират при установяване на значителен недостиг от хора с определени квалификации в една страна, които мигранти от друга притежават. Трето и последно, нуждаем се от  , а също и на бежанците. Трябва да възстановим справедливостта на режима за защита на бежанците в съответствие с международното право. Участта на хилядите, които загиват при обречените си опити да прекосяват морета и пустини, е не просто човешка трагедия. Това е и най-тежък политически провал: нерегулираните масови придвижвания на хора при отчайващи условия създават усещането, че границите са под заплаха и правителствата не ги контролират. Това на свой ред води до драконовски строг граничен контрол, което подкопава общите ни ценности и спомага за увековечаване на трагедиите, на които така често ставаме свидетели през последните години. Трябва да изпълним основните си задължения за защита на живота и на човешките права на онези мигранти, които съществуващата система е отхвърлила.Трябва да предприемем спешни действия да помогнем на онези, които сега са блокирани в транзитните лагери или са в риск да се превърнат в роби, или са изправени пред ситуации с интензивно насилие, независимо дали това е в Северна Африка или Централна Америка. Трябва да се подготвим за амбициозни международни действия по разселването на онези, които няма къде да отидат. Трябва също така да предприемем стъпки - чрез помощи за развитие, мерки за облекчаване на влиянието на климатичните промени и предотвратяване на конфликти - за да избягваме подобни нерегулирани големи преселения на хора в бъдеще. Миграцията не бива да означава страдание. Целта ни трябва да бъде един свят, в който можем да уважаваме приноса на миграцията за просперитета, развитието и международното единство. С обединени усилия сме в състояние да постигнем тази цел. Очакваното тази година международно споразумение може да стане крайъгълен камък по пътя на поставяне на миграцията в услуга на всички нас. *Антониу Гутериш е генерален секретар на Организацията на обединените нации. /БТА", "date": "2018.01.13", "title": "Как от миграцията могат да се извлекат ползи"}
{"url": "https://www.dnevnik.bg/bulgaria/2018/01/13/3111971_podsudimiiat_za_magistralni_grabeji_emil_milev_-/", "text": "Ден след като бе оправдан от първата съдебна инстанция и пуснат от ареста Емил Милев–Крокодила е бил задържан по друго обвинение. Това се разбира от постановена най-тежка мярка за неотклонение от Софийския градски съд (СГС) - \"задържане под стража\", през късните часове на вчерашния ден. Определението на съда не е окончателно и подлежи на обжалване. Новото му обвинение е за грабеж от 2008 г. Повече подробности за него се очаква да има следващата седмица.  Иначе във вторник стана известно, че Специализираният наказателен съд оправда Милев като организатор на престъпна група за магистрални грабежи, отвличания и опит за убийство на полицай. Заедно с него \"невиновен\" чуха и сочените за членове на групата - Лазарин Лазаров, Едуард Павлов и Мартин Димитров. Мотивите на съда все още не са известни.  Името на Милев нашумя покрай престрелка и отвличане на турски гасарбайтер на магистрала \"Тракия\" през декември 2009 г. Тогава един от групата беше убит, а Милев успя да избяга и се укриваше с години. Цацаров отново обвини съда като каза, че след като той е прочел оправдателна присъда е трябвало прокуратурата да направи нещо. Което явно се е случило с ареста и новото обвинение на Милев. ", "date": "2018.01.13", "title": "Подсъдимият за магистрални грабежи Емил Милев - Крокодила влиза в ареста по друго обвинение"}
{"url": "https://www.dnevnik.bg/sviat/2018/01/13/3111695_kitai_nalaga_nova_forma_na_globalizaciia_ot_senegal_do/", "text": "Китайското \"настъпление\" в Африка започва да променя лицето на континента. Според някои оценки вече над един милион китайци са се преселили в Африка по различни причини. На много места те оставят отпечатъка си върху всекидневието, можете да ги срещнете при всеки вътрешноафрикански полет - китайци от всякакви класи и произход, от ръководители на държавни концерни през строителни работници, бизнесдами и туристи до продавачи на химикалки.  Често това са хора със силен пионерски дух и все по-често можете да чуете истории като разказаната от бизнесмена, пристигнал в Кот д'Ивоар без да знае и дума френски, който за няколко седмици построява фабрика за ПВЦ. Това е предприемаческа класа, която за трите десетилетия главоломен китайски растеж се е научила да се справя с постоянни трудности и е осъзнала, че големият риск предлага и големи възможности. От полза е също, че самият Китай до неотдавна бе развиваща се страна - предприемачите са запознати с този тип пазар и имат подходящите продукти. След три десетилетия политика на реформи Китай се промени и сега е негов ред да променя света. За изключително кратко време той стана най-важният търговски партньор на Африка, изпреварвайки останалите с голяма преднина. Стойността на стоките, изтъргувани между Китай и континента през 2015 година, достигна 188 милиарда долара или над три пъти търговския обем с Индия, която е вторият по големина партньор на Африка. Дълго време отношенията следваха простичък сценарий - китайското правителство търси ресурси и политически партньори, a за постигането на тази цел държавните му компании строят пътища и правителствени сгради. Те прегръщат всички, дори най-лошите автократи - прозрачността и системата на управление са без значение. Практики, заради които мнозина обвиняват Китай в неоколониализъм. Сега обаче отношенията между Китай и Африка стават по-сложни. Да вземем за пример Зимбабве. Само седмица преди военните да свалят от власт дългогодишния диктатор Робърт Мугабе през ноември, шефът на зимбабвийската армия пътува до Пекин. Дали там е получил одобрение за преврата? Това на друга държава, който Китай традиционно спазва. Появява се обаче принципен конфликт - предвид мащаба, с който се увеличават китайските интереси по света, Пекин може да прецени, че е необходимо да се намеси, макар по-рано да порицаваше подобни действия. Големите сделки в Африка все още се правят от китайската държава и нейните предприятия. Освен тях обаче има и много частни \"войници на късмета\", чиито брой според консултантската компания MsKinsey е близо 10 000. Сред тях има такива, които извършват хищническа експлоатация, занимават се с нелегален дърводобив или риболов. Има обаче и други, които обучават и създават работни места, предлагат нови проекти и съживяват икономиката. Сред 1000-та компании, които MsKinsey анкетира, 89% процента посочват, че служителите им са африканци. Това означава 300 000 нови работни места. Със стратегия на \"меката сила\" към по-добър имидж Китайската държава отдавна следва доказала стратегията на меката сила, която се е доказала като успешна, създавайки например институти \"Конфуций\", аналог на германския институт \"Гьоте\". Интересно е, че честните компании също започнаха да възприемат този принцип. В бедняшко предградие на Найроби китайски компании раздават хуманитарни помощи. Стремежът е да се дистанцираме от образа на жадни за печалба китайци, казва един от участниците. Когато е необходимо, предприемачите дори се включват в националните стратегии на държавите, където работят. Пример е Етиопия. В столицата Адис Абеба трамвайната линия преминава през града, който в задъханото си бързане към модерността не полага особени грижи за външния си вид. Линията е престижен проект, построен от китайци и единствен на целия континент извън Република Южна Африка (РЮА). В града е централата на Африканския съюз (АС) и Адис Абеба е показна витрина, нещо като местната столица на Африка. Всички африкански страни имат в него свои представителства. Тук може да се види как се правят нещата, с китайците и от китайците. Близо до новата централа на АС, построена от китайци, са разположени офисите на китайски държавни компании. Китайските строителни фирми са из целия град. Китай не само е най-големият източник на финансиране за инфраструктурни обекти на континента, но и 50 % от международните проекти се изпълняват от китайски компании. Дипломати от средите около АС разказват, че представителите на само две държави не трябва да си уговарят срещи предварително, а направо влизат навсякъде с предимство - домакините от Етиопия и китайците. Наред с РЮА, Етиопия е най-важният африкански партньор на Китай. Още Мао Цзедун знаейки каква тежест има той като представител на свободна Африка. С изключение на кратката окупация от Италия по времето на Мусолини, Етиопия остава пощадена от колониално господство. Усилията на Мао се отплащат. Когато ООН през 1971 година гласува дали мястото в Общото събрание и Съвета за сигурност да бъде дадено на Пекин или на Тайпе, много от необходимите гласове идват от Африка. Етиопия избра китайския модел на развитие и изцяло заложи на индустриализацията. \"Ще станем Китай в Африка, промишленото сърце на континента\", обещават непрекъснато етиопските лидери. В цялата страна китайски фирми изграждат индустриални паркове. Китайски предприемачи инвестират, подкрепени от правителството в Пекин, и Етиопия, повече от всяка друга страна в Африка, следва китайския модел. Промишлена зона \"Аваса\" край Адис Абеба. Управителят на текстилна фабрика Дани Лю работи в бранша от 31 години. Той е преживял времето, когато работници от всички части на Китай са се стичали към заводите в южната част на страната, където са произвеждали стоки за целия свят. Той обаче става свидетел също така как изведнъж работниците стават по-малко и по-скъпи. \"Резултат от политиката на едно дете\", посочва Лю. Евтиното производство за останалата част от света вече не е изгодно. Още в края на 90-те години китайското правителство дава нови указания на предприятията - да излязат по света, в други страни, и да изградят глобални компании, разказва той. Когато през 2008 година избухва световната финансова криза и търсенето от Запада намалява, натискът върху китайските компании се засилва, те са принудени да търсят нови пазари.  Въпреки всички проблеми Етиопия има огромен потенциал, убеден е Лю. С над 100 милиона жители страната има второто най-многобройно население в Африка, хората са млади, а заплатите ниски. По оценки на икономисти към 2034 година се очаква в Африка да има 1,1 милиарда души в трудоспособна възраст. До 2025 година африканските потребители биха могли да харчат 5,6 трилиона долара годишно. Африка е последният континент, на който му предстои да се развива, според Александър Демиси, етиопец, израснал в Германия, основател на консултантската компания China Africa Advisory. Новият Път на коприната Китай не губи време. Телекомуникационните гиганти Huawei и ZTE изградиха голяма част от дигиталните мрежи в Африка. Следвайки плана си \"Нов Път на коприната\", Китай строи пристанища, тръбопроводи, жп мрежи по целия свят, включително в Източна Африка. \"Когато се вгледате в китайските инфраструктурни проекти, се вижда каква е целта им - влияние в целия регион\", казва Демиси. Джибути, по-малкият съсед на Етиопия на Африканския рог, вече стана стратегически център, след като там бе открита първата китайска военна база. Сега престои страната да стане също финансов и логистичен център за Източна Африка - \"нещо като Сингапур, където големите китайски банки вече предявиха претенциите си\", допълва Демиси. Китай не само разширява местното пристанище, но и работи по множество обекти в Танзания и Кения, които се конкурират за най-големите пристанищни съоръжения в Източна Африка. Инфраструктурата бива допълнена от различни жп линии. Отсечката Момбаса-Найроби току-що е завършена, а между Джибути и Адис Абеба трябва скоро да бъде открита. Двете линии някой ден ще бъдат свързани и разширени към Уганда, Бурунди, Руанда, Конго, Судан. Голямата далечна цел е в бъдеще да бъдат свързани Западна и Източна Африка. Щом Китай успее да наложи стандартите си с всички тези големи договори, ще последват още много други поръчки - за услуги, за резервни части, пояснява Демиси. Африка е континентът, където китайските компании могат със светкавична скорост да се превърнат в глобални играчи, където Китай може изключително активно да оформя глобализацията. Тези инициативи включват изкупуване на южноафрикански медии, изпаднали в тежки финансови затруднения, от китайски компании, (Китайската комунистическа партия - бел. прев.). Демиси е наясно с това, но оценява положително китайското участие. Инфраструктурата е крайно необходима и никоя друга страна не може да си позволи това, което Китай прави. Страна като Етиопия най-накрая има шанс да се развие и е в много добра позиция да се възползва от китайския интерес за нуждите си, посочва той.  Аламайеху Геда, професор по икономика в университета на Адис Абеба, е по-скептичен. Той отдавна проучва китайската икономическа стратегия и подчертава, че трябва да се отчитат не само преките инвестиции, но и кредитите. \"Китайските преки инвестиции в Етиопия през последните десет години достигат 600 милиона долара, кредитите обаче са за 70 милиарда, посочва експертът. \"Китайците променят играта. Кредитите отиват при правителството. Всички кредити са свързани с конкретни проекти, например в сферите енергетика или инфраструктура, и се изпълняват от китайски фирми. Няма нито един кредит, който да не носи някаква полза на китайската икономика\", подчертава той. По думите му, китайското правителство от рано е започнало да обвързва помощите за развитие със стимулирането на външноикономическата дейност, оформяйки принцип \"на взаимната изгода\".  Геда признава, че страната му наистина се нуждае от цялата тази инфраструктура. Какво обаче ще стане, ако един ден независимостта трябва да бъде пожертвана, щом етиопците вече не могат да изплащат кредитите си, коментира с тревога той. \"Тогава китайското правителство може да изиска например, етиопските авиокомпании да купуват китайски самолети вместо Boeing или Airbus\". Геда нарича това \"стратегическата уязвимост\" и според него има само един начин тя да бъде избегната. \"Нуждаем се от експертни познания във всяко отношение, но най-вече на масата за преговори\", убеден е той. /БТА, със съкращения", "date": "2018.01.13", "title": "Китай налага нова форма на глобализация от Сенегал до Етиопия"}
{"url": "https://www.dnevnik.bg/zdrave/2018/01/13/3111991_gripna_epidemiia_e_obiavena_v_pernik/", "text": "Здравната инспекция в Перник е обявила грипна епидемия на територията на Пернишка област, която е в сила от днес, съобщиха от пресцентъра на Министерство на здравеопазването. Преустановяват се детските и женските консултации, свижданията в лечебните заведения за болнична помощ и провеждането на профилактични имунизации. Разпоредено е директорите на болниците при необходимост да осигурят допълнителни легла за вътрешните отделения. Първите три дни на следващата седмица ще бъдат обявени за неучебни дни на територията на областта.  Предгрипна епидемия е обявена и в област Пловдив. Висока е и заболеваемостта в областите Стара Загора, Пазарджик, Габрово и София - област, информира още здравното министерство. Полезна за гражданите информация, разпространена от ведомството в началото на годината, под формата на въпроси и отговори можете да прочетете  тук . ", "date": "2018.01.13", "title": "Грипна епидемия е обявена в Перник"}
{"url": "https://www.dnevnik.bg/tehnologii/2018/01/13/3110522_video_kak_izglejda_centurut_na_mlechniia_put/", "text": "Как изглежда центърът на галактиката, в която живеем? В опит да отговорят на този въпроси учени от американската космическа агенция НАСА събраха данните от някои от най-силните телескопи на Земята, с които успяха да създадат визуализация на случващото се в средата на Млечния път. От гледната точка на супермасивната черна дупка Sgr A* (Стрелец А*), която се приема за център на галактиката, могат да се видят много звезди, сред които и 25 бели и мигащи, които не са толкова големи. През цялото време те изхвърлят черна до червена до жълта маса, а звездните ветрове около тях се сблъскват един друг. Визуализация предлага изключителна виртуална екскурзия до центъра на галактиката с 360-градусова панорама. Проект показва нестабилната среда около някои гигантски звезди и силната гравитация на огромната черна дупка, която се намира в центъра на Млечния път. Учените са изчислили, че Земята се намира на 26 хил. светлинни години от центъра на галактиката, което представлява 241 трилиона километра. Въпреки че науката все още не е напреднала достатъчно, за да могат хората да пътуват до там, мощните телескопи успяват да покажат какви процеси се случват около черната дупка. Визуализацията се основава на рентгенови и инфрачервени лъчи, събрани от следенето на 30 масивни звездни гиганта, наречени \"вълци\", които орбитират около 1.5 светлинни години от центъра на Млечния път. Мощни вятърни газове, потопени от повърхността на тези звезди, носят някои от външните си слоеве в междузвездното пространство. Рентгеновите лъчи се получават, когато изтичащ газ се сблъска с преди това изхвърлен газ от други звезди. Процесът създава ударни вълни, подобни на звуковите, които затоплят газа до милиони градуси. Целта на учените е да разберат как взаимодействат обектите в центъра на галактиката с масивната черна дупка, която има масата на еквивалента на четири милиона Слънца.", "date": "2018.01.13", "title": "Видео: Как изглежда центърът на Млечния път"}
{"url": "https://www.dnevnik.bg/photos/2018/01/13/3112029_fotogaleriia_emocii_i_drama_v_purvata_sedmica_na_rali/", "text": "Шест етапа изминаха от юбилейното  . Екипажите изминаха 3023 километра в Перу и Боливия, а както винаги не липсваха и драматични моменти. На снимката: 13-кратният победител Стефан Петерханзел уверено води със своето \"Пежо\".", "date": "2018.01.13", "title": "Фотогалерия: Емоции и драма в първата седмица на рали \"Дакар\""}
{"url": "https://www.dnevnik.bg/politika/2018/01/13/3112006_infrastrukturata_e_dala_demokraciia_sigurnost_i/", "text": "По думите на министъра на външните работи Екатерина Захариева България никога не бива да си помисля да бъде троянски кон на Турция в Европейския съюз, а и не го прави особено в момента. \"Българският национален интерес е да имаме силен, стабилен и обединен ЕС. Стереотипът, че България е най-бедната - да де, но само за 10 години, откакто сме член на съюза, брутният вътрешен продукт е с почти 30 % по-висок. Доходите са сигурно с над 100 %. Да не говоря за инфраструктурата, но по-важното е, че тя е дала демокрация, сигурност и свобода на българските граждани\", коментира Захариева пред \"Нова телевизия\". И продължи за Турция. Според нея за България няма да е е добре, ако страната има голям съсед, член на НАТО, който не приема европейските ценности. \"Не заставаме на страната на Турция срещу ЕС. В никакъв случай\". Посланието, което България отправяла с контактите си с Анкара не било затваряне на очите за проблемите с демокрацията в Турция - напротив те се казват, но \"трябва да говорим и да видим обективно какво можем да правим с Турция\", обясни Захариева. Тя подчерта, че Анкара е важна за борбата с тероризма, мигрантската криза и голям икономически партньор, \"да не говоря за отбраната\", но България трябва да говори открито за проблемите им, \"има обективни критерии за приемане в ЕС\", допълни външният министър. Захариева коментира и речта на председателя на Европейския съвет Доналд Туск и началото на българското европредседателство, което бе съпроводено с няколко протеста. По думите на Захариева е нормално, когато някой не е доволен от дадена политика и иска да бъде чут, да търси такова време за протест, когато ще има най-голямо покритие. \"Общо взето цялата брюкселска преса беше тук. Имаше девет или единадесет протеста с различни искания. Не беше нещо неочаквано. Но се надявам хората да са чули речта на Туск, защото той наистина Беше много вълнуващо. Аз не очаквах. Често политиците казват нещо на езика на държавата, в която са гости, но цялата реч\", заяви Захариева. \"Това е по-особен знак - цяла реч на български език показва, че страна ни е близка до сърцето на Туск, а на второ място той е председател на Европейския съвет, който е политическият орган и който взема решенията\", допълни тя. Захариева, която е вицепремиер по съдебната реформа, коментира още, че а да имаме бърза, ефективна и безпристрастна съдебна система\".  Допълни, че когато чуждестранните медии са попитали премиера Бойко Борисов за отпадане на мониторинга над страната, той отговарял, че ще падне, \"когато сме готови\". \"Надявам се с работата си да покажем през тези шест месеца, че България има още какво да представи\", каза Захариева. По думите ѝ по време на българското европредседателство е важно да успеем да покажем, че политиките в Европейския съюз всъщност са важни за всеки един. Според нея сигурността на Западните Балкани е една от тези политики.", "date": "2018.01.13", "title": "Инфраструктурата е дала демокрация, сигурност и свобода на българите, обяви Захариева"}
{"url": "https://www.dnevnik.bg/gradska_sreda/2018/01/13/3112033_liftut_nad_simeonovo_spria_zaradi_oblediavane_pusnati/", "text": "Затруднено е движението на кабинковия лифт \"Симеоново-Алеко\" заради обледяване, информира агнеция \"Фокус\", позовавайки се на информация от акционера \"Витоша ски\" АД. От фирмата са съобщили, че работят по отстраняване на проблема. \"Допълнителни автобуси вече са пуснати по линия 66 до отстраняване на аварията на Симеоновския лифт\", съобщи в социалната мрежа \"Туитър\" кметът на София Йорданка Фандъкова. Изпълнителният директор на \"Витоша ски\" Костадин Костадинов коментира за \"Фокус\", че замръзването е вследствие на рязката промяна на температурата. \"Въпреки че е пуснато да се върти, толкова лед се е образувал по него, че въжето се приплъзва и не може да задвижи механизма. увери той. По думите му подобно нещо се случва много рядко. \"Това се случва веднъж на 15 години. Причината е рязката промяна на температурата. Действаме в момента, каквото можем да направим, го правим. Понякога срещу природата не може да се действа\", обясни Костадинов.", "date": "2018.01.13", "title": "Лифтът над Симеоново спря заради обледяване, пуснати са автобуси до хижа \"Алеко\""}
{"url": "https://www.dnevnik.bg/skorost/2018/01/13/3111765_do_kude_stigna_proektut_za_ruska_limuzina_za_putin/", "text": "Проектът \"Кортеж\", който има за цел да стигне до производството на лимузини руско производство за нуждите на държавните служители в Русия, включително на премиера и президента, напредва, като вече е готова платформата на семейството автомобили, съобщи сайтът Sputnik.ru. Проектът започна през 2013 година, а първите модели вече минават тестове. Пред изданието руският министър на индустрията и търговията Денис Мантуров казва, че вече е свършена огромна работа. Той добавя, че модулната платформа, на която ще се качват всички модели, е разработена от държавния научен институт за проучвания в областта на транспорта (НАМИ). Според министъра всъщност се създава изцяло нова автомобилна концепция, като краният продукт ще са модели, които може да излязат и на свободния пазар. Първият модел ще е престижен седан, с дължина около 5.5 метра. Според слуховете, той ще се задвижва от дванадесетцилиндров бензинов мотор с мощност около 800 конски сили. Задвижването ще е на четирите колела. Лимузината за нуждите на премиера и президента, ще е с около метър по-дълга и бронирана. При нея задвижването ще е хибридно, като V8 бензинов двигател и електромотор ще генерират общо около 750 конски сили. И тук задвижването е 4х4. На базата на модулната платформа се предвижда още пускане на кросоувър и ван.", "date": "2018.01.13", "title": "До къде стигна проектът за руска лимузина за Путин (видео)"}
{"url": "https://www.dnevnik.bg/bulgaria/2018/01/13/3111684_kolko_ubiistva_za_poslednite_7_godini_se_vodiat/", "text": "Тази седмица двама управляващи се похвалиха с почти 100 % разкриваемост на умишлените убийства през 2017 г. Пръв бе вътрешният министър Валентин Радев след Консултативния съвет за национална сигурност при президента, а след това бе вицепремиерът по съдебна реформа и министър на външните работи Екатерина Захариева в телевизионния ефир. Последва ги и директорът на \"Национална полиция\" Христо Терзийски пред депутатите във вътрешната комисия в четвъртък. Това се случи в седмица, следваща тази с шесторното убийство в Нови Искър и в седмицата когато бе разстрелян бизнесменът Петър Христов. Повече за това кой е Христов вижте  тук , а за някои от версиите за убийството му четете  тук . Статистиката на МВР през годините е променлива. Пример за това е  простреляният  през декември миналата година данъчен служител Иво Стаменов, който  почина този петък . До днес случаят се водеше опит за убийство, но от петък ще влезе в регистрите на полицията като убийство. Извършителят на престъплението все още не е открит. МВР приема дадено престъпление за разкрито, когато има повдигнато обвинение. Това важи и за случаите на задочно обвинение, когато извършителят се издирва. Те броят престъпленията за разкрити още преди те да са влезли в съда и да има окончателни присъди по тях. По думите на Терзийски умишлените убийства през 2017 г. са 94, от които са разкрити 93. Това, което все още полицията не брои като разкрито е от лятото и е станало в Казанлък. \"По него се работи. Имаме насоки\", увери Терзийски. Разследващите имали информация, че единият от заподозрените извършители бил с ментални отклонения. Терзийски се похвали, че през миналата година МВР е разкрило и три стари убийства - от 1999 г., 2003 г. и 2006 г. \"Дневник\" прегледа статистиката на МВР за миналите години на броя умишлени престъпления и броя на разкритите от тях. Умишлено убийство, според Наказателния кодекс е престъплението, при което някой умишлено умъртви другиго. Като такива се водят и посегателствата върху длъжностно лице, бременна жена, лице в безпомощно състояние, както и убийство с користна цел, извършено по хулигантски подбуди и други хипотези от член 116 от НК. Като умишлено убийство се регистрира и посегателството, извършено при силно раздразнение, предизвикано от пострадалия с насилие, тежка обида или клевета.", "date": "2018.01.13", "title": "Колко убийства за последните 7 години се водят разкрити от МВР (графика)"}
{"url": "https://www.dnevnik.bg/bulgaria/2018/01/13/3112002_kratki_novini_pristanishte_burgas_e_zatvoreno_zaradi/", "text": "Пристанище Бургас е затворено заради силен вятър Пристанище Бургас е затворено заради силен вятър, съобщи БНР. Забранено е маневрирането на плавателни съдове. Поривите на вятъра достигат до 15 метра в секунда, като скоростта се променя. Вълнението на морето е 4-5 бала. Летището на града работи нормално. Крадци са задигнали единственото копие от сценария за бъдещ филм на Клод Льолуш Прочутият френски режисьор Клод Льолуш е станал жертва на кражба. Сред откраднатите принадлежности е и единственото копие от сценария за следващия му филм, предаде Франс прес, позовавайки се на в. \"Паризиен\". 80-годишният Льолуш е отправил призив към крадците да му върнат сценария, надявайки се на \"чудо\". След като се е връщал от почивка, кинодеецът е извадил три куфара от паркирания си пред офиса автомобил. Миг по-късно два от тях вече са били откраднати, съобщава БТА. От режисьора са били откраднати също тетрадки с ценни записки, 15 000 евро, ключове, паспорт и часовник. С факелно шествие Свищов отбеляза 155 години от рождението на Алеко Константинов В навечерието на рожденната му дата - 13 януари от родната къща на Щастливеца до паметника му, в центъра на града са се включили стотици жители и гости на Свищов, информира БТА. Цветя в знак на признателност пред паметника на твореца са поднесли зам.-министърът на образованието и науката Петър Николов, народният представител Милен Михов, общественици и представители на институции.  След факелното шествие в салона на Първо българско читалище \"Еленка и Кирил Аврамови\", организаторите на международния конкурс за къс хумористичен разказ на името на Алеко Константинов са връчили наградата на тазгодишния лауреат - унгарския писател Янош Лацхфи, за разказа му \"Алкохол за напреднали\". Земетресение от 5.9 е регистрирано близо до Соломоновите острови  Трусът е бил на около 146 километра югоизточно от град Киракира на Соломоновите острови на дълбочина 23.5 км в Тихия океан, съобщи Геофизическият институт на САЩ, цитиран от ТАСС. По-рано \"Ройтерс\" съобщи, също позовавайки се на Геофизическия институт на САЩ, че земетресението е било с магнитуд 6.0. Няма информация за пострадали и разрушения, нито за опасност от цунами. Засилен е трафикът на камиони през \"Капитан Андреево\" Към 13.30 часа трафикът за товарни автомобили на изхода на пропусквателния пункт \"Капитан Андреево\" е интензивен, съобщи агенция \"Фокус\", като цитира \"Гранична полиция\". Нормален е трафикът на всички контролно-пропускателни пунктове по границите с Румъния, Сърбия, Македония и Гърция. Турция арестува бивш държавен служител заради убийството на руския посланик Бивш служител на турската Агенция за информационните и комуникационни технологии е задържан заради съпричастност към убийството на руския посланик в Анкара Андрей Карлов, съобщи в. \"Хюриет\". Дипломатът бе застрелян при откриването на изложба в  Анкара на 19 декември 2016 г.  от  22-годишния охранител Мевлют Мерт Алтънташ. Бившият държавен служител е бил задържан вчера, заяви източник от турските сили за сигурност, пожелал анонимост заради наложените ограничения за общуване с медиите. Съдът в Анкара е наредил задържането по обвинение за \"връзки с планиране на убийство\", писа \"Хюриет\", но без повече подробности за арестувания. Той става поредния арестуван за убийството Сред задържаните досега са трима бивши полицаи, ръководителят на издателската група Гуру Медия и организаторът на фотоизожбата, на която бе застрелян Карлов.  Меркел се надява Германия да има ново правителство до април  Германският канцлер Ангела Меркел заяви, че се надява, че ново правителство ще може да бъде съставено до Великден, съобщи БТА като цитира ДПА. В своя избирателен окръг в Тринвилерсхаген, в североизточната провинция Мекленбург-Предна Померания снощи след маратонските разговори между нения блок ХДС/ХСС и социалдемократите за това дали да влязат в официални коалиционни преговори, Меркел ги нарече \"първата стъпка в един дълъг процес\". По думите й още проблеми ще трябва да бъдат решени на европейско равнище. Много проблеми се нуждаят от международни, европейски решения, добави тя, като посочи като примери отношенията със САЩ и Китай и екологични проблеми.  Жълт код за валежи от сняг е обявен в осем области Предупреждението е в сила за областите Монтана, Враца, Ловеч, Габрово, Пазарджик, Пловдив, Смолян и Кърджали, съобщи БНР. Има вероятност в Стара планина и Родопите снежната покривка да нарасне с 10-15 сантиметра. Заради силния североизточен вятър може да има условия за преспи и навявания. Температурите ще се понижават и в понеделник се очаква да бъде най-студено. Жертвите на калните свлачища в Калифорния станаха 18  87-годишен мъж стана 18-ата потвърдена жертва на калните свлачища в американския щат Калифорния, съобщиха на пресконференция вчера местните власти, цитирани от \"Асошиейтед прес\". Шерифът на окръг Санта Барбара Бил Браун съобщи, че още петима души са в неизвестност, но още преди да приключи пресконференцията, той се върна при микрофона и с радостен тон съобщи.", "date": "2018.01.13", "title": "Кратки новини: Пристанище Бургас е затворено заради силен вятър"}
{"url": "https://www.dnevnik.bg/sport/2018/01/13/3112041_guardiola_beshe_izbran_za_menidjur_na_meseca_za/", "text": "Мениджърът на  \"Манчестър сити\"  Хосеп Гуардиола стана първият в историята на Висшата лига, който печели наградата за №1 в четири поредни месеца. Испанецът беше избран за най-добър за декември, когато тимът му записа шест победи и едно равенство, с голова разлика 17:3. Гуардиола, който спечели през септември, октомври и ноември, изпреварва мениджърът на \"Челси\" Антонио Конте, който беше избран за най-добър в три поредни месеца през миналия сезон. Наставникът на \"гражданите\" беше един от шестте номинирани за декември, заедно със Сам Алърдайс, Конте, Юрген Клоп, Рой Ходжсън и Маурисио Почетино. \"Сити\" води убедително във Висшата лига, като има аванс от 15 точки пред втория \"Манчестъ юнайтед\" след 22 мача. \"Гражданите\" подобриха множество рекорди през кампанията, включително и този за поредни победи, като имат 18. \"Сити\" е единствният отбор в Англия, който няма загуба през сезона. За играч на месеца очаквано беше избран Хари Кейн, който през декември подобри рекорда за  най-много голове във Висшата лига за календарна година . За нападателя на \"Тотнъм\" това е шеста награда, с което се изравнява с легендата на \"Ливърпул\" Стивън Джерард. Никой друг футболист не е печелил повече наградата за играч на месеца. \"Чувствам се горд, това е невероятно. Благодаря на момчетата, които ми помогнаха за тази награда\", каза Кейн. Междувременно Гуардиола говори преди неделното гостуване на \"Ливърпул\", което ще е един от сериозните тестове за тима му. \"Знаем колко сложно е да се играе на \"Анфийлд\". Надявам се да продължим да се представяме добре и да се борим за победата. Аз се разбирам много добре с Юрген, винаги съм харесвал как играят неговите отбори и го уважавам много\", каза Гуардиола. Той уточни, че не усеща напрежение, заради липсата на трофеи в дебютния си сезон с клуба от Манчестър. За първи път в кариерата си Гуардиола не спечели нищо в първата си година начело на даден отбор. Испанецът добави, че победа ще е отлична новина за \"Сити\", но няма да прави трагедия и при загуба.", "date": "2018.01.13", "title": "Гуардиола беше избран за мениджър на месеца за рекорден четвърти пореден път"}
{"url": "https://www.dnevnik.bg/bulgaria/2018/01/13/3112043_bulgarin_ot_chujbina_e_podaval_falshivite_signali_za/", "text": "Български гражданин, който се намира в чужбина, е подавал фалшивите сигнали за бомба в последните дни. Това обяви директорът на Столичната полиция Ивайло Иванов. 45-годишният мъж все още не е задържан, а Столичната полиция работи с партньорските служби по ареста му. По думите на полицейския шеф е имало злонамерени обаждания на тел. 112 за поставени взривни устройства на летището в столицата - три пъти, два сигнала за НДК и един за сградата на Народното събрание. За момента полицията може само да гадае за мотивацията на мъжа - възможно е да има и психично заболяване или да има друга цел, заяви Иванов. \"Бяха получени множество злонамерени телефонни обаждания за поставени взривни устройства на територията на различни обекти - Аерогара София, НДК и Народното събрание. Бяха извършени необходимите проверки - такива взривни устройства не бяха открити\", разказа директорът на СДВР. Той допълни, че мъжът е подавал фалшивите сигнали за бомба не само за обекти в България, но и за различни европейски институции. Поясни, че обажданията се подават от карта на чужд мобилен оператор. Иванов обаче отказа да посочи конкретната държава, в която се намира мъжът, защото той все още не е задържан. Заподозреният е криминално проявен, срещу когото и преди са водени разследвания за фалшиви сигнали, което е наказуемо по закон. Досъдебни производства срещу мъжа има и за шофиране след употреба на алкохол. Според Наказателния кодекс за това обвинение е предвидено наказание дори със затвор, а според закона за тел 112 са предвидени сериозни глоби - между 10 и 20 хил. лв., заради причинените вреди на службите за реагиране заради фалшивия сигнал.", "date": "2018.01.13", "title": "Българин от чужбина е подавал фалшивите сигнали за бомби от последните дни"}
{"url": "https://www.dnevnik.bg/sport/2018/01/13/3112051_grigor_dimitrov_ne_iskam_da_promeniam_nishto_sega/", "text": "Според него доброто му представяне преди година в Мелбърн му дава доста по-голяма увереност, че може да показва постоянство в рамките на две седмици. \"През тази година основната разлика е, че бях №3 по време на жребия. Това обаче не променя нищо генерално за мен, аз пак трябва да се боря. Доволен съм от постигнатото, но идва нова година, нов турнир, а аз имам високи изисквания към себе си. Трябва да продължа да давам най-доброто от себе си\", каза Димитров. Той уточни, че не изпитва шесто чувство дали неговото време  да печели турнири от Големия шлем . \"Докато не стане нямам никакво чувство\". Българският тенисист говори за най-успешната година в кариерата си, в която спечели четири титли (Бризбейн, София, Синсинати и финалите на АТП в Лондон), както и успешното начало, когато игра полуфинал на Australian Open. \"Постигнах неща, които винаги съм искал. Моята мечта беше да съм сред първите пет на света и това е факт. Исках да спечеля турнир от \"Мастърс 1000\" и това стана. За всеки спортист е хубаво да си поставя цели и да ги изпълнява, тогава лишенията придобиват смисъл. Не искам да променям нищо, това правя цял живот и съм доволен, че резултатите дойдоха\", каза Димитров. Той е четвърти сред фаворитите на букмейкърите за титлата от Australian Open. Залози за триумф на българския тенисист, който е поставен под №3, се приемат при коефициенти между 10.00 и 11.00. С абсолютно същите шансове е оценен и четвъртият в схемата Александър Зверев. Големият фаворит е Роджър Федерер, като залози за 20-а титла на швейцареца се приемат при коефициент 2.75. Лидерът в световната ранглиста Рафаел Надал е втори в списъка на букмейкърите с коефициенти между 5.50 и 6.00. Веднага след миналогодишния финалист се нарежда шесткратният шампион Новак Джокович. Залози за титла на сърбина се приемат при коефициенти между 6.00 и 7.00. Третият в световната ранглиста обясни, че всички важни фактори \"са събрани\", за да може той да постига успехи. Димитров добави, че преид началото на  тазгодишния Australian Open  е изгледал миналогодишния си петсетов полуфинал с Надал.  \"Доста неща ми минаха през главата, когато гледах мача. Виждам и неща, които не бях видял преди. Гледах го още на следващия ден, а мисълта ми винаги е една и съща мисля си как въобще изгубих такъв мач. Научих много от този двубой, той ми носи доста горчиви спомени\", каза още Димитров. Според световният №3 времето му, прекарано извън корта е било малко и може да извлече ползи от още малко тренировки, но добави, че е в добра физическа форма. Димитров ще започне участието си на турнира в понеделник, в първия ден на надпреварата. Съперниците му  в първия и втория кръг на Australian Open ще са квалификанти . Той не съжалява, че не успя да защити титлата си в Бризбейн срещу Ник Кириос, където загуби на полуфинал. \"Това беше рано през сезона и мога да кажа, че още напипвах верния ритъм, намирах се в тренировъчен режим. Резултатът от този турнир не беше толкова важен, а по-скоро поведението ми на корта и как се усещам физически\", добави българинът.", "date": "2018.01.13", "title": "Григор Димитров: Не искам да променям нищо, сега играта ми се получава"}
{"url": "https://www.dnevnik.bg/video/2018/01/13/3111779_a_sega_vijte_kakvo_kaza_tusk_na_estoncite_video/", "text": "Но имаше и  критични коментари  с напомняне какво послания отпави полякът преди половин година при откриването на естонското председателство в Талин. \"Дневник\" ви предлага  словото на Туск  и думите на концерта на централен площад в Талин (какъвто за българите нямаше). Беше есента на 1980 година. Революцията на \"Солидарност\" тъкмо бе започнала в Полша. Спомням си, сякаш е днес, когато на един от многото митинги някой прочете екзалтиращата новина - в Талин хората са излезли на улиците. \"Това е началото на края на съветската империя\", прогнозира някой твърде оптимистично. Това беше първата ми среща с Естония. Дори не можете да си представите какво означаваше за нас в Полша фактът, че не сме сами. Но 8 години по-късно се влюбих в Естония по време на Пеещата революция. Никога преди - и никога след това - не съм виждал нищо по-вълнуващо в живота на едно общество. Толкова мощно и едновременно толкова мирно. Силата на солидарността, единството и свободата се разкриха в тези образи, които и до днес ме просълзяват. Оттогава знам, че хората, които се държат за ръце, могат да бъдат по-силни от хората с оръжие в ръце. Виждал съм много революции и масови протести, в някои съм участвал, но признавам, че вашата революция съвършено свърза три измерения - морално, естетическо и прагматично. Сторихте това, което трябва, по честен, красив и ефективен начин. И след това не спряхте да ме удивлявате. За политическата среда, която започна реформите в Полша в началото на 90-те години, вие се превърнахте в пример за безпрецедентен кураж за трансформиране на икономическата и финансова реалност. Бяхте амбициозни и работихте изключително много. Ето защо до днес оставате символ на успех в трудния процес на раздялата с комунизма. Визионерската ви данъчна политика, бюджетна дисциплина, справянето с кризата през 2010 г. и приемането на еврото превърнаха Естония в пример за следване в района и по света. Това, което напоследък направи също толкова силно впечатление на останалите в Европа, е решителността и изобретателността в реализирането на големия проект за дигитализация. Естония стана пример, който да следват всички останали европейци със стремежи. Днес лесно можем да определим страната ви за лидер в ИТ революцията в глобален мащаб. Човек се изкушава да попита - как е възможно толкова малко хора да постигнат толкова много? Европейският съюз не представлява процедури или бюрокрация. Това е най-амбициозният политически проект в историята на Европа. А председателството, което сега поемате, не е само да организираш работата на официални лица. Председателството е вашата колективна лидерска роля в тези трудни, но и обнадеждаващи времена. С години на здрава работа и жертви вие си създадохте авторитет и репутация, даващи добър мандат за подобно ръководство. Когато мисля за Естония, си мисля за Паул Керес и Арво Пярт, Кармен Кас и Кели Силдару - символи на талант, мъдрост, красота и енергия. Не се съмнявам, че вашето председателство ще е отражение имено на това. и все повече разбирам защо в химна ви има подобна гордост: Родино моя, моя радост и наслада, колко си красива! След церемонията за официалното начало на естонското председателство Доналд Туск каза няколко думи и на концерта на Площада на свободата в Талин: Както вероятно знаете, аз идвам от Полша. Което означава, че споделяме общи история и чувства. Затова разбирам колко важен е езикът за запазване на националната идентичност. И не намирам по-добър начин да почета вашето председателство от това да науча вашия език или по-точно тези няколко думи на естонски. Трябва да призная, че беше едно от най-сериозните предизвикателства в живота ми. Малка съм уплашен, но се надявам да разпознаете езика си в това, което ще кажа: Me hoiame nõnda ühte kui heitunud mesilaspere me hoiame nõnda ühte ja läheme läbi mere ja läheme läbi mere mis tõuseb me vastu tige ja läheme läbi mere ja muud me ei vaja tuge kui üksteise selged õlad. Aitäh! Elagu Eesti! Държим се един за друг като пулсиращо пчелно семейство държим се един за друг и прекосяваме морето и прекосяваме морето, което бурно се надига срещу нас прекосяваме морето и нямаме нужда от никаква подкрепа ако сме сплотени. Благодаря! Да живее Естония!", "date": "2018.01.13", "title": "А сега вижте какво каза Туск на естонците (видео)"}
{"url": "https://www.dnevnik.bg/sport/2018/01/13/3112112_bivshiiat_shef_na_ruskata_antidopingova_agenciia_shte/", "text": "Григорий Родченков, бившият шеф на руската антидопингова агенция (RUSADA), който беше един от ключовите свидетели, довели до разкриването на допинг в руския спорт ще се яви пред съда. Това потвърди неговият  адвокат Джим Уолдън . Родченков съдейства на Международния олимпийски комитет (МОК) за разкриването на спортисти, които са се възползвали от държавна програма за допинг. Вследствие на неговите разкрития  Русия беше изхвърлена от участие на олимпийските игри в Пьончан , а 43 състезатели получиха доживотни наказания. От тях 42-ма обжалваха пред Спортния арбитражен съд (КАС) и сега Родченков е призован. \"Той ще се яви, няма съмнение в това въпреки заплахите за живота му. Знаем, че той е начело в списъка с най-мразени хора в Русия. Има заплахи към него, а както знаете поне един държавен служител призова той да бъде екзекутиран\", каза още Уолдън. Родченков трябва да свидетелства по общият иск на руските състезатели, както и в дело, заведено от бившия спортен министър на Русия Виталий Мутко. Той също получи наказание като замесен в големия допинг скандал. След разкритията Родченков замина за САЩ, където живее и до днес. Той продължава да се укрива, защото се страхува за живота си. Въпреки това професорът ще трябва да пътува до Лозана, където се намира арбитражният съд. Адвокатът на Родченков обясни още, че има информация относно допинг скандал, който се разследва във футбола. Според него от  Световната футболна централа (ФИФА)  се обмисля дали да не се създаде независим разследващ орган, който да провери има ли подобна система за допинг и в руския футбол. Страната е домакин на световното първенство през лятото, а в края на декември беше публикуван списък с 11 играчи, чиито проби са съмнителни. Сред тях беше и бившият български национал Благой Георгиев, който прекрати кариерата си. В крайна сметка медиите в Русия обявиха, че пробите са отрицателни, но се проверяват нови такива. Сред тях са и такива, дадени от седем действащи национали на Русия.", "date": "2018.01.13", "title": "Бившият шеф на руската антидопингова агенция ще свидетелства пред КАС въпреки заплахите за живота му"}
{"url": "https://www.dnevnik.bg/evropa/2018/01/13/3112100_ot_dnes_onlain_plashtaniiata_v_es_stavat_po-evtini_i/", "text": "От днес, 13 януари 2018 г., влиза в сила европейската директива за платежните услуги, която прави онлайн плащанията по-евтини, лесни и сигурни. Отпадат всички такси за плащане с дебитни и кредитни карти, въвеждат се строги изисквания за сигурност на данните на платците, както и ясни механизми, по които всеки потребител може да подаде оплакване за нередност с оналйн плащане. Това обяви българският евродепутат от ГЕРБ/ЕНП Ева Майдел, която работи по директивата в комисията по парични и икономически въпроси на Европейския парламент, съобщиха от пресцентъра на партията.  \"Директивата е нагледен пример за по-голямата полза в някои случаи да има законодателство на европейско ниво, отколкото на национално. Всеки, който е запазвал онлайн хотел или кола под наем, е изпадал в ситуация, в която накрая плаща повече, от колкото е показано на уебсайта. Това вече няма да се случва и потребителите ще виждат крайната цена преди да платят. Освен това, всеки ще може да изисква обратно средства, които са напуснали сметката му с директен дебит, например за битови сметки или фиксирани месечни плащания като наеми и т.н. в рамките на 8 седмици и търговците ще са длъжни да ги върнат безусловно\", разясни Майдел. Директивата за платежните услуги дава правна сигурност и рамка за всички иновативни компании, използващи финансови технологии (\"Финтех\"), които вече могат да се конкурират с банките на равни начала. ", "date": "2018.01.13", "title": "От днес онлайн плащанията в ЕС стават по-евтини и сигурни, обяви Ева Майдел"}
{"url": "https://www.dnevnik.bg/sport/2018/01/13/3112115_chelsi_ostava_bez_pobeda_ot_nachaloto_na_godinata/", "text": "Шампионът на Висшата лига \"Челси\" записа пореден неубедителен мач и не успя да победи \"Лестър\" на собствения си  \"Стамфорд бридж\" . Срещата в Лондон завърши 0:0, като възпитаниците на Антонио Конте не бяха на ниво. Те не успяха да се справят с 10 от \"Лестър\", след като повече от 20 минути \"лисиците\" бяха с човек по-малко зараи изгонване на Бен Чиуел. В трети пореден двубой лондончани завършиха 0:0, а равенството общо четвърто поредно, след като на 3 януари \"Челси\" направи и  2:2 с \"Арсенал\" . На практика тимът на Конте няма победа през 2018 г., което засенчва серията от 10 мача без загуба (пет победи и пет равенства), от които шест са във Висшата лига. Конте заложи на всичко най-добро, като капитанът Гари Кейхил се завърна в състава, а Тимуе Бакайоко замени Дани Дринкуотър в средата на терена. В действията на сините обаче си пролича липсата на свежест и в началните 20 минути инициативата беше на страната на гостите. \"Лестър\" играеше доста по-добре и лесно достигаше в опасна близост до вратата на Тибо Куртоа. На няколко пъти Джейми Варди се озоваваше зад защитата, но ударит му от малък ъгъл не намериха целта. В средата на първата част след корнер дойде и най-чистото положение за \"лисиците\", но изстрелът на Вилфрид Ндиди с глава беше спасен от Куртоа. Положението на \"Челси\" не се подобри и след контузията на Кейхил, който трябваше да напусне заради болки в бедрото. Противно на очакванията \"Лестър\" се надиграваше и не се затвори в собствената си половина. \"Челси\" нямаше кой знае какви възможности до почивката, а при една от редките атаки Каспер Шмайхел спаси удар на Сеск Фабрегас. През втората част ситуацията не се промени драстично, с разликата, че \"Челси\" държеше повече топката. В действията на шампионите обаче липсваше изненада и скорост. Конте не беше доволен, като се лиши едновременно от Азар и Фабрегас, търсейки някаква промяна, но и този ход не помогна. \"Лестър\" действаше по-агресивно през втората част, опитвайки с много фаулове да изтласка \"Челси\" далеч от своята врата. В 68-ата минута \"лисиците\" останаха с човек по-малко след като крайният бранител Бен Чиуел беше изгонен. Той влезе много грубо в краката на Виктор Моузес и получи втори жълт картон. До края на мача \"Челси\" опита натиск, но дори и с човек повече на игрището нямаше сериозно надмощие. Едва в последните 10 минути играчите в синьо се настаниха в полето на \"лисиците\", а в продължението изстрел от фаул на Маркос Алонсо беше спасен от Шмайхел. Равенството не позволи на сините да се изкачат на второ място в класирането. \"Челси\" има 47 точки, колкото и \"Манчестър юнайтед\". \"Лестър\" е осми с 31 точки.", "date": "2018.01.13", "title": "\"Челси\" остава без победа от началото на годината"}
{"url": "https://www.dnevnik.bg/bulgaria/2018/01/13/3112102_vse_poveche_jeni_postupvat_na_rabota_v_mvr/", "text": "Все повече жени постъпват на работа в МВР. Някои избират силовите отдели за борба с безредиците, а други са оперативни работници в икономическа полиция и отдел \"Убийства\", информира Би Ти Ви. \"Била съм на случаи с домашно насилие, на самоубийства\", казва Нина Петкова от отдел \"Икономическа полиция\" в СДВР. \"Трудно е, когато кажеш на близките и влезеш с изречението: Моите съболезнования. И никога не свикваш с това нещо. Преди много време попитах един мой бивш началник: Аз кога ще свикна когато влизам в стаята с тази реплика? А той каза: Ако свикнеш, ти вече не си ми нужна\", разказва друга служителка на МВР. Някои са знаели призванието си от деца.\"Харесвам полицейската професия и обичам конете безумно\", каза Теодора Шяинкова от сектор \"Масови мероприятия\" в Столичната полиция. Други са се озовали на подходящото място в подходящото време, както става по филмите. \"Като клише ще прозвучи, че това е детска мечта. Това не е филм, филмът е доста различен\", коментира Цветелина Кирилова от сектор \"Масови мероприятия\" в СДВР. \"Има доста моменти и ситуации, в които една жена, достатъчно подготвена, мотивирана и оправна, може да свърши по-добре определен тип задачи\", отбеляза зам.-директорът на СДВР Антон Златанов. В системата казват, че да си полицай е трудно. Още по-трудно е обаче да си жена полицай.", "date": "2018.01.13", "title": "Все повече жени постъпват на работа в МВР"}
{"url": "https://www.dnevnik.bg/sport/2018/01/13/3112120_viliareal_shokira_real_madrid_na_bernabeu/", "text": "Реал\" (Мадрид) беше изпратен с бели кърпички след шокиращата си загуба на \"Сантяго Бернабеу\" от \"Виляреал\". Шампионът на Испания отстъпи с 0:1 като домакин, след като допусна гол в 88-ата минута, дело на Пабло Форналс. \"Жълтата подводница\" направи много силен мач в Мадрид и се доближи само на точка зад съперника си, като двата тима заемат четвъртото и петото място в подреждането. Европейският клубен шампион остава на 16 точки зад \"Барселона\", който тепърва ще изиграе срещата си от 19-ия кръг, след като в неделя гостува на \"Реал сосиедад\" в Сан Себастиан. \"Реал\" беше без контузените Карим Бензема и Серхио Рамос, но Даниел Карвахал се завърна в състава. Преди почивката белите бяха по-активни и отправиха общо 18 удара към вратата на гостите си. Донякъде с късмет, а донякъде и с много героични действия в отбрана футболистите на \"Виляреал\" се справиха и задържаха нулевото равенство. \"Реал\" имаше претенции за две дузпи през първата част, но реферът подмина и двете. Взаимодействието в предни позиции не се получаваше, като Кристиано Роналдо и Гарет Бейл повече си пречеха на терена, отколкото да си помагат и да създават опасни положения. Зад тях беше Иско, но и неговата игра не се получаваше. За сметка на това \"Реал\" срещна много добре организиран отбор, който не оставяше празни пространства в средата на терена. Второто полувреме беше по-равностойно, като \"Виляреал\" много разумно използваше празните пространства в половината на съперника си. Така падна и победният гол в 88-ата минута. Бившият футболист на \"Реал\" Денис Черишев организира контраатака и подаде отлична топка на Енес Юнал, но изстрелът му беше спасен от Кейлор Навас. Топката попадна в Пабло Форналс, който ефектно прехвърли вратаря на \"Реал\" от границата на наказателното поле. За мадридчани това е трети пореден двубой без победа. През миналия уикенд тимът на Зинедин Зидан направи  2:2 като гост на \"Селта\" , а преди Коледа загуби катастрофално от  \"Барселона\" с 0:3 , отново на \"Бернабеу\".", "date": "2018.01.13", "title": "\"Виляреал\" шокира \"Реал\" (Мадрид) на \"Бернабеу\""}
{"url": "https://www.dnevnik.bg/photos/2018/01/13/3112073_snimka_na_denia_kacnal_na_edno_durvo/", "text": "Червена панда в зоопарка \"Бовал\" във френския град Сент Енян сюр Шер.", "date": "2018.01.13", "title": "Снимка на деня: Кацнал на едно дърво"}
{"url": "https://www.dnevnik.bg/sviat/2018/01/13/3112140_prezidentut_na_chehiia_otiva_na_balotaj_sled_purviia/", "text": "Чешкият президент Милош Земан не успя да спечели втори президентски мандат на първия тур на изборите, предаде \"Асошиейтед прес\". Той се класира за втория тур с голяма преднина пред останалите кандидати, допълва \"Франс прес\". След две седмици Земан ще се яви на балотаж срещу бившия ръководител на Чешката академия на науките Иржи Драхош, сочат данните от преброяването на 95 процента от подадените бюлетини. Земан получава 39 процента от гласовете, а Драхош - 26,3 процента. Трети е бившият дипломат Павел Фишер, който получава около 10 процента. За президентския пост се бореха деветима кандидати. Вторият тур на изборите ще се проведе на 26 и 27 януари. Основни теми в предизборната кампания на 73-годишния Земан бяха противопоставяне на миграцията и критики срещу Европейския съюз. Земан е смятан за един от основните проруски гласове в ЕС. Шейсет и осем годишният Иржи Драхош е нов в политиката. Той е с проевропейска нагласа и казва, че иска да намали поляризацията в чешкото общество. Чехите за втори път избират пряко своя държавен глава. Преди това президентът - до голяма степен церемониален пост - беше избиран от парламента. /БТА", "date": "2018.01.13", "title": "Президентът на Чехия отива на балотаж след първия тур на изборите"}
{"url": "https://www.dnevnik.bg/photos/2018/01/13/3112152_fotogaleriia_hiliadi_na_protest_sreshtu/", "text": "Най-малко 20 хил. души протестираха днес във Виена срещу управляващата коалиция между десницата и крайната десница, която е на власт от близо месец в Австрия, съобщи БТА, като цитира \"Франс прес\".", "date": "2018.01.13", "title": "Фотогалерия: Хиляди на протест срещу управляващата коалиция в Австрия"}
{"url": "https://www.dnevnik.bg/sport/2018/01/13/3112160_montana_i_neftohimik_shte_sporiat_vuv_finala_za_kupata/", "text": "Купата на България по волейбол ще има нов носител, след като \"Добруджа\" беше отстранен на полуфинал. Тимът от Добрич отстъпи на домакина на финалния турнир \"Монтана\" с 1:3 (20:25, 24:26, 25:22, 19:25). Подкрепяни от феновете си в зала \"Младост\", волейболистите на Даниел Пеев направиха силен мач и заслужиха класирането си за финала. Срещата започна равностойно, но след първата техническа пауза домакините поведоха с три точки и това се оказа решаващо. Силно на начален удар се представиха Константин Абаев и Кирил Клетс, което затрудни посрещането на \"Добруджа\". Във втората част беше по-интересно, като интригата се запази до 23:23. Последваха грешки на гостите и това донесе втори гейм на сметката на \"Монтана\". Единственоя в третия гейм волейболистите на \"Добруджа\" бяха по-добри, когато поведоха от началото. Във финалния мач тимът на \"Монтана\" ще играе с \"Нефтохимик\", който очаквано се справи с \"Хебър\" в първия полуфинал. Бургазлии победиха с 3:0 (25:19, 25:21, 25:17), въпреки че бяха без  Георги Братоев, който се контузи в четвъртфинала с ЦСКА , а като разпределител започна Димо Димов. И в трите гейма \"Нефтохимик\" не изпусна инициативата, диктувайки играта. Най-резултатен беше Николай Учиков, който реализира 18 точки (четири аса и една блокада), а Валентин Братоев добави осем. \"Няма нищо лесно. Винаги трябва да си концентриран. Когато играем с по-малко грешки и концентрирано, този резултат е нормален. Играем добре. След като бихме убедително с 3:0, това означава, че Димов се е справил по най-добрия начин, още повече, че това му е първи официален мач и то полуфинал\", каза след срещата треньорът на \"Нефтохимик\" Найден Найденов. Финалът е в неделя от 18.30 часа.", "date": "2018.01.13", "title": "\"Монтана\" и \"Нефтохимик\" ще спорят във финала за Купата на България по волейбол"}
{"url": "https://www.dnevnik.bg/sviat/2018/01/13/3112155_demonstranti_v_iohanesburg_napadnaha_magazini_na_hm/", "text": "Южноафриканската полиция се намеси, за да разпръсне протестиращи срещу реклама, възприета като расистка, на модната марка Ейч енд Ем (H&M), съобщиха световните агенции. Няколко десетки активисти на южноафриканската радикална лява опозиционна партия \"Икономически бойци на свободата\" организираха тази сутрин протестно шествие пред магазините на Ейч енд Ем в няколко търговски центъра в Йоханесбург. В един от моловете те дори нахлуха в магазин на Ейч енд Ем и започнаха да крадат стоки. Полицията се намеси и прокуди демонстрантите, като използва гумени куршуми. Скандалната реклама вече е изтеглена от компанията. Тя бе част от най-новата рекламна кампания на модната марка и представляваше снимка на цветнокожо дете, носещо суичърт с надписа \"Най-готината маймунка в джунглата\". Снимката породи веднага полемика в социалните мрежи и срещу нея надигнаха глас и редица звезди, като рапърът Диди и певецът Дъ Уикенд.  Не за първи път модна марка предизвиква подобен скандал. Миналия октомври козметичната компания Дав представи реклама на цветнокожа жена, сваляща тениска, под която се показва бяла жена с рижа коса, която на свой ред сваля тениска, под която се показва брюнетка с тъмен тен. Тази реклама също бе възприета за расистка./БТА", "date": "2018.01.13", "title": "Демонстранти в Йоханесбург нападнаха магазини на H&M заради расистка реклама"}
{"url": "https://www.dnevnik.bg/sport/2018/01/13/3112163_hari_kein_podobri_poreden_rekord_pri_razgromna_pobeda/", "text": "Хари Кейн вече е голмайстор №1 в историята на \"Тотнъм\" във Висшата лига, след като се разписа два пъти при победата с 4:0 над \"Евертън\". \"Шпорите\" не срещнаха никакъв проблем на \"Уембли\", а с двете си попадения нападателят вече има 98, с което изпревари Теди Шерингам. Звездата на \"Тотнъм\", който завърши 2017 г. с рекорд, подобрявайки постижението на друга легенда – Алън Шиърър за  най-много попадения в рамките на една календарна година  (39) и стана реализатор №1 на Европа с 56 гола, започва още по-добре новата година. Кейн има 98 гола в едва 135 срещи от анлийския елит. Това се случва само ден, след като нападателят беше избран за  №1 през декември във Висшата лига , което е шеста награда за него (изравнен рекорд със Стивън Джерард – бел. ред.). \"Много добро представяне на нашия отбор, 4:0 е впечатляващ резултат. Движехме се добре, бяхме бързи и ги затруднихме много. Много съм горд от това постижение, страхотно е 98 гола! Но това ме мотивира дори повече и искам да продължавам\", каза Кейн след двубоя пред BT Sport. Той добави, че \"Тотнъм\" може да преследва \"Челси\" и \"Манчестър юнайтед\", като не се намира много зад тях. Нападателят на \"шпорите\" има 20 попадения през настоящата кампания и става едва третият в историята на Висшата лига, който вкарва най-малко 20 в четири поредни сезона. Другите двама са Тиери Анри (5) и Шиърър (4). На \"Уембли\" \"шпорите\" не оставиха съмнение в превъзходството си, като дори и включването на купения за 27 милиона паунда Дженк Тосун не помогна на \"Евертън\". През първата част \"карамелите\" не успяха да отправят нито един точен удар към Юго Лорис, а гол на Уейн Рууни беше отменен заради засада. Хюн-Мин Сон откри в 26-ата минута след като се възползва от груба грешка на защитата на гостите. Кейн увлече капитана на \"карамелите\" Фил Джагиелка, а Сон беше проследен от Куко Мартина, което оголи дясната зона и позволи на Серж Орие да нахлув необезпокоявано. Котдивоарецът намери корееца и той реализира на празна врата. За Сон това беше пети гол от пет мача на \"Уембли\" през този сезон. Втората част започна с нов гол за \"Тотнъм\", който обаче падна след засада. Сон намери Хари Кейн в наказателното поле и той нямаше проблем да удвои аванса на своя тим. Повторенията показаха ясно, че нападателят е зад последния защитник, но ситуацията се разви много бързо. Още преди да е изтекъл един час \"шпорите\" вече водеха с 3:0, а голмайстор отново беше Кейн. Макар и с малко късмет, нападателят на \"Тотнъм\" отбеляза рекордното си 98-о попадение след подаване на Ерик Дайър. До края на двубоя домакините отбелязаха и четвърти гол, дело на Кристиан Ериксен, а асистенцията дойде от Деле Али. Английският национал вече има седем през кампанията в 22 мача, достигайки бройката си от целия минал сезон, когато изигра 37 срещи. Победата изравни \"Тотнъм\" по точки с \"Ливърпул\", като и двата тима имат по 44. Червените, които заемат четвъртата позиция, са и с мач по-малко като в неделя приемат \"Манчестър сити\". \"Евертън\" остава девети с 27 точки. За \"карамелите\" поражението е трето поредно във Висшата лига. Двубоят се оказа исторически и за Сам Алърдайс. Той загуби за 19-и път в кариерата си с четири или повече гола, като нито един мениджър в историята на Висшата лига не е губил повече с подобен резултат. \"Фантастично представяне от нашия отбор, няма как да не съм доволен от всичко. Това беше мач, който трябваше да спечелим. Вече сме наравно с \"Ливърпул\" и настигаме \"Челси\", това е добре\", каза Почетино след двубоя. Мениджърът на \"шпорите\" не пропусна и рекордьора Кейн. \"Хари е страхотен професионалист, той се трудни много всеки ден и заслужава всички тези рекорди. Знаем, че рекордите са за това да се подобряват. Засега Хари е далеч от рекорда на Джими Грийвс (голмайстор №1 в историята с 266 гола – бел. ред.), но това е добре, защото иначе всяка седмица ще подобрява нещо\", добави аржентинецът за своята звезда.", "date": "2018.01.13", "title": "Хари Кейн подобри пореден рекорд при разгромна победа на \"Тотнъм\" над \"Евертън\""}
