{"url": "http://www.dnevnik.bg/sport/2017/09/01/3034962_germaniia_produljava_sus_stoprocentov_aktiv_v/", "text": "Германия запази стопроцентовия си актив в световните футболни квалификации след трудна победа срещу Чехия. Бундестимът се наложи 2:1 при гостуването си в Прага след победен гол на централния защитник Матс Хумелс в 88-ата минута. Световният шампиони записаха седма победа от седем мача и продължават да водят убедително в група В на пресявките в зона \"Европа\". Те имат аванс от пет точки пред Северна Ирландия, която се настани още по-комфортно на втората позиция след успех с 3:0 при гостуването на аутсайдера Сан Марино. Северноирландците събраха 16 точки и три кръга преди края на квалификациите водят с цели седем точки пред Чехия. Норвегия и Азербайджан, които тази вечер окончателно изгубиха шанс за бараж, разделят четвъртото място с по седем точки. Сан Марино е на последната позиция - без спечелена точка и с голова разлика 1:33. Двубоят в Прага започна по перфектен начин за германските футболисти. Те имаха нужда от 223 секунди, за да открият резултата. Месут Йозил получи огромно пространство в половината на Чехия и с отлично подаване намери Тимо Вернер. Нападателят на \"Лайпциг\" овладя добре и с второто си докосване прати топката покрай Томаш Вачлик. Германия доминираше, но не успя да стигне до втори гол и чехите се възползваха, за да изравнят в 78-ата минута. Владимир Дарида вкара прекрасен гол с мощен изстрел извън наказателното поле, който се отби в напречната греда, преди да влети в мрежата. Бундестимът веднага тръгна в атака и намери начин да измъкне трите точки след чудесно изпълнение от свободен удар. Тони Кроос центрира технично, а Хумелс се пребори с противниковите бранител и отбеляза с майсторски изстрел с глава. В същото време Англия запази първото място в група F след убедителна, но дошла по-трудно от очакваното победа с 4:0 при гостуването на Малта. Тимът, воден от Гарет Саутгейт, не успя да вкара гол през първото полувреме и водеше само с 1:0 до 85-ата минута. Хари Кейн откри резултата в 53-ата минута след подаване от съотборника му в \"Тотнъм\" Деле Али. Левият бек Райън Бертранд удвои в 86-ата минута с изстрел далече изстрел, а другите две попадения паднаха след изтичането на редовното време. Дани Уелбек направи 3:0, а Кейн оформи крайния резултат. \"Трите лъва\" събраха 17 точки и запазват преднината си от две точки пред Словакия. Словашките футболисти не допуснаха грешка в преследването на фаворита след минимален успех с 1:0 срещу Словения у дома. Словенците остават с 11 точки, като разделят третата позиция с Шотландия. Лидерът в група Е Полша претърпя катастрофално поражение с 0:4 при гостуването на Дания. Главният виновник за категоричния успех на датчаните беше полузащитникът на \"Тотнъм\" Кристиан Ериксен, който изработи първите три гола и сам отбеляза четвъртия. Полша остава начело в групата с 16 точки, но след първото си поражение от началното на квалификациите вече има само три точки аванс пред Дания и Черна гора. Румъния е на четвърта позиция с девет точки, Армения има шест, а Казахстан е с две.", "date": "2017.09.01", "title": "Германия продължава със стопроцентов актив в световните квалификации"}
{"url": "http://www.dnevnik.bg/biznes/2017/09/01/3034822_mae_ne_vijda_nujda_ot_mejdunarodno_otvariane_na/", "text": "Международната агенция за енергията (МАЕ) все още не вижда необходимост от координирано международно отваряне на петролните резерви, след като ураганът Харви наруши дейността на много американски рафиниращи и производствени мощности, предаде Ройтерс.  Агенцията, която координира енергийните политики на промишлено развитите страни, посочи, че наблюдава положението в щатите Тексас и Луизиана, за да оцени отражението на урагана върху петролните и газовите пазари и е в много тясна връзка с властите в Съединените щати. В съобщението на МАЕ се казва, че към днешна дата пазарните механизми и правителствената подкрепа са адекватни и че агенцията е в готовност да действа при необходимост. \"Нивата на резервите в засегнатите региони са високи, както и в Съединените щати като цяло. Към тези запаси се прибавят доставки на бензин за Източното крайбрежие на САЩ и американското министерство на енергетиката е взело мерки за облекчаване на локализиран недостиг на петрол на някои места в Тексас, като осигурява назаем суров петрол от стратегическия петролен резерв на САЩ\", изтъква МАЕ.", "date": "2017.09.01", "title": "МАЕ не вижда нужда от международно отваряне на петролните резерви"}
{"url": "http://www.dnevnik.bg/sviat/2017/09/01/3034726_veishnoriia_bez_lukashenko_-_koia_e_durjavata/", "text": "Фиктивна държава, която армията на Беларус измисли за предстоящите  съвместни военни учения с Русия , предизвика подигравки в интернет, където потребители й създадоха знаме, история и демократична политическа линия, предаде \"Франс прес\". Вейшнория е една от трите фиктивни държави, измислени от Минск за военните учения \"Запад 2017\" от 14 до 20 септември с участието на близо 13 000 войници в близост до страни от ЕС. На публикувана от беларуското министерство на отбраната карта на ученията северозападната част на страната е заменена от Вейшнория, която е представена като сепаратистка република. Симулира се опит за дестабилизиране на Беларус от Вейшнория, която е подкрепяна от Весбария и Лубения, които в реалността са на територията на Литва и Полша. Местоположението на тези въображаеми държави и участието в тези учения на около 12 700 военни, по данни от Москва, предизвикаха безпокойството на балтийските страни и НАТО. Беларуски интернет потребители взеха на подбив този сценарий и обявиха подкрепата си за Вейшнория, която според тях е антитеза на собствената им авторитарна и проруска страна. \"Вейшнория е демократична държава, без (беларуския президент) Александър Лукашенко, без руски войски, с добри отношения със западните си съседи\", пише в \"Туитър\" в \"официалния\" акаунт на вейшнорското \"външно министерство\". Въображаемата страна вече има страница в Уикипедия, знаме, химн и герб, а на пародийната страница на министерството й в Туитър се обещават \"мед, хляб и сланина\" на беларуските войници, които приемат да се предадат. Потребители в интернет пуснаха фиктивни снимки на гъмжащи от хора вейшнорски градове и написаха стихотворения в прослава на Вейшнория, където \"заплатите са високи, а безработица няма\". Анализатори обаче отбелязаха, че границите на тази измислена от беларуския генерален щаб страна до голяма степен съвпадат с района, където живее полското католическо малцинство в Беларус, която е предимно православна страна. На президентските избори през 1994 г., които според международните наблюдатели са били последният оспорван вот в Беларус, този район от страната масово гласува за опозиционния лидер Зянон Пазняк, който сега живее в изгнание в САЩ. Бившата съветска република се управлява с желязна ръка от Александър Лукашенко от повече от 20 години. През 2015 г. той бе преизбран за пети мандат с над 80 процента от гласовете, отбелязва АФП. /БТА", "date": "2017.09.01", "title": "\"Вейшнория без Лукашенко\" - коя е държавата противник на Беларус на ученията с Русия"}
{"url": "http://www.dnevnik.bg/bulgaria/2017/09/01/3034838_sujuzut_na_sudiite_razkritikuva_ostro_proekta_na/", "text": "Най-голямата магистратска организация у нас - Съюзът на съдиите отправи своите бележки и критики към изготвения от Министерството на правосъдието проект на антикорупционен закон. Преди време след среща с БСП от организацията представиха бележките си и по техния  проект Днес проектът на ГЕРБ, който беше представен преди месец,  беше обществено обсъден  и в парламента и се очаква в скоро време да бъде внесен в парламента. Амбициите на управляващите са антикорупционно законодателство да бъде прието до края на годината. Утре БСП ще обсъди бележките получени по проекта й в поредицата от срещи, случили се тази седмица. Вчера лидерът на левицата обяви, че проектът ще бъде изпратен на посланиците на държави-членки на Европейския съюз. Пълният текст на становището на ССБ Съюзът на съдиите в България намира за необходимо, преди да коментира конкретните правно-технически разрешения в двата законопроекта, да изрази своите принципните позиции в следните насоки: Корупцията е феномен, който по дефиниция включва като участници лица, които притежават власт и/или заемат властова позиция. Именно поради тази причина, всеки опит за противодействие на корупцията следва да съчетава в себе си стремеж към изграждане на максимално независима от властимащите структура, която да е в позиция да действа самостоятелно и автономно; Едновременно с това, равно по сила усилие би следвало да се полага за това, така изградената структура да бъде и отчетна. Създаване на самостоятелна, но безотчетна институция, която да се бори с корупцията би било също така пагубно, както и създаването на зависима структура, подчинена на политическата конюнктура; За провеждане на успешна наказателна политика за разкриване, разследване и наказване на корупцията е необходима ефективна и независима съдебна власт. В този смисъл припомняме Становище № 10/2007 г. на Консултативния съвет на Европейските съдии, Страсбург 21-23.11.2007 г., в което се посочва, че членове на Висшия съдебен съвет, избрани от техни колеги съдии, трябва да съставляват голямо мнозинство от членовете на органа. Този международен стандарт не се постига при настоящото конституционно устройство на органа – от четиринадесет членове на съдийската колегия и двадесет и пет на пленума само шест са членовете съдии, избирани пряко от действащи съдии. Силното политическо влияние върху управлението на съдебната власт винаги ще представлява пречка за резултатна борба с корупционните явления, включително и в средите на съда и прокуратурата; Една от най-тежките форми на корупционните прояви е политическата корупция, която се осъществява чрез използването на законодателни и управленски механизми. Основателно съмнение за такива практики възниква винаги, когато без легитимно и убедително обяснение се създават привилегии за определен кръг длъжностни лица. Като примери в това отношение могат да бъдат посочени изравняването на заплатите на членовете на ВСС с тези на председателите на ВКС, ВАС и главния прокурор или създаването на възможност за преместването им в други органи на съдебната власт без конкурс. Законопроектът, изготвен от Министерство на правосъдието предлага нов подход за борба с корупцията. Наред с това, обаче, следва да се държи сметка, че натрупването на едно място на толкова разнопосочни и специфични функции създава риск от затвърждаване и на сега съществуващата нехомогенност на органите, натоварени с борба с корупцията. Корупцията се възприема като \"злоупотреба с власт или нарушаване на служебни задължения, извършвано със специфична цел – пряко или косвено извличане на неследваща се материална или нематериална облага от лица, заемащи висша публична длъжност\" (чл. 3, ал. 1). Основното понятие на закона има две форми – злоупотреба с власт и нарушаване на служебни задължения, извършени със специфична цел – извличане на неследваща материална или нематериална облага. Понятието за корупция е оформено от гледна точка на персоналния обхват – лица, заемащи висша публична длъжност от една страна и извършването на действия в частен, а не в публичен интерес от друга. Така на оценка се подлагат всички действия, предприети от лица, заемащи висша публична длъжност и всяко от тях подлежи на преценка, относно това дали в конкретния случай превес има частният интерес, което съставлява укоримо поведение или публичният. В тази връзка би могло, освен предвиждането на злоупотреба с власт, към определението да се включат и случаите на бездействие. А именно случаите, в които предприемането на правомерни действия по служба, се поставя в зависимост от получаване на определена облага. Като принцип в чл. 4, ал 2 на законопроекта е въздигната необходимостта от ограничаване на собствеността за постигане на целите на закона, посочени в ал. 1 на същата разпоредба. Тоест, освен целите, чието постигане се преследва, е необходимо да се посочат и случаите и методите, по които ще се действа по отношение на ограничаването на собствеността. Особено с оглед на факта, че в обхвата на проектозакона попада и регламентирането на така наречената гражданска конфискация. Законопроектът разширява персоналния обхват, спрямо приетия на първо четене от 43-тото Народно събрание аналогичен законопроект. Разширяването на кръга на лицата, подлежащи на специален режим на оценка на поведението им, особено когато става въпрос за хора, заемащи публични постове, следва да се прави в съответствие с обективен принцип. Неясно остава защо към персоналния обхват са добавени: - Административните ръководители на органите на съдебната власт и техните заместници; - Председателят, заместник-председателят и членовете на Комисията за регулиране на съобщенията; - Председателят и членовете на Комисията за защита на конкуренцията; - Председателят, заместник-председателят, членовете и главният секретар на Комисията за финансов надзор; - Ръководителите на държавни институции, създадени със закон или с постановление на МС и техните заместници; - Заместник-ръководителят на Главна дирекция \"Изпълнение на наказанията\"; - Председателят и заместник-председателите на Държавни агенции \"Разузнаване\" и \"Технически операции\", началникът на служба \"Военна информация\"; - Председателят, заместник-председателят и членовете на Националното бюро за контрол на специалните разузнавателни средства; - Членовете на Централната избирателна комисия; - Членовете на управителния и контролните органи на Електроенергийния системен оператор; - Директорите на държавните горски и ловни стопанства; - Изпълнителният директор и ръководителите на териториалните поделения на държавно предприятие \"Фонд затворно дело\". Доколкото концепцията на законопроекта предполага концентриране на борбата с корупцията към определяем кръг хора, то разширяването на този кръг разпръсва усилията и се отдалечава от основната цел. Наред с това, добавянето на лица към списъка на лицата, заемащи висши публични длъжности не е прокарано в съответствие с ясен и обективен критерий. Допълнително недоумение буди и добавянето на членовете на Комисията за защита на конкуренцията, председателят, заместник-председателят, членовете и главният секретар на Комисията за финансов надзор, председателят, заместник-председателят и членовете на Националното бюро за контрол на специалните разузнавателни средства, членовете на Централната избирателна комисия, които по презумпция са органи, които трябва да действат максимално независимо. От друга страна, разширяването на персоналният обхват, съчетан с предвиждането на типични за разследващите държавни органи функции на Комисията, създават благоприятна среда за установяване на нежелани зависимости и нежелателно уязвяване на заемащите висши публични длъжности. В тази връзка при предприемане на действия за борба с корупцията трябва да се държи сметка и за необходимостта да се гарантира независимостта на заемащите висши публични длъжности, тъй като тя е в последна сметка и гаранция за това, че съответните управляващи ще са свободни да действат в интерес на общността. Законопроектът, предложен от Министерство на правосъдието предвижда изграждането на колективен орган, избран от Народното събрание. Именно избирането на председателя на Комисията е един от механизмите, който в най-голяма степен обуславя независимостта на органа за борба с корупцията. Процедурата по попълване на състава на Комисията е така предвидена, че да засилва принципа на колегиалност на органа, чрез възможността председателят сам номинира колегите, с които би желал да работи. Също така изискването за обикновено мнозинство, гарантира, че за председател няма да се търси компромисна фигура. Наред с това, като пропуск може да бъде отчетено отстъпването от заложената в приетия на първо четене от 43-тото Народно събрание законопроект, подробно регламентирана публичност на процеса на номинация и избор на членовете на антикорупционния орган. Липсата на яснота и предварителна установеност на критериите, по които се стига до решение за номинация, както и критериите, върху които се базира подобно решение не биха могли да бъдат санирани от успешното гласуване и избиране на даден кандидат от Народното събрание. Не самият избор, а мотивите зад него следва да са водещи при селекцията на подобен орган. Както от Съюзът на съдиите обърнахме внимание, по повод излъчването на кандидати за ВСС от парламентарната квота, и по повод проекта на ПП БСП за антикорупционен орган, за да се гарантира прозрачен избор, следва да се проведе публично изслушване, в съответствие с предварително известни критерии и изисквания за номинация, както и да се осигури устойчив механизъм, по който представителите на гражданското общество да коментират кандидатите. В тази връзка, неясни остават мотивите зад, предвиденото в чл. 9, ал. 5 ограничение на кръга на представителите на гражданското общество, които са оправомощени да дават становище по отношение на кандидатурите. Този въпрос обхваща няколко аспекта – от една страна това е отчетността на Комисията пред Народното събрание, възможността за инцидентен контрол, както и задължението за представяне на ежегодни доклади. От друга страна стои въпросът за контрола върху актовете, които Комисията и нейните органи са компетентни да издават. На трето място стои въпросът с контрола върху способите, които Комисията ще прилага, а именно оперативно-издирвателната дейност, специалните разузнавателни средства, които Комисията ще бъде оправомощена да използва, както и върху дейността на така наречените доброволни сътрудници. И на четвърто място са предвидените механизми за взаимодействие между Комисията и другите държавни органи. На първо място, установеното наблюдение от страна на Народното събрание предпоставя възможности за изчерпателен и всеобхватен контрол и създава необходимите гаранции едновременно за отчетност, но и за отдалеченост от политическата конюнктура. Предвидената възможност за инцидентен контрол, обаче, прекрачва една мислена граница, като смесва необходимостта от търсене на обяснение, с необходимостта от оперативна самостоятелност на Комисията. Законопроектът предвижда, че членовете на Комисията са длъжни при покана да се явяват пред съответната парламентарна комисия и да дават обяснения. Разпоредбата не прецизира от какво естество биха били обясненията, както и обемът информация, която членовете на Комисията са длъжни да разкриват пред депутатите. Възможността народните представители да се намесват в течащи проверки напълно ще компрометира Комисията и ще я превърне в орган под контрола на политическите сили. който представлява предпоставка за възникване на правото на отнемане – решението на Комисията за значително имуществено несъответствие. Не на последно място, по отношение на независимостта и отчетността на бъдещата Комисия следва да се отдели внимание и на предвидените в закона специални функции, които по своята същност представляват типични разследващи функции и способи, каквито се явяват оперативно-издирвателната дейност, използването на специални разузнавателни средства и съдействие от доброволни сътрудници. В тази връзка водещо значение има въпросът дали мястото на подобни правомощия е в законопроект с такова концептуално съдържание и дали в допълнение към специфичната процедура по отнемане, добавянето на характерни за наказателния процес функции няма да направи бъдещата Комисия своеобразен квази-орган, които няма да намери своето място нито в административното, нито в гражданското, нито в наказателното право. Специфично по отношение на независимостта и отчетността е наложително законопроектът да се коригира в няколко насоки. Първата сред които е прецизирането на функционалната зависимост между определените със заповед на министъра на вътрешните работи разследващи полицаи и служителите на Комисията, които ще действат по искане на органите на досъдебното производство и на съда (чл. 88 т.3). В този насока припомняме, че с последните изменения на НПК беше предопределен въпроса за разследването на дела за корупция, извършена от висши представители на държавната власт. Според тези промени, разследването по такива дела ще се извършва от Специализираната прокуратура, следователите от Следствения отдел към нея и определените със заповед на министъра на вътрешните работи разследващи полицаи, което значи, че разследващите такива престъпления няма да са независими нито в структурата на прокуратурата, нито в тази на изпълнителната власт. Също в тази насока следва изрично да се предвиди до къде се простира компетентността на Комисията да противодейства на корупционните прояви и дали ще има изключителен характер. Особено притеснение провокира разпоредбата на §38, с която се въвеждат изменения в Закона за специалните разузнавателни средства, от чието систематично тълкуване излиза, че контролът как Комисията използва специалните разузнавателни средства е възложен на самата Комисия. По отношение на взаимодействието с други държавни органи е важно да се вземе решение относно това, доколко установяването на механизмите и правилата за взаимодействие следва да се предвижда и регулира чрез съвместни инструкции, а не на законово ниво, предвид факта, че подобни инструкции и предвиденото в тях ще е в състояние да засяга правата на гражданите. В тази връзка чл. 26 от законопроекта смесва два принципа и отваря вратата към значително заобикаляне на предвидените гаранции за физическите и юридическите лица. Чл. 26 говори за съдействие от страна на търговци, физически и юридически лица., но ако се изисква информация от физически и юридически лица, това по същество е свидетелстване и следва да бъде уредено по друг начин и скрепено със съответните гаранции и основания за отказ. Неизяснена остава необходимостта от въвеждането на типични за наказателния процес способи на противодействие на корупцията. Чрез предвиждането на използване на оперативно-издирвателни действия, специални разузнавателни средства и доброволни сътрудници се полагат основите на значителни систематични неясноти. На първо място това е заличаването на разделението между наказателни и административни мерки за борба с корупцията. На второ място е неяснотата относно разположението на Комисията спрямо действащите административнонаказатени органи и спрямо действащите органи на наказателното преследване. Предвиждането на такива правомощия за Комисията, дублира правомощията и реда на вече действащи държавни органи като МВР и Прокуратура. Не на последно място подобни правомощия създават чувствителен дисбаланс в съотношението между защита на интересите на обществото и неприкосновеността на личната сфера. Защитата на обществото от престъпни посегателства оправдава инвазивните мерки на действие, наред с прецизното им и изчерпателно формулиране в НК и НПК. Произволното разширяване на полето на тази защита, чрез предвиждането на типични за наказателни процес мерки за противодействие на административни по своя характер нарушения е концептуално погрешно. В този смисъл оправомощаването на Комисията да навлиза в личната сфера на широк кръг от лица, принадлежащи към високите и средните етажи на властта заплашва самото функциониране на държавата, тъй като открива нови канали и потенциални възможности за въздействие върху пределно широк кръг лица. Наред с това основанията за прилагане на специалните правомощия на Комисията са формулирани толкова общо, че оставят широко поле за преценка. Не се посочва какво се счита за наличие на достатъчно данни. Не е ясно какво представлява \"заплаха за корупция\". Неясна остава и логиката зад това органите на досъдебното производство да имат възможност да искат от Комисията да разследва деяния, за които няма достатъчно данни, че са престъпления. Получава се парадокс, който е изключително вреден – органите на досъдебното производство ще искат разследване на деяния, които те нямат основание да разглеждат. Така изложеното становище обобщава както концептуалните ни виждания по въпросите как да се осъществи действителна борба с корупционните прояви и какви основни проблеми намираме в проекта на Закон за противодействие на корупцията и за отнемане на незаконно придобито имущество. Изразяваме готовност да участваме в обсъждането на по-нататъшните варианти на законопроекта, както и на останалите законодателни инициативи в областта на противодействието на корупцията.", "date": "2017.09.01", "title": "Съюзът на съдиите разкритикува остро проекта на антикорупционен закон на ГЕРБ"}
{"url": "http://www.dnevnik.bg/sport/2017/09/01/3034740_koutinyo_preminava_prez_muchitelen_period_zaiavi_neimar/", "text": "Новото попълнение на ПСЖ Неймар смята, че трансферната сага около сънародника му Филипе Коутиньо влияе отрицателно върху психиката и физическото състояние на играча на \"Ливърпул\". Полузащитникът на червените има желание да премине в \"Барселона\". Мърсисайдци искат да го задържат, като като отказаха предложенията за 25-годишния футболист.  Трансферният прозорец в Англия затвори в четвъртък вечерта , но този в Испания продължава до края на деня. \"Той (Коутиньо) се справи добре, когато се появи в игра. Радостен съм, че вкара гол в мъчителен за него момент\", каза Неймар след победата на Бразилия с 2:0 срещу Еквадор в квалификациите за световното. \"Селесао\" вече си осигури място в Русия 2018 след убедително представяне. Коутиньо се появи като резерва в 58-ата минута и отбеляза втория гол. Полузащитникът се разплака след попадението. Полузащитникът пропусна мачовете на \"Ливърпул\", като от клуба обясниха, че има травма на гърба. Според доктора на \"селесао\" Майкъл Симони  контузията е плод на голям стрес  около неясното бъдеще на играча и той имал нужда да поговори с някого. Във вторник Yahoo Sports писа, че  \"Барселона\" е постигнал договорка с \"Ливърпул\"  за трансфер на Коутиньо за 160 милиона евро.", "date": "2017.09.01", "title": "Коутиньо преминава през мъчителен период, заяви Неймар"}
{"url": "http://www.dnevnik.bg/evropa/evrofinansirane/oblasti/zemedelie/2017/09/01/3034841_fond_zemedelie_shte_ima_platforma_v_koiato_shte/", "text": "Държавен фонд \"Земеделие\" разработва нова платформа на интернет страницата, където ще се обявяват данните за изпълнението на Програмата за развитие на селските райони 2014-2020 г., съобщават от институцията.От там подчертават, че инициативата е част от подхода за публичност и прозрачност в работата на институцията. До започване функциониране на платформата, фондът ще публикува ежемесечни данни за програмата в секция  \"Публичност по подмерките от ПРСР 2014-2020 г.\" . От началото на действие на програмата до 30 август 2017 г. във фонда са приети общо 14 751 заявления по всички мерки, за които е бил отворен прием. Сключени са общо 4 147 договора с размер на субсидията от близо 843 млн. лева. Към момента продължава разглеждането и договарянето на проектните предложения, постъпили през втората половина на 2016 година - по подмярка 7.2 \"Инвестиции в създаването, подобряването или разширяването на всички видове малка по мащаби инфраструктура\" и подмярка 4.1 \"Инвестиции в земеделски стопанства\". От новия програмен период стопаните вече не поемат многогодишни ангажименти по двете мерки - 13 \"Плащания за райони с природни или други специфични ограничения\" и мярка 12 \"Плащания по Натура 2000 и Рамковата директива за водите\". Субсидиите се предоставят под формата на годишни плащания на хектар земеделска площ за компенсиране на наложени ограничения за определени земеделски дейности.", "date": "2017.09.01", "title": "Фонд \"Земеделие\" ще има платформа, в която ще отчита изпълнението на селската програма"}
{"url": "http://www.dnevnik.bg/zelen/2017/09/01/3034864_mestnata_vlast_v_kavarna_razgovorite_sa/", "text": "Местната власт на Каварна съобщи официално, че отказва да участва в планираните работни срещи за решаване на казуса Калиакра. Според местните, разговорите с експерти и представители на институциите са неконструктивни докато не се изпълнят исканията на местните общности. Това съобщават те в новина  на сайта на община Каварна  \"Провалени срещи на междуведомствената групи и подгрупите \"Земеделие\" и \"Аквакултури\". В четвъртък трябваше да започнат обсъжданията на междуведомствена работна група на МОСВ с подгрупи \"Земеделие\" и \"Акватория\", които координират прилагането на мерки по изпълнение на решението на Съда на ЕС по казуса \"Калиакра\". В сградата на община Каварна пристигат представители на МОСВ, водени от Мирослав Калугеров , както и експерти на МЗХ, ИБЕИ-БАН и БЗДП. Но представители на местните власти и граждани отказват да участват в дискусията с предвидения дневен ред. Кметът на Каварна също заявява, че докато не се намери начин за изпълнение на исканията на протестиращите от 4 август, не може да се премине към разглеждане на плана за управление на защитени зони в Калиакра в изпълнение на решението на Съда на ЕС. Те настояват за представяне на екологична и научна информация, съобразена с културни, икономически, рекреационни и социални особености, както и регионалните и местните особености, въз основа на която държавата е направила предложение за създаване на защитените зони ,,Белите скали\", ,,Калиакра\" и ,,Комплекс Калиакра\", пред Европейската комисия. Местните продължават да искат преразглеждане заповедта от 21 юли 2017 г. на министъра на околната среда и водите Нено Димов. Този обхват да бъде коригиран чрез работа на терен и ползване на актуални данни от агенцията по геодезия, картография и кадастър, настояват местните.", "date": "2017.09.01", "title": "Местната власт в Каварна: Разговорите са неконструктивни докато не се изпълнят исканията ни"}
{"url": "http://www.dnevnik.bg/sviat/2017/09/01/3034871_germanski_kmet_ot_bulgariia_idvat_zaradi_evtinite_ni/", "text": "Зьорен Линк не за първи път провокира с думите си. Преди две години кметът на Дуисбург се прочу с изречението: \"Бих приел двойно повече сирийци, ако можех да се отърва от няколко източноевропейци\". Впоследствие Линк беше принуден да се извини за казаното. Той заяви, че не е успял да намери точните думи и че не искал да засегне никого лично. Непосредствено преди изборите за кмет в Дуисбург, които ще се проведат заедно с германските парламентарни избори на 24 септември, няма и следа от предишното разкаяние на политика-социалдемократ, коментира онлайн-изданието на вестник \"Ди Велт\" и посочва, че в едно ново интервю Линк се хвали, че навремето получил голяма подкрепа за спорното си изказване. \"И не само това. Той отново разпалва старата дискусия за т.нар. мигранти по бедност, пристигащи от България и Румъния\", пише \"Ди Велт\". \"Те идват заради друго\" Интервюто, за което става дума, е на вестник \"Дер Вестен\". В него Линк споделя становището си, че българите и румънците едва ли идват в Дуисбург, само за да си търсят работа. \"В крайна сметка Дуисбург е град с над 12% безработица\", аргументира се кметът и добавя: \"Ако българите и румънците искаха да работят, навярно щяха да се насочат към други германски градове\". Вместо това те пристигали заради евтините жилища и добрата инфраструктура на града. \"Ди Велт\" информира, че в Дуисбург в момента има близо 17.500 българи и румънци, повечето от които - роми. \"Те се възползват от правото си на свободно придвижване в рамките на ЕС. Много от тях живеят в големи групи, наблъскани в крайно мизерни жилища в квартали като Марксло, които се прочуха като средище на социални проблеми. Въпросните мигранти нямат почти никакви шансове да си намерят друга редовна квартира. Броят им през последните години постоянно нараства\", пише още изданието, и добавя, че това предизвиква редовни конфликти с местните хора. \"Прииждащите българи и румънци заварват в града и други хора с миграционен произход – предимно турци\", пише \"Ди Велт\" и посочва, че делът на хората с миграционни корени възлиза на 36,4%. Според германското издание, в Дуисбург, както и в Гелзенкирхен и Дортмунд вилнеят криминални банди на българи и румънци, които системно източват социалните каси на германската държава. Бандите примамвали хора от Югоизточна Европа към Германия, подавали от тяхно име молби за социални помощи и после удържали голяма част от парите. \"Тези изказвания не водят доникъде\" С изявленията си по адрес на българите и румънците кметът на Дуисбург предизвика голямо недоволство сред членовете на бежанския съвет в провинция Северен Рейн-Вестфалия. Председателката му Биргит Науйокс разкритикува думите на Зьорен Линк като \"неприемливи\". Според нея, той стигматизира цели групи от населението и не допринася никак за воденето на дискусия по същество. \"Много източноевропейци не успяват веднага да си намерят работа, но това не се дължи на липсата на мотивация на хората, които пристигат при нас\", казва Науйокс.", "date": "2017.09.01", "title": "Германски кмет: От България идват заради евтините ни жилища"}
{"url": "http://www.dnevnik.bg/photos/2017/09/01/3034764_fotogaleriia_nai-visokiiat_piasuchen_zamuk_v_sveta_se/", "text": "След повече от 3 седмици работа 19 скулптори от няколко държави издигнаха в германския град Дуисбург най-високия пясъчен замък в света. Използваните почти 4 тона пясък се извисяват на 16.68 метра, което е повече от рекорда от 14.84 м., поставен в Индия през февруари.  Германският замък е отрупан с копия на Сфинкса от Гиза, наклонената кула в Пиза, мостът Риалто във Венеция и гроба на Елвис Пресли. Екипът се провали в опита си миналата година и сега използва друг тип материал - дребен кварцов пясък, в който песъчинките са не по-големи от 1 мм. Помогнаха още подходящото време и доброто планиране. За регистриране на постижението присъстваше съдия от Книгата на рекордите \"Гинес\".", "date": "2017.09.01", "title": "Фотогалерия: Най-високият пясъчен замък в света се извиси в Германия"}
{"url": "http://www.dnevnik.bg/sport/2017/09/01/3034450_vuzmojno_li_e_nevuzmojnoto_klasirane_za_svetovnoto_po/", "text": "Тринадесет. Толкова години минаха от последното участие на българския национален отбор по футбол на голямо първенство. Когато жребият за световното в Русия изпрати България в група с Франция, Холандия и Швеция, дори винаги оптимистично настроените ръководители във футболния съюз тотално отписаха шансовете тази серия най-накрая да бъде прекъсната. След седемголовата драма срещу Люксембург (4:3), която даде началото на \"поредния цикъл\", последвана от оттеглянето на получилия оферта от \"Динамо\" (Загреб) Ивайло Петев и разгромните загуби срещу Франция (1:4) и Швеция (0:3), и най-верните и надяващи се до последно фенове националния отбор насочиха погледи към следващите квалификации.  \"Нека сме честни, нямаме шансове за класиране\", отсече категорично вицепрезидентът на БФС Йордан Лечков. Думите му дойдоха след победата срещу Беларус (1:0) в последния мач отбора за 2016 г. Toгава на националния стадион \"Васил Левски\" по официални данни имаше 1994 зрители, а продадените билети в навечерието на двубоя бяха... 216.  Неочакваната победа срещу Холандия (2:0) внесе лек ентусиазъм, но той много бързо се изпари след загубата при гостуването на Беларус (1:2). Успех в онзи двубой щеше да доближи националите само на точка от първото място в групата. \"Пропуснахме голям шанс и аз лично съжалявам страшно много. Това щеше да ни даде много по-голям ентусиазъм в работата. Но за мен още не сме загубили шансове\", заяви Петър Хубчев след мача в Борисов. Шансовете обаче изглеждаха безвъзвратно изгубени. Още повече с оглед програмата, която показваше поредни мачове с Швеция, Холандия и Франция в рамките на малко повече от месец. А самите футболисти се прибраха в България с наведени глави и меко казано минорно настроение. Два месеца и половина по-късно ситуацията е доста по-различна. И макар класирането за Русия 2018 все още да изглежда в сферата на мечтите, три кръга преди края на квалификациите в група А отборът има реален шанс за участие на бараж. Във вечер, в която българските спортни надежди бяха изцяло насочени към волейбола, тениса и художествената гимнастика, футболистите (противно на почти всички прогнози) сложиха край на 50-годишната прокоба срещу Швеция (когато може би най-малко се очакваше).  Въпреки че в играта имаше немалко слабости, тимът на Хубчев демонстрираха нещо, което дълги години липсваше - желание да се бори за всяка топка, да спазва тактическа дисциплина и да търси победата до последно. Играчи, на които мнозина гледат с пренебрежение заради начина, по който се развиват кариерите им на клубно ниво, показаха способност да бъдат колектив в националния отбор и самочувствие, че може би не са чак толкова лоши футболисти. Като единици българските футболисти със сигурност отстъпват на Швеция и особено на Холандия и Швеция. Те не само се състезават в първенства и клубове от по-ниско ниво, по-голямата част от тях дори не играят редовно в отборите си.  В спорта обаче не винаги по-добрият побеждава, а това важи в пълна степен за футбола на национално ниво. Доказа го скромният състав на Коста Рика, който беше съвсем близо до това да играе полуфинал на последното световно първенство. Доказаха го и отбори като Унгария и Исландия на Евро 2016. В неделя България гостува на Холандия в двубой, който ще покаже дали тимът на Хубчев има сили да се бори за бараж. Със самочувствието от първия успех над Швеция от 50 години и при настоящото състояние на \"лалетата\" националите не изглеждат толкова обречени, колкото в обичайната ситуация. Още повече че този състав на България показа, че най-силната му страна са контраатаките и има по-голям шанс да излъже отбор, който влиза в ролята на фаворит и владее продължително топката, отколкото срещу добре групиран в защита съперник. До момента обаче българските футболисти нямат дори точка извън стадион \"Васил Левски\". Те записаха четири победи, всяка една от които у дома, а трите гостувания бяха загубени с голова разлика 2:9. България няма победа като гост в квалификационен мач от три години насам. Последният успех дойде на 9 септември 2014 г. с 2:1 срещу Азербайджан. Французите изглеждат сигурни в спечелването на групата и директната квота за Русия. Битката за участие на бараж ще бъде между Швеция, България и Холандия, които имат съответно 13, 12 и 10 точки. За шведите предстоят пътуване дп Беларус в неделя, домакинство на Люксембург на 7 октомври и гостуване на Холандия в последния кръг. Холандците също ще гостуват в Беларус между мачовете си с българите и шведите. Заради развитието на групата има много голяма вероятност заелият второто място да се размине с баражите, в които ще участват осем от деветте втори отбора. Но дори само завършването на второ място в тази група би било сериозен успех за българския тим, който от класирането си за Евро 2004 не е завършвал по-напред от третата позиция. ", "date": "2017.09.01", "title": "Възможно ли е \"невъзможното класиране\" за световното по футбол в Русия"}
{"url": "http://www.dnevnik.bg/sport/2017/09/01/3034900_levski_produlji_mashtabnata_selekciia_s_islandski/", "text": "\"Левски\" продължи мащабната лятна селекция с привличането на исландския защитник Холмар Ейолфсон. 27-годишният централен бранител, който може да играе и като дефанзивен халф, подписа договор със сините за четири години. Това е единствената информация около трансфера, която беше предоставена от клуба. Ейолфсон идва от \"Макаби\" (Хайфа), който го купи през декември за 1 млн. евро от \"Розенборг\". Договорът на бранителя с израелския клуб беше до лятото на 2021 г. \"Много съм щастлив, че всичко приключи и вече съм тук. Нямам търпение да започна да играя футбол. Не знам много за \"Левски\" и България, но разговарях с мой сънародник, играл тук, който ми каза доста хубави и позитивни неща\", каза Ейолфсон в първото си интервю като играч на \"Левски\". Защитникът е юноша на исландския ХК (Коупавогюр), а само след един сезон в мъжкия футбол е привлечен от английския \"Уест хем\". Това се случва през 2008 г., когато той е само на 17 години.  Ейолфсон обаче не успява да се наложи в състава и не записва нито един мач за първия отбор на \"чуковете\". След отдавания под наем в \"Челтнъм\" и \"Рьозеларе\" защитникът подписва с \"Бохум\" през 2011 г. Той играе три сезона във втора Бундеслига, преди през лятото на 2014 г. да премине в \"Розенборг\". Ейолфсон има и шест мача за националния отбор на Исландия. Той беше в разширения състав за Евро 2016, но не попадна в окончателни списък за шампионата във Франция, в който неговите сънародници направиха истински фурор. По-рано днес \"Левски\" осъществи още един трансфер.  Сините привлякоха френския полузащитник Антони Белмонт , който за последно игра в \"Дижон\". Той е на 21 години и има осем мача в Лига 1. С двете днешни попълнения броят на новопристигналите играчи на \"Герена\" достигна 13. Преди това клубът подписа с Габриел Обертан, Жорди Гомес, Жуниор Мапуку, Серджиу Буш, Милош Цветкович, Нелуц Рошу, Александър Любенов, Васил Панайотов, Георги Ангелов и Иван Горанов и взе Антонио Вутов под наем от \"Удинезе\".", "date": "2017.09.01", "title": "\"Левски\" продължи мащабната селекция с исландски защитник"}
{"url": "http://www.dnevnik.bg/sviat/2017/09/01/3033404_rusiia_e_deklarirala_v_oon_po-malko_ot_polovinata_ot/", "text": "Русия е съобщила в Организацията на обединените нации по-малко от половината от разходите, заложени в бюджета за отбрана за миналата година, сочи анализ на икономист, цитиран от РБК. Отбелязаната в доклада до ООН сума е малко над 2.1 трилиона рубли или около 35.8 милиарда долара - под 60% от официално обявените разходи за отбрана и под 42% от онова, което следва да се декларира по стандартите на международната организация. Сумата е с близо 29 на сто по-малка от отбелязаната за предишната година. Докладите до Управлението на ООН за разоръжаването ( UNODA ) са един от алтернативните източници за по-добро разбиране на руските военни разходи. Препоръките на генералния секретар на ООН гласят, че страните трябва да предадат сведения за целия си военен бюджет за предишните години не по-късно от 30 април. Москва е направила това едва на 30 юни, показва базата данни на UNODA, според която това е първото закъснение за 4 години. На 24 август представител на организацията обаче съобщава за РБК, че управлението \"още не е получило данни за военните разходи на Русия за 2016 г..\" Закъснението не променя факта, че Русия е сред малкото страни, които редовно предоставят исканите данни на ООН. За по-миналата година размерът на обявения бюджет е 2.9 трлн. рубли, число, което съвпада с разходите на федералния бюджет в раздел \"Национална отбрана\". Този път обаче размминаването между декларираната и предвидената в бюджета сума е рекордно - разликата е 8.3% или 1.7 трлн. рубли, тъй като в раздел \"Национална отбрана\" за 2016 г. са записани 3.8 трлн. рубли. (Числото включва т. нар. \"секретни разходи\", както и еднократните разходи за погасяване на кредити на предприятия от военнопромишления комплекс в размер на 975 милиарда рубли). Дори без тях обаче парите за отбрана във федералния бюджет би трябвало да надвишават 2.8 трлн. рубли и в документа до ООН. Цитирани са оценки на  Института \"Гайдар\"  и на базирания в Стокхолм институт SIPRI - според едните сумата за 2016 г. всъщност е 4.94 трлн. рубли., а според базираната в Швеция организация е 4.64 трлн. \"Секретната част\" от бюджета Според стандарта на ООН държавите се отчитат за разходите, свързани с военния състав, операциите, техническото обслужване, покупката и създаването на въоръжение, изследвания и разработки. \"Военни разходи\" се разглежда като \"всички финансови ресурси, кито държавата харчи за нуждите и функциите на своите въоръжени сили.\" Това трябва да включва и текущи разходи, свързани с предишни дейности като пенсиите на запасните военни и разходите за утилизация на въоръжение. Данните трябва да се предоставят с две разбивки - една по видове въоръжени сили и още една - по функционално предназначение. Ако този стандарт се приложи, военните разходи трябва да достигнат 4.93 трлн. рубли за 2016 г., или 5.7% от БВП, смята Василий Зацепин, който оглавява Института \"Гайдар\". В нея влизат и \"косвени\" военни разходи - като тези за националната гвардия и граничните служби, държавните поръчки, свързани с отбранителния сектор и пера като \"Социална политика\", \"Здравеопазване\", \"Жилищно-комунално стопанство\", като последните са разходи на министерството на отбраната. Това означава, че данните, представени от Русия в UNODA, теоретично може да се окажа над два пъти по-ники от тези, които се предоставят според стандарта на ООН. Източник на РБК, запознат с разпределението на федералния бюджет, обяснява разминаването тъкмо със \"секретната част\" в руските военни разходи. \"Има отворена и затворена част от бюджета. Министерството на отбраната се отчита до последната копейка пред Сметната палата, Министерството на финансите и други ведомства. Но затворената част на бюджета никога не е за публичен достъп,\" казва източнкът. ООН препоръчва да се дават необходимите пояснения в цифри, но Русия никъде не ги дава. Същевременно \"секретната част\" на теория е включена в бюджета за 2016 г., съответно във въпросните 3.8 трлн. Същият институт \"Гайдар\" изчислява, че 21.7% от разподите на целия федерален бюджет са от \"секретната\" част. Според него в раздел \"Национална отбрана\" всъщност са засекретени над 70 на сто от разходите, а в \"Национална сигурност\" - 29%. Да се правят еднозначни изводи от това, е сложно - раздел \"Национална отбрана\" е \"почти целият секретен\" - казва завеждащият катедра \"Държавно регулиране на икономиката\" в Института за обществени науки РАНХиГС Владимир Климанов. Същевременно предоставените от Русия данни показват, че част от декларираните разходи за някои от типовете войска са в пъти по-ниски за 2016 г., отколкото за предходната - например за Военноморския флот спадът е 4.4 пъти, а за Военновъздушните сили - 4.8 пъти. За други видове войски разходите са над 60% от общата сума. От друга страна разходите за личен състав са се увеличили над два пъти, а разходите за покупки и строителство са намалели четири пъти. ", "date": "2017.09.01", "title": "Русия е декларирала в ООН по-малко от половината от военните си разходи, сочи анализ"}
{"url": "http://www.dnevnik.bg/photos/2017/09/01/3034907_snimka_na_denia_luvovete_redford_i_fonda_vuv_veneciia/", "text": "Почти 40 години след като за последен път участваха в игрален филм Робърт Редфорд и Джейн Фонда се появиха за кратка фотосесия пред журналистите на кино фестивала във Венеция. Довечера двамата ще бъдат отличени с почетни награди \"Златен лъв\" за цялостен принос в киноизкуството.", "date": "2017.09.01", "title": "Снимка на деня: \"Лъвовете\" Редфорд и Фонда във Венеция"}
{"url": "http://www.dnevnik.bg/video/2017/09/01/3034896_video_drugite_novini/", "text": "Народният театър открива 116-ия си сезон Телескпът \"Хъбъл\" дава данни за океани около \"ТРАППИСТ\"- 1 Танците са най-доброто средство срещу стареенето Политичека приказка за любовта- филмът на така Гилермо Дел Торо във Венеция. Кино в парка ще ни представи летни изненади от София Филм фест Времето през почивните дни е само за разходки и плажни занимания", "date": "2017.09.01", "title": "Видео: Другите новини"}
{"url": "http://www.dnevnik.bg/sport/2017/09/01/3034919_trentin_specheli_treta_etapna_pobeda_vuv_vueltata/", "text": "Италианецът Матео Трентин спечели 13-ия етап от колоездачната обиколка на Испания. Състезателят на \"Куикстеп\" отново показа по категоричен начин, че е най-добрият спринтьор в тазгодишната \"Вуелта\". Той записа трета победа след тези в четвъртия и десетия етап. Днешният етап беше една от малкото възможности за спринтьорите. След 198.4 километра от Коин до Томарес очаквано се стигна до финален спринт, в който Трентин не остави абсолютно никакви шансове на своите конкуренти. Той изпревари с лекота сънародника си Джани Москон от \"Скай\" и младия датчанин от \"Сънуеб\" Сьорен Андерсен, които заеха втора и трета позиция. Трентин измина отсечката за 4.25:13 часа. 28-годишният италианец донесе пета етапна победа за \"Куикстеп\" в тазгодишната Вуелта. Той вече има общо шест спечелени етапи в трите големи обиколки заедно с двете в \"Тур дьо Франс\" през 2013 и 2014 г. и една в \"Джиро д'Италия\" през 2016 г. Лошата новина за \"Куикстеп\" днес беше загубата на време от лидера им Давид де ла Крус. Испанецът финишира седем секунди след останалите фаворити и загуби четвъртата позиция в генералното класиране за сметка на Вико Келдерман от \"Сънуеб\". Това беше единствената промяна в челото, която настъпи днес. Преследващият исторически дубъл \"Тур - Вуелта\" Крис Фрум продължава да води с аванс от 59 секунди пред шампиона от 2010 г. Винченцо Нибали. Естебан Чавес е трети с пасив от 2:13 минути, следван от Келдерман (+2:17 мин.) и Де ла Крус (+2:22 мин.). Илнур Закарин е шести на 2:24 минути зад Фрум, а шампионът от 2015 г. Фабио Ару е седми с изоставане от 2:27 минути. Първата десетка се допълва от Майкъл Уудс (+2:41 мин.), Алберто Контадор (+3:13 мин.) и Мигел Анхел Лопес (+3:57 мин.). От утре започва решителната битка за генералното класиране. В събота и неделя са два от най-тежките планински етапи в обиколката. В понеделник е последният почивен ден. Във вторник е индивидуалният часовник, а след него предстоят два планински и два полупланински етапа, преди да дойде финалът на 72-ото издание на Вуелтата с равнинна отсечка от Аройомолинос до Мадрид на 10 септември. В битката за зелената фланелка Трентин има 103 точки и аванс от 19 точки пред Фрум. В надпреварата за фланелката за най-добър катерач води Давиде Вилела с преднина от 14 точки пред Хосе Хоакин Рохас. Тепърва обаче предстоят истинските битки в планините.", "date": "2017.09.01", "title": "Трентин спечели трета етапна победа във Вуелтата"}
{"url": "http://www.dnevnik.bg/politika/2017/09/01/3034914_i_ninova_kaza_che_radev_e_gotov_da_naznachava_shefa_na/", "text": "Председателят на БСП Корнелия Нинова декларира, че президентът Румен Радев бил готов да поеме отговорност да назначава председателя на антикорупционния орган. По-рано днес държавният глава  изрази същата готовност. \"Беше важно да уточним два въпроса: тъй като само в нашия се предвижда президентът да назначава председателя на комисията, искахме да чуем неговото мнение. Той заяви, че е готов да поеме тази отговорност. Второто беше за разследващите функции на комисията. И президентът е на мнение, че този орган трябва да има разследващи функции. По двата важни въпроса имаме единно становище\", заяви Нинова след срещата с Радев, цитирана от пресцентъра на БСП. Нинова припомни, че предстоящото заседание на Консултативния съвет за национална сигурност, който  Радев свиква на 9 октомври , ще е на тема антикорупционно законодателство, на който ще бъдат представени всички проекти за антикорупционен закон. Досега депутатите от БСП обсъдиха проекта си с най-голямата магистратска организация -  Съюза на съдиите , представители на  Върховния административен съд  и главния прокурор  Сотир Цацаров . Повече за законопроекта на левицата четете  тук .", "date": "2017.09.01", "title": "И Нинова каза, че Радев е готов да назначава шефа на антикорупционната агенция"}
{"url": "http://www.dnevnik.bg/sport/2017/09/01/3034394_vladinova_ostana_na_krachka_ot_nov_medal_ot_svetovnoto/", "text": "Невяна Владинова се доближи до нов медал от световното по художествена гимнастика, но остана четвърта във финала на бухалки. Плевенчанката получи оценка 17.350 за изпълнението на съчетанието си в Пезаро. Рускинята Дина Аверина взе ново злато след убедително изпълнение и оценка 19.000. Сребърният медал отиде при Катерина Галкина от Беларус (18.050), а Арина Аверина (17.800) остана трета с бронз. Преди ден  Владинова взе бронз на топка . Във втория ден от световното тя не успя да се класира за финала на лента. Другата българка Катрин Тасева зае осмото място във финала на лента. Двете с Владинова ще участват в многобоя в петък, като са в първата по-силна група.", "date": "2017.09.01", "title": "Владинова остана на крачка от нов медал от световното по художествена гимнастика"}
{"url": "http://www.dnevnik.bg/sport/2017/09/01/3034446_pobedihme_shveciia_sus_seberazdavane_zaiavi_hubchev/", "text": "Пълното себераздаване е в основата на победата на националния отбор срещу Швеция, заяви селекционерът Петър Хубчев. Българските футболисти  спечелиха с 3:2 в София в квалификация за световното в Русия . Това е първата победа за националите срещу този съперник от половин век. С нея съставът сложи край на отрицателната серия от седем поредни загуби при голова разлика 0:20. \"Казвал съм и друг път - този отбор може да живее само с пълно себераздаване и здрави единоборства. Така бе днес и то срещу съперник, който е силен точно в това\", каза Хубчев. Той определи победата за \"много сладка\". \"Нужни са поредица от мачове на това ниво, за да кажем, че имаме отбор и изграждаме нещо\", продължи селекционерът. Той обаче заяви, че не обещава такъв мач и в Холандия. Българският отбор съхрани надежди за класиране на световното, като е трети в група А с 12 точки - на четири от водача Франция и на една от Швеция. В неделя предстои гостуване на Холандия, а до края остават три кръга. \"Отдавам разликата при гостувания и домакинства на манталитета ни. Не мога да обещая успех срещу Холандия. А и освен това винаги имаме проблеми при два такива мача в кратък срок\", добави Хубчев.", "date": "2017.09.01", "title": "Победихме Швеция със себераздаване, заяви Хубчев"}
{"url": "http://www.dnevnik.bg/politika/2017/09/01/3033895_sled_mesec_vakanciia_deputatite_se_vrushtat_na_rabota/", "text": "След месец ваканция депутатите се завръщат на работа. За днес е насрочено първото заседание на 44-ия парламент за есенния политически сезон. Очаква се то да започне с декларации на политическите сили за приоритетите им в новия парламентарен сезон, сред които са приемането на антикорупционен закон и изборът на членове на Висшия съдебен съвет. В дневния ред са разисквания по питането от народните представители Илиян Тимчев, Георги Йорданов и Валентина Найденова към министъра на здравеопазването Николай Петров относно изпълнение на проекти за модернизация и обучение в спешната помощ и цялостна стратегия за развитието на спешната медицинска помощ. Ще има и парламентарен контрол.", "date": "2017.09.01", "title": "След месец ваканция депутатите се връщат на работа"}
{"url": "http://www.dnevnik.bg/politika/2017/09/01/3034211_gerb_svikva_obshtestveno_obsujdane_za_borbata_s/", "text": "Обществено обсъждане с представители на съдебната система и неправителствения сектор на антикорупционния проектозакон на ГЕРБ ще се проведе днес в Народното събрание. Дискусията е организирана от Комисията по правни въпроси съвместно с Министерство на правосъдието. Междувременно БСП ще се срещне с президента Румен Радев, за да обсъди своя проект за създаване на агенция \"Антикорупция\". Проектът на ГЕРБ за Закона за противодействие на корупцията и за отнемане на незаконно придобитото имущество е изготвен от работната група в Министерството на правосъдието. Досега остра критика към законопроекта на управляващите излязоха  адвокатурата , асоциация  \"Прозрачност без граници \" и  \"Програма Достъп до информация\" . В него се предвижда създаването на нов единен независим орган, който да обединява функциите на съществуващи публични органи и звена с основната роля да извършва реални проверки на декларациите за имущество и интереси, да осъществява производства за установяване на конфликт на интереси и да извършва отнемането на незаконно придобито имущество. Новият независим орган ще се нарича Комисия за противодействие на корупцията и отнемане на незаконно придобитото имущество според проекта на ГЕРБ. Бъдещата комисия ще стъпи на базата на сега действащата Комисия за отнемане на незаконно придобито имущество, като към нея се вливат специализираната антикорупционна дирекция в ДАНС, Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР), съответното звено от Сметната палата. Според Цачева в република с парламентарно управление председателят на този единен орган следва да се избира от Народното събрание и останалите му членове. В проекта на БСП пък се предлага с борбата с корупцията по високите етажи на властта да се заеме ресорната дирекция в ДАНС, която да бъде извадена от агенцията, да има разследващи функции, директорът да се назначава от президента, а членовете да се избират от парламента с 2/3 мнозинство. Проектът на БСП ще бъде окончателно обсъден на пленума на партията в събота. Досега депутатите от левицата се срещнаха за обсъждане на своя проект с най-голямата магистратска организация -  Съюза на съдиите ,  с представители на Върховния административен съд  и с  главния прокурор Сотир Цацаров .  Това е поредният опит за приемане на антикорупционен закон. В края на мандата на предишния парламент от програмата на правната комисия и Народното събрание отпадна проектът,  известен като закона на тогавашния вицепремиер Меглена Кунева.", "date": "2017.09.01", "title": "ГЕРБ свиква обществено обсъждане за борбата с корупцията, БСП ще се допита до президента"}
{"url": "http://www.dnevnik.bg/bulgaria/2017/09/01/3034480_kandidatite_za_predsedatel_na_vurhovniia/", "text": "Кандидатите за председател на Върховния административен (ВАС) Георги Чолаков и Соня Янкулова ще застанат пред своите колеги от съда, за да представят своите концепции, да бъдат изслушани и разпитани. Това се случва десет дни преди на 11 септември да се проведе избора за нов председател със седемгодишен мандат. Чолаков е номиниран от мнознството от съдиите във върховния съд, като зад него застава и настоящият председател - Георги Колев. Соня Янкулова влезе в надпреварата след номинация от трима членове на съдийската колегия на Висшия съдебен съвет (ВСС). Зад нея застанаха и над 20 съдии от ВАС. И Чолаков, и Янкулова са магистрати от ключовата съдебна инстанция. Пленумът на ВАС трябва да вземе становище дали кандидатите притежават високои морални и нравствени качества, висока професионална компетентност, дали има задълбочени знания в областта на правото, богат практически опит в съответната област на правото, ръководни и административни умения, изявени аналитични способности; изявена независимост, воля за налагане на законността, решителност при изпълнение на служебните задължения и с принос за утвърждаването на правовата държава; развити умения за работа в екип, за мотивиране на колеги, за търсене и носене на отговорност. Според правилата за изслушване, цитирани от \"Правен свят\", е необходимо да присъстват повече от половината от всички съдии, включително командированите в друг съд или в Комисията за атестирането и конкурсите. Ако такова мнозинство липсва, тогава Пленумът се отлага за след час. Но ако и тогава в залата не присъстват повече от половината съдии, Пленумът се отлага за друга дата, но за след не по-късно от 5 работни дни. След изслушването Пленумът на ВАС може да изрази подкрепа за някой от кандидатите. Решенията се приемат с мнозинство повече от половината имащи право на глас, а вотът е явен и личен.", "date": "2017.09.01", "title": "Кандидатите за председател на Върховния административен съд ще бъдат изслушани от съдиите"}
{"url": "http://www.dnevnik.bg/bulgaria/2017/09/01/3034481_ot_nachaloto_na_godinata_ot_500_molbi_za/", "text": "Министерството на правосъдието е отказало на 24 души от началото на 2017 година да получат отново българското гражданство. Молбите за това до края на юли тази година са били над 500.. Това показват част от данните на ведомството, предоставени на \"Дневник\" по реда на закона за достъп до обществена информация. За миналата година молбите са 880, а отказите над 30. Повод за запитване беше случаят на  Матилда Нахабедян  - българка, живееща в Холандия, която поиска да получи отново и българското си гражданство. В началото на юни тя получи отговор от правосъдното министерство – процедурата за нея е спряна, защото са установили, че има арменска народност. В закона за българското гражданство е записано, че то може да бъде възстановено ако човекът :", "date": "2017.09.01", "title": "От началото на годината от 500 молби за възстановяване на българско гражданство е отказано на 24 души"}
{"url": "http://www.dnevnik.bg/zdrave/2017/09/01/3033528_svetovnata_zdravna_organizaciia_predlaga_pomosht_na/", "text": "Световната здравна организация е готова да направи цялостна оценка на проблема с употребата на наргилета от деца в България и да даде насоки за решаването му. Това каза в интервю за \"Дневник\" директорът на българския офис на СЗО д-р Скендер Сила. Вече е насрочена среща и с ресорния заместник-министър на здравеопазването, за да се обсъди предложението им, уточни той. По думите на Скендер Сила тенденцията сред подрастващите в България е очевидна и тревожно голяма, обаче на практика липсват официална статистика и оценка на мащаба й. Българският офис на СЗО ще покани експерти от чужбина да съдействат в изготвянето им, а след това и да разработят план за действие съвместно със здравното ведомство. Министерството на здравеопазването обяви преди седмица, че  ще въведе ограничения за употребата на наргиле , тъй като в момента тя не е регулирана по никакъв начин, а се оказа  широко разпространена мода сред тийнейджърите . Ведомството сформира работна група и обеща проектите за необходимите законови промени да са готови до един месец. Най-лесното ще са законовите промени и налагането на забрани, но по-същественият въпрос са дългосрочните мерки за превенция на пушенето сред младежите, коментира Сила. Според него са необходими мерки на много нива и координирани усилия на институциите - на министерствата на здравето и образованието, финансовото и на околната среда и на техните контролни органи. Много страни в ЕС също отскоро водят тази битка и избират различни подходи, посочи д-р Скендер Сила. Най-важното обаче е до хората да достигне посланието, че наргилето е вредно за здравето и това е многократно доказано от международни проучвания. Твърдението, че е безвредно е абсолютна заблуда, настоява той.", "date": "2017.09.01", "title": "Световната здравна организация предлага помощ на България за регулацията на наргилетата"}
{"url": "http://www.dnevnik.bg/skorost/2017/09/01/3033852_novite_koli_shte_se_reklamirat_s_po-realen_razhod_na/", "text": "Всички нови модели автомобили, които се предлагат европейските пазари от днес, ще се рекламират с по-близък до реалния разход на гориво, припомниха от Европейската асоциация на автомобилните производители (АСЕА). Консумацията, както и отделяните вредни емисии, ще се замерват с теста, известен със съкращението WLTP ( Worldwide harmonized Light vehicles Test Procedure , или световно хармонизиран тест за леки автомобили). Той заменя досегашният тест, познат като NEDC (от New European Driving Cycle, или нов европейски цикъл на шофиране), последната актуализация на който е от 1997 година. Новият начин за тестване на автомобилите е разработен от експерти от Европа, Япония и Индия и се твърди, че за краткото време на стенда, се симулират условия, много по-близки до експлоатацията в реални условия. От днес информация за разхода на гориво и вредните емисии, измерени според WLTP, трябва да е на разположение за всички модели, които се пускат на пазара за първи път. От 1 септември 2018 година данни според него трябва да има за всички продавани нови коли. От днес, производителите, които продават в Европа, се задължават да замерват разхода на гориво и вредните емисии на своите модели и по т.нар. \"Тест при реални пътни условия\" ( Real driving emissions  или RDE). Данните от него трябва да са публични и лесно откриваеми. Подлаганите на RDE-теста коли ще се карат по публични пътища и магистрали, в градски условия, при различни температури, в режим на изкачване и спускане. За разлика от лабораторните тестове, автомобилите ще бъдат натоварени. И RDE-тестът от днес е в сила за чисто новите модели, а от следващата година за всички коли, предлагани на европейските пазари. От АСЕА подчертавата, че с приемането на двете нови регулации страните от ЕС ще бъдат единственият регион в света с подобно стриктно измерване на вредните емисии от превозните средства.", "date": "2017.09.01", "title": "Новите коли ще се рекламират с по-реален разход на гориво от днес"}
{"url": "http://www.dnevnik.bg/sviat/2017/09/01/3034365_es_poe_glutka_vuzduh_no_tepurva_triabva_da_se_bori_s/", "text": "Европейските лидери се страхуваха от 2017 година: от настъплението на популизма, икономиките в застой, недоволството на избирателите и разрастването на евроскептицизма. Но тези неща не се случиха. Европа си отдъхна и дори дръзна да мисли, че доверието в европейския проект е възстановено. Развоят на събитията през 2017 г. всъщност показа колко неща са се променили. Основният катализатор на европейската кауза се оказа  Доналд Тръмп . Каквито и да са разочарованията им от Брюксел, онези, които искат задълбочаване на европейската интеграция, възприемат влакчето на ужасите на властта му като довод за каузата си. Някои страни от ЕС се опитват да направят още по-крепка европейската прегръдка. Смята се, че повратната точка тази година е избирането на  Еманюел Макрон . Политическата платформа на кампанията мубеше открито проевропейска. Той обеща промяна: да реформира склерозиралата френска икономика, да вдъхне нов живот на европейския проект и на френско-германските отношения. Сега, в дните на лятната жега, инерцията е изгубена. Меденият месец свърши.  Популярността на президента Макрон  рязко спадна под 40 процента. След три месеца на поста, бившият президент Никола Саркози се радваше на одобрение от 67 процента. Във Франция се разиграва познат сценарий. Нов президент планира да реформира тромавия трудов кодекс, като улесни наемането и уволняването на работници. Някои профсъюзи се опасяват, че правата им на колективно пазарене биват саботирани. Планират се стачки и протести. Макрон не може да скрие съмненията си. \"Франция е неподлежаща на реформиране държава. Това е страна, която мрази реформите\", казва той. Партията му разполага с голямо парламентарно мнозинство, но както и в миналото, битката за бъдещето на Франция ще се води на улицата. Съдбата на президента Макрон е напомняне, че антисистемните настроения не са отслабнали, Нова проверка на европейското обществено мнение се задава на 24 септември, когато пред урните ще се явят германците. Дебатите засега са приглушени. Нещата не са се променили особено от 2013 г. насам, когато кампанията се въртеше около здравата ръка на  Ангела Меркел . Сега тя отново води в допитванията - като кандидат не на реформата, а на стабилността. Има много обаче, по което да се спори: ниските надници, рушащата се инфраструктура и измамите в автомобилната промишленост. Някои от големите германски автомобилостроители са изправени пред нови обвинения в тайни споразумения след скандала с вредните емисии на някои дизелови автомобили. Във външнополитически план германското ръководство не показва склонност да бъде нещо повече от стожер на ЕС. Кризите по-скоро се поставят под контрол, вместо да се решават. Меркел заяви, че приемането на един милион бежанци през 2015 г. никога няма да се повтори. Германският канцлер е зависима от това турският президент да държи бежанците далеч от първата страница (на вестниците). Ако той не одобри действията на Берлин, турската брегова охрана може да си затвори очите за корабите с мигранти, които отплават от Турция за Гърция. Не е съвпадение, че миналата седмица броят на  мигрантите, пристигащи в Гърция , отново нарасна след изострянето на германско-турските отношения неотдавна. от факта, че останалата част от Европа не споделя бремето на бежанския наплив. Италианският вътрешен министър Марко Минити заяви, че неконтролируемата миграция от Либия \"застрашава социалната и демократична структура на Италия\". Поради това Италия проявява активност в Либия и помага на либийската брегова охрана да предотвратява отплаване на лодки с мигранти от Северна Африка. Има информация, че се плаща на трафиканти и се финансират племена в Южна Либия, за да връщат икономически мигранти, насочили се на север. В последните месеци броят на мигрантите, пристигащи Италия, намаля. Европа изглежда се ориентира към създаване на  лагери за прием на бежанци в Африка . Италия ще е следващата проверка дали популизмът в Европа е достигнал кулминационната си точка. Догодина там ще има избори и темата за Европа ще присъства в дневния ред. Откакто се присъедини към еврозоната,икономика ѝ е в стагнация. Въпреки някои проблясъци на подобрение напоследък, Италия е страната с втория най-слаб растеж в ЕС. Правителството в Рим иска Брюксел да облекчи регулациите в областта на данъците и разходите. В състояние на изчакване са куп антиевропейски партии, а  Силвио Берлускони  може отново да се окаже влиятелен политик. Нови разделителни линии се появиха между страните от Източна и Централна Европа и останалата част от Евросъюза. Полша и Унгария се дразнят от директивите на Брюксел. Полша продължава да игнорира протестите на Европейската комисия заради плановете на Варшава да промени съдебната си система. Брюксел настоява Обединеното кралство да започне да преговаря сериозно, а Великобритания призовава ЕС да проявява повече гъвкавост. Възможно е през октомври ЕС да реши, че не е налице достатъчен напредък по въпроси като британските финансови задължения за излизане от ЕС и да блокира придвижването към следващия, ключов етап от Брекзит - договарянето на бъдещите търговски отношения между Обединеното кралство и Европа. Някои висши представители казват, че двете страни трябва да надзърнат от ръба на пропастта и да усетят ужаса от провала, за да има истински напредък. Британската централна банка понижи прогнозите си за растежа за тази и следващата година. Големи международни компании като Бе Ем Ве (BMW), Ай Би Ем (IBM) и \"Гугъл\" (Google) продължават да инвестират във Великобритания, но управителят на банката Марк Карни предупреди, че бизнес инвестициите са по-малко, отколкото би трябвало. Германците казват, че износът им за Великобритания е намалял с 3 процента. Деловите среди призовават \"общите икономически интереси да се поставят на първо място\". Не това обаче е приоритетът за европейските лидери. Те искат да съхранят европейското единство и независимо от икономическите предимства, те остават твърдо на позицията, че Великобритания по никакъв начин не бива да е по-добре, отколкото ако би останала в ЕС. Икономиката в еврозоната се съживи, но това отне усещането за натиск в Европа. През втората четвърт на годината беше регистриран растеж от 0.6%. Безработицата намалява, дори във Франция. Страхът, че и други страни може да напуснат ЕС, като че ли беше преувеличен. Според някои президентът Тръмп заплашва да разруши световния либерален ред, но това само насърчава Европа да преследва по-настойчиво собствените си интереси. Повечето фактори, помогнали за възхода на европейските антисистемни партии обаче не са изчезнали - следствията от глобализацията, неравенството, несигурността на средната класа, неспособността за справяне с миграцията и терористичните атаки, които от 2015 г. досега са взели над 300 жертви в Европа. Някои европейски лидери, и особено президентът Макрон, се изказаха за реформиране на ЕС чрез увеличаване на спасителните фондове и подсилване на еврозоната, \"обзавеждайки\" я с  финансов министър , чрез по-строг контрол върху националните данъци и разходи. Кризата в Европа обаче възникна от несъответствието между желанията на гражданите ѝ и това, което правителствата и европейските институции им даваха. Несъответствието не намалява. Европа продължава да се бори с всички сили да овладее поредицата кризи, пред които е изправена. Онова, което все още липсва, е план как да се даде тласък на европейския проект. /БТА", "date": "2017.09.01", "title": "ЕС пое глътка въздух, но тепърва трябва да се бори с евроскептицизма"}
{"url": "http://www.dnevnik.bg/sport/2017/09/01/3034448_snimka_na_denia_futbolna_euforiia_v_centura_na_sofiia/", "text": "Радост на терена, празник по трибуните... Българският национален отбор по футбол  , като по-важното е, че след 3:2 запази възможностите си за класиране за световното в Русия. Воденият от Петър Хубчев отбор изигра силен мач на \"Васил Левски\" и заслужи поздравленията на около 15 000 зрители. България заема третото място в квалификационната група А, като изостава с четири точки от водача Франция и с една от шведите. В неделя съставът гостува на Холандия.", "date": "2017.09.01", "title": "Снимка на деня: Футболна еуфория в центъра на София"}
{"url": "http://www.dnevnik.bg/detski_dnevnik/2017/09/01/3034351_elektronnite_uchebnici_se_polzvat_samo_po_jelanie_na/", "text": "Използването на електронни учебници в час е само по желание на учителите и учениците. Това обясниха от Министерството на образованието и науката (МОН) в отговор на въпрос на \"Дневник\". След обществен натиск в четвъртък  просветният министър Красимир Вълчев поиска по-леките и евтини черно-бели учебници за осми клас да не бъдат разпространявани на пазара, тъй като дискриминират децата , но от МОН обещаха на по-късен етап учениците и родителите им да имат възможност за по-евтин вариант. По мнения на родители и експерти електронните версии на учебниците са такъв. Освен това те могат да решат проблема с тежките раници на децата, както и да направят ученето по-интересно, тъй като съдържат анимация и образователни игри. Електронни версии на свои учебници предлагат основно големите издателства като \"Просвета\" и \"Анубис\". Те са дигитални варианти на печатните и покриват изискванията на просветното министерство за съдържание и качество. Зареждат се както на компютър, така и на таблет или мобилен телефон. \"Досегашната работа в училище с електронни учебници показва, че те се приемат с изключителен интерес, защото съдържат атрактивни 3D анимации, видеоклипове, интерактивни упражнения, задачи, образователни игри\", обясниха от \"Просвета\". Достъп до електронните учебници се продава онлайн и най-често е за една календарна година. Освен същите уроци децата имат възможност да гледат анимации и презентации, както и да решават образователни задачи. От \"Просвета\" обявиха, че предоставят безплатни електронни учебници на преподавателите, които изберат техните учебници. За децата електронните учебници по новите програми за осми клас струват по 6 лева.", "date": "2017.09.01", "title": "Електронните учебници се ползват само по желание на учители и ученици"}
{"url": "http://www.dnevnik.bg/politika/2017/09/01/3033495_rusofilite_patrioti_izmestiha_rusofilite_nostalgici/", "text": "Развятото знаме на признатата само от Русия Донецка народна република (ДНР) по време на честванията на 140-годишнината от боевете на Шипка създаде дипломатически скандал и  украинският посланик  Микола Балтажи призова българските власти да разследват случая. Зад разпъването на флага на подкрепяните от Русия сепаратисти стои нерегистрираната юридически организация ДВИЖЕНИЕ НА РУСОФИЛИ \"ПЕТКО ВОЙВОДА\", както самите те се хвалят на страницата си във \"Фейсбук\". Един от администраторите на страницата е Биляна Карагенска. Ако се съди по статусите й, тя е била няколко пъти в Донбас и войната там е основната тема на постовете и. Освен на Шипка, тя е развявала знамето на ДНР и на други събития, като \"Безсмъртния полк\", организиран и у нас на 9 май с участие на посолството на Русия. Тя е и фен на любимия на президента на Русия рокерски клуб \"Нощните вълци\". Карагенска демонстрира близост с бойци в \"армията\" на ДНР в профила си. Видовете русофили През юни 2016 г. младшият научен сътрудник в Руския институт за стратегически изследвания РИСИ Николай Алексеевич Подчасов пише анализ, озаглавен \"Русофилите в България: Между социализма и консерватизма\". Подчасов стига до извод, че в България има два вида политическо русофилство. По-разпространеният свързва със съветския период. \"Второто, по-младото, се старае да има предвид не само съветското време, но и по-ранните епохи, когато Русия и България са обединени най-вече от общата вяра и културна приемственост\". Според него това \"консервативно течение на русофилството\" е по-перспективно. Вероятно възгледите на Подчасов са повлияни от вече бившия разузнавач и бивш шеф на института Николай Решетников, който се е обърнал към монархизма и дори предлагал замяната на съветските символи по държавните учреждения с двуглавия орел от герба на царска Русия. Русофилите соцносталгици \"Русофилството на БСП и АБВ е здраво свързано със социалистическата идея и с корените си остава в съветския период на руско-българските отношения\", обяснява нагласите в двете партии анализът на РИСИ. Когато Подчасов пише анализа си, АБВ и БСП са парламентарно представени. Консервативните русофили-патриоти Най-често срещаното българско име в сайта на РИСИ е на Николай Малинов. Той е председател на НД \"Русофили\". Депутатът в 40-то и 42-то Народно събрание от БСП и бивш издател на партийния вестник \"Дума\"  безуспешно се опита  да купи фалиралата телевизия ТВ7, а в момента е ангажиран с българската част от проекта \"Руски дневник\". Сайтът се издава на 16 езика в 22 държави и е част от международната медийна платформа Russia Beyond the Headlines (RBTH), която пък е собственост на един от най-големите руски държавни вестници \"Российская газета\". Изданието е най-мекият вариант на официалната руска пропаганда. Официален представител на RBTH за страната е съпругата на Малинов - Даниела Малинова. Малинов е представител в България на руските телевизионни програми: \"Первый канал. Всемирная сеть\", ТВ \"Центр\", \"Охота и рыбалка\". През 2011 г. за активната му роля в съхраняването и опазването на стотиците паметници и паметни знаци на руско-българската дружба в България президентът на Русия Дмитрий Медведев му връчва медал \"Александър Пушкин\". На сайта на движението има банер, водещ към РИСИ, а членове на ръководството на института не пропускат да посетят събора на русофилите на язовир \"Копринка\" и събранията на Националния съвет на движението. В интервютата си пред РИСИ Малинов застъпва тезата, че без културна, православна и икономическа връзка с Русия българите няма да оцелеят. \"Самият Н. Малинов е ярък пример на консервативния вариант на русофилството. За разлика от много от своите съратници, той вижда главното, което обединява нашите страни – общата вяра и паметта към героите във войните за Освобождението (1877-1878 г., а не в привързаността към социалистическите идеали\", пише Подчасов. \"Освен \"Атака\" на политическото поле в България, засега няма друга сила, която да излиза под знамената на консерватизма и русофилството едновременно\", пише още Подчасов. Според него недостатъкът на партията е излишно авторитарният и предизвикателен стил на поведение на Сидеров. След като \"Атака\" се обедини в \"Обединени патриоти\" с ВМРО и НФСБ на Валери Симеонов, Сидеров видимо се е променил. Депутатът от \"Атака\" Станислав Станилов също често е цитиран на сайта на РИСИ и е член на ръководството на \"Русофили\". Самият Николай Малинов беше кандидат-депутат от \"Обединени патриоти\" в София. Множащите се русофилски фейсбук групи също наблягат на общата памет с Русия, но и соцносталгията не им е чужда. Русофили от втория ешелон На 12 април миналата година тогавашният директор на РИСИ Леонид Решетников се е срещнал с \"българския политически деец, журналист и популярен водещ (\"Евроком\") Камен Попов и български политолог Михаил Михайлов\", се разбира от специална статия на сайта на РИСИ. Към този момент Попов беше известен като човека, ударил в лицето Волен Сидеров при втория му опит за окупация на НАТФИЗ. На пети юли миналата година Попов се появи на мотор на жълтите павета с \"Нощните вълци\" в  мото похода им през България  \"Славянский мир\". Попов беше най-близо до лидера на \"глутницата\" Андрей Бобровский при медийните му изяви. На президентските избори Попов бе кандидат за президент и взе 0,14 % от гласовете. Камен Попов е съучредител на Национален форум \"Обединение\" - една от организациите, родили се в резултат на протестите от февруари 2013 г., след които първото правителство на Бойко Борисов подаде оставка. Това беше и една от структурите, които участваха в т.нар. \"контрапротести\" и си сътрудничиха с кабинета на Пламен Орешарски. \"Обединение\" участваше и в среднощните патрули, които националистическата формация на Боян Расате пусна по улиците на София срещу бежанците. Той се появи и в  \"експертния екип\"  на партия \"Воля\" на Веселин Марешки.", "date": "2017.09.01", "title": "Русофилите \"патриоти\" изместиха русофилите носталгици"}
{"url": "http://www.dnevnik.bg/sviat/2017/09/01/3034226_germaniia_pusna_nov_glasovoditel_na_fona_na_rekorden/", "text": "Три седмици преди изборите в Германия поне едно проучване показва, че близо половината гласоподаватели не знаят какво ще направят, правителството пусна първия онлайн \"гласоводител\", който трябва да им помогне. \"Гласометърът\" ( Wahl-O-Mat ) започна работа в сряда и целта му е да свърже избиратели с конкретна политическа партия след серия въпроси, на които те трябва да отговорят, разказва \"Ройтерс\". \"Получих сто процента\" съвместимост с Германската социалдемократическа партия (ГСПД), каза Хубертус Хайл, генерален секретар на партията в партията, която е младши партньор в коалицията на канцлера Ангела Меркел. Той е първият човек, тествал \"Гласометъра\" след официалното му пускане. Участниците трябва да изберат дали са съгласни, несъгласни или без мнение по 38 въпроса от последните месеци, идентифицирани от 26 млади избиратели, избрани от 500 доброволци. Въпросите са по ключови теми като вдигането да данъците за дизелови автомобили, миграцията и засилването на видеонаблюдението. Очаква се Меркел да спечели четвърти мандат, като нейният Християндемократичен съюз (ХДС) има значителна преднина пред социалдемократите. Не е ясно обаче кои ще са партньорите ѝ в коалицията. Проучване на института \"Аленсбах\" от миналата седмица показа, че 46% от гласоподавателите не са решили как да гласуват - най-големият дял колебаещи се избиратели седмици, регистрирани седмици преди изборите от 20 години сам. Освен онлайн - на сайта и чрез приложения - \"Гласометърът\" ще е достъпен и в аналогова версия за хората, които не ползват Интернет. При последните избори през 2013 г. 13.2 милиона души използваха приложението, а на предстоящите се очаква броят да е още по-голям, каза Томас Крюгер, който оглавява Федералната агенция за гражданско образование. \"Шест процента от онези, които не смятаха да гласуват на изборите (през 2013 г.), промениха решението си, слес като използваха инструмента,\" каза той. \"Германия преживява реполитизация, защото хората осъзнават, че живеем в несигурни времена, че залогът на тези парламентарни избори е голям и че не е без значение кой ще бъде избран,\" казва Маркус Блуме, генерален секретар на Християнсоциалния съюз, баварската партия, която е посестрима на управляващата ХДС. Според Рихард Хилмер, който оглавява базирания в Берлин мозъчен тръст Policy Matters, инструментът става още по-важен за млади гласоподаватели, които досега не са били в политиката. \"Интересът е определено по-голям на тези избори, както и несигурността. Предстои да се види как това ще се отрази на участието в тях. Може да се окаже, че хората ще продължат да се несигурни и ще останат у дома.\"", "date": "2017.09.01", "title": "Германия пусна нов гласоводител на фона на рекорден брой колебаещи се преди изборите"}
{"url": "http://www.dnevnik.bg/photos/2017/09/01/3032968_fotogaleriia_parijkata_sveta_bogorodica_se_nujdae_ot/", "text": "Парижкият архиепископ е иницирал набирането на средства от 100 милиона евро (120 милиона долара), за да спаси от разрушаване готическите арки на прочутата катедрала \"Света Богодорица\" (\"Нотр Дам дьо Пари\") в Париж. Всяка година 12-14 милиона души посещават парижката забележителност от 12 век на остров в река Сена.", "date": "2017.09.01", "title": "Фотогалерия: \"Парижката Света Богородица\" се нуждае от помощ"}
{"url": "http://www.dnevnik.bg/citat_na_deniia/2017/09/01/3034485_citat_na_denia_armiiata_ne_e_dekoraciia_koiato_vijdame/", "text": "Това заяви министърът на отбраната Красимир Каракачанов пред Би Ти Ви. Той допълни, че преди време политиците в България обяснявали как \"НАТО ще ни пази, а Европейският съюз ще ни храни\", което обаче нямало как да стане. Каракачанов допълни, че има 5500 незаети щата в армията, но към момента нямало пари за тях. Той обясни, че бюджетът на министерството се е правил на база щатни места. \"За 608 лв. начална заплата има две причини да станеш войник. Едната е от обич към родината, а другата - наследствени причини, ако баща ти или дядо ти са били в армията\", каза още Каракачанов.", "date": "2017.09.01", "title": "Цитат на деня: Армията не е декорация, която виждаме само на Гергьовден"}
{"url": "http://www.dnevnik.bg/sport/2017/09/01/3034454_federer_mina_prez_nov_petsetov_mach_za_80-ata_si/", "text": "Рекордьорът по титли от Големия шлем Роджър Федерер спечели втора петсетова победа на US Open и се класира за третия кръг. Този път швейцарският тенисист направи обрат за 6:1, 6:7, 4:6, 6:4, 6:2 срещу руснака Михаил Южни. Другият голям фаворит Рафаел Надал също трябваше да обръща резултата. Испанецът се справи за 4:6, 6:3, 6:2, 6:2 срещу японеца Таро Даниел. Българинът  Григор Димитров приключи участието си  в последния турнир от Големия шлем за сезона. Седмият поставен изигра много слаб мач и отпадна след три сета срещу 53-ия в света Андрей Рубльов. Федерер се справи с предизвикателството, отправено му от Южни. Швейцарецът спечели 80-ата си победа на US Open и е на 18 от рекорда на Джими Конърс. Следващият му съперник ще е Фелисиано Лопес. Първият сет беше под пълния контрол на петкратния шампион, който дори имаше възможност да спечели на нула. Във втория той се справи след ранен пробив на Южни и направи обрат за 4:2. Руснакът успя да изравни в момента, в който съперникът му сервираше за спечелването на сета, и в тайбрека се наложи със 7:3. Пробив в петия гейм се оказа достатъчен на Южни да спечели третия сет и да поведе в мача. Постепенно Федерер започна да подобрява резултатите си на втори сервис. Той имаше преднина след ранен пробив в четвъртия сет, когато при 5:3 сервираше за успех в сета, но руснакът проби. Швейцарецът отговори мигновено и с нов пробив направи 2:2. В решителния пети сет рекордьорът по титли от Големия шлем си върна пълното надмощие в играта. Представянето му на начален удар се подобри значително и това му помогна. След 2:2 той спечели четири поредни гейма и стигна до победата. В другия очакван мач късен пробив на Даниел му осигури успеха в първия сет. Японецът, който е 121-и в света, проби и в началото на втория, но това послужи като сигнална лампа за Надал. Испанецът веднага върна пробива и започна обрата си. Той пое контрола над играта и до края на мача не позволи на съперника си да го затрудни.", "date": "2017.09.01", "title": "Федерер мина през нов петсетов мач за 80-ата си победа на US Open"}
{"url": "http://www.dnevnik.bg/sviat/2017/09/01/3034498_chetiri_firmi_shte_praviat_prototipi_na_ogradata_po/", "text": "Американското правителство съобщи, че е избрало четири фирми за изграждането на прототипи на бетонната ограда по границата с Мексико, съобщава БТА. Те са участвали в търга за държавната поръчка, обявен през март след указ на президента Доналд Тръмп. Стойността на всеки от четирите договора е между 400 и 500 хил. долара, като прототипите ще бъдат с размери 9 на 9 метра и ще бъдат построени в Сан Диего. През следващата седмица ще бъде възложена и направата на прототипи на стена от прозрачни материали. Изграждането на оградата по границата е с цел спиране на незаконната имиграция. Това бе едно от обещанията в предизборната кампания на Тръмп.", "date": "2017.09.01", "title": "Четири фирми ще правят прототипи на оградата по границата между САЩ и Мексико"}
{"url": "http://www.dnevnik.bg/na_put/2017/09/01/3034005_skanirane_na_liceto_roboti_i_gradini_letishtata_na/", "text": "Багажът на пътниците се събира от роботи, а пък самите пътници чакат в зала с вътрешна градина преди лицата им да бъдат сканирани и да преминат през напълно автоматизирания контрол: ето това би могло да прилича на летището на бъдещето. Тези иновации биха могли да станат реалност, тъй като новите технологии се развиват бързо по летищата. И така дългото чакане на терминалите може да бъде изпълнено с много по-приятни моменти. Страните от азиатско-тихоокеанския регион, които са напред в тази област, са в конкуренция с Близкия изток. Големи хъбове се стремят да привлекат все повече пасажери, когато правят избора си откъде да минат по време на пътуванията си. Тези райони на света са \"двата основни центъра на растеж в иновационните технологии, защото истински се конкурират, за да станат световни хъбове на  въздушния транспорт \", каза пред АФП Сет Йънг, директор на Центъра за проучвания по аеронавтика в Университета в Охайо (САЩ). \"Ако се кача на полет Ню Йорк - Бангалор, дали да мина през Абу Даби, Дубай или пък Хонконг? Това е огромен пазар\", допълва той. Промените обаче са в същото време и огромно предизвикателство, защото задължават големите летища да променят коренно начина си на функциониране, който са възприели от десетилетия, а това би могло да им излезе скъпо. Летището \"Ченги\" в Сингапур, например, което е сочено за едно от най-добрите в света, планира да въведе технология за лицево разпознаване на новия терминал, който се планира да бъде открит до края на годината. Лицето на пътниците ще бъде дигитализирано при регистрацията, а това трябва да им позволи да минат бързо през целия процес (проверка от служителите по сигурността, паспортен контрол) без да имат работа и с един човек. Европа и САЩ са на опашката През юли Австралия обяви инвестиция от 22.5 млн. австралийски долара (15.1 млн. евро) в технологията за лицево разпознаване, която планира да въведе на всичките си летища. Аеропортът в Дубай планира да направи същото. Роботи се появяват в големи хъбове, сред които е летището \"Инчон\" в Сеул. Там те изпълняват различни задачи - транспортиране на багажите, чистене, а пък новият терминал в Сингапур ще бъде оборудван с роботи чистачи с униформи на икономи. Самостоятелното регистриране и отпечатването на бордни карти вече са широко разпространени, като много пътуващи принтират билетите си у дома или пък на самите летища. Летищата освен това се опитват да подобрят имиджа си, за да привличат повече транзитни пътници. Новият терминал в Сингапур е 10-етажен комплекс, наречен Jewel (Бижу), има много магазини и ресторанти, а главната му атракция ще бъде изкуствен 10-метров водопад във вътрешна градина. Някои хъбове въвеждат вече самостоятелно чекиране и на багажите, което позволява на пътуващите да си отпечатат етикети и да ги сложат на багажа си, след като е сканирана бордната им карта. След това те поставят багажа си на въртяща се лента. И ако летищата в азиатско-тихоокеанския район и в Близкия изток са напреднали в тази област, то в САЩ и Европа – изостават. \"Европа и Съединените щати са лидерите на авиационния пазар през последните 75 до 100 години, но е много трудно да направите революция в инфструктура, чиито корени са на 75 години\", обяснява Йънг. Това е и въпрос на \"политическа воля\" - страните с нововъзникваща пазарна икономика се стремят да строят много модерни летища, за да подобрят статута си на международно равнище\", допълва той. Някои летища в Европа и в САЩ са готови да инвестират много. Основното летище на Ню Йорк \"Джон Ф. Кенеди\", планира да вложи 10 млрд. долара (8.5 млрд. евро), за да обнови инфраструктурата си с надеждата да повиши репутацията, която не е много ласкателна. \"Схипхол\" в Амстердам  има амбицията да стане първото цифровизирано летище в света до 2019 година. То изпробва скенери за ръчния багаж, които ще позволят на пътуващите да оставят преносимите си компютри и течностите в чантите и проучва биометричната технология. При все това промените биха могли да отнемат известно време, имайки предвид трудностите, които срещат летищните компании при въвеждането на нови технологии като и съпротивата срещу нововъведенията и недостатъчните финансови средства, предупреждава Ксавие Емоно, експерт по транспорта в Roland Berger./ БТА", "date": "2017.09.01", "title": "Сканиране на лицето, роботи и градини: летищата на бъдещето"}
{"url": "http://www.dnevnik.bg/bulgaria/2017/09/01/3034502_kolata_s_koiato_nai-veroiatno_e_otvlechen_adrian/", "text": "Вътрешният министър Валентин Радев заяви пред Би Ти Ви, че е открит опожарен автомобил, с който най-вероятно е бил отвлечен Адриан Златков. 25-годишният мъж изчезна преди два дни, като вчера  от МВР потвърдиха, че става въпрос за похищение . Отвлеченият е син на собственик на голяма автокъща. На въпрос дали някои от членовете на групите за отвличания, които действаха преди няколко години, отново са решили да подновят криминалната си дейност, Радев заяви, че всичко е възможно. Според него обаче \"няма условия да се завърнат времената на \"Наглите\". \"До сега нямаме информация за поискан откуп, нямаме и информация похитителите да са се свързали със семейството\", уточни вътрешният министър. По думите му  намерените вчера фалшиви долари по пътя , където беше намерена изоставената кола на Адриан Златков, са от филмова продукция. Той обаче не уточни как са попаднали там. \"По-скоро нямат връзка с отвличането\", каза Радев, като допълни, че държавата има достатъчно ресурс, за да разреши подобен случай. Вътрешният министър каза още, че полицията е действала акуратно на  подадените 4 жалби от жената , която беше разстреляна от съпруга си в столичния кв. \"Лагера\". \"Всичко, каквото е трябвало да направим, сме го направили. Пропуски сигурно има, но сме действали акуратно\", добави Радев. Той уточни, че мъжът имал 3 пистолета, но единият от тях не е регистриран. Министърът призна, че след големите пожари в последната седмица е получил предложение да се забрани носенето на цигари, кибрити и запалки от пастири, когато са в гората. Той обаче допълни, че няма как да се наложи подобно ограничение. Радев заяви още, че обвиненият пастир за пожара в Кресненското дефиле, при който изгоряха около 15 хил. дка гора, е направил пълни самопризнания, като дори е завел разследващите на мястото,  където е хвърлил фаса си. ", "date": "2017.09.01", "title": "Колата, с която най-вероятно е отвлечен Адриан Златков, е открита опожарена, заяви Валентин Радев"}
{"url": "http://www.dnevnik.bg/bigpicture/2017/09/01/3030263_nai-dobrite_snimki_na_dnevnik_prez_avgust/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов, Надежда Чипева, Цветелина Белутова и Николай Дойчинов. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2017.09.01", "title": "Най-добрите снимки на \"Дневник\" през август"}
{"url": "http://www.dnevnik.bg/biznes/2017/09/01/3034512_polet_na_bulgariia_er_ot_sofiia_za_madrid_zakusnia_s/", "text": "Полетът на \"България ер\" от София за Мадрид, който трябваше да се осъществи снощи в 23:35 ч., е закъснял с девет часа и половина. Това показва справка в сайта на \"Летище София\", където е посочено, че самолетът е излетял тази сутрин в 9:06 ч. От националния превозвач все още не са обявили каква е причината за поредния проблем, който имат със закъсняващи полети. По информация на Нова телевизия пътниците също не са получили информация от представител на компанията. Сред чакащите да излетят за испанската столица е имало и около 20 деца. Пътниците твърдят, че багажът им е бил прибран и качен на самолета, но те не са били допуснати на него. Междувременно всички пътници,  които бяха свалени от полет на \"Уиз ер\"  (Wizz Air) за Лондон заради дублирани резервации, са били превозени с извънреден полет вчера вечерта.", "date": "2017.09.01", "title": "Полет на \"България ер\" от София за Мадрид закъсня с близо 10 часа"}
{"url": "http://www.dnevnik.bg/sport/2017/09/01/3034525_arjentina_ostava_pod_naprejenie_v_kvalifikaciite_za/", "text": "Националният отбор по футбол на Аржентина остана под напрежение в квалификациите за световното в Русия. Небесносините завършиха 0:0 с Уругвай в Монтевидео. Три кръга преди края Лионел Меси и съотборниците му са пети в класирането с 23 точки. Първите четири се класират директно, а петият играе плейоф. Надпреварата в Южна Америка за класиране за световното остава много оспорвана. Бразилският отбор вече си осигури място в Русия и е убедително начело, като след 2:0 срещу Еквадор има 36 точки. След това седем отбора са в спора, като вторият Колумбия е с 25 точки, а осмият Еквадор има 20. Уругвай вече четири мача е без победа, но остава трети с 24. Луис Суарес започна като титуляр, въпреки че има проблеми в коляното, които се усложниха след мача. Аржентина игра по-добре, но не можа да спечели в дебюта на новия селекционер Хорхе Сампаоли. През първото полувреме Единсон Кавани и Меси пропусна за двата състава. След почивката звездата на \"Барселона\" имаше още възможности, от които не се възползва. Новото попълнение на \"Барселона\" Паулиньо и трансферната цел на каталунците Коутиньо донесоха победата с 2:0 срещу Еквадор.  Паулиньо откри в 70-ата минута след ъглов удар. Вилиан центрира, с топката се разминаха няколко играчи, а Паулиньо я прати в мрежата с мощен удар. Коутиньо удвои седем минути по-късно след хубаво разиграване с Габриел Жезус.", "date": "2017.09.01", "title": "Аржентина остава под напрежение в квалификациите за Русия 2018 след равенство"}
{"url": "http://www.dnevnik.bg/sport/2017/09/01/3034536_levski_produlji_pulnata_promiana_s_frenski/", "text": "\"Левски\" продължи пълната промяна в отбора си с привличането на френски полузащитник. Сините допълниха селекцията си с халфа Антони Белмонт. Играчът подписа договор за три години, обявиха от клуба. Французинът ще се включи още днес в подготовката на отбора за мача с \"Лудогорец\". Сините приемат шампиона на 6 септември в отложена среща от първия кръг. Белмонт има осем мача във френската Лига 1, както и 17 във второто ниво на местното първенство. Авторитетният сайт transfermarkt.de оценява 21-годишния футболист на 400 хил. евро. За последно полузащитникът е играл в \"Дижон\". Това лято \"Левски\" направи мащабна селекция, която продължава и в момента. В отбора дойдоха повече от десет нови футболисти, сред които и игралите във Висшата лига Жорди Гомес и Габриел Обертан. Начело на отбора беше привлечен Делио Роси.", "date": "2017.09.01", "title": "\"Левски\" продължи пълната промяна с френски полузащитник"}
{"url": "http://www.dnevnik.bg/politika/2017/09/01/3034534_partiite_otkriha_noviia_politicheski_sezon_sus_zaiavki/", "text": "Борба с корупцията и бедността се очертаха като политически приоритети на управляващи и опозиция в началото на новия парламентарен сезон днес. ГЕРБ поиска опозицията да не разпространява фалшиви новини в опит да печели симпатии, а от БСП направиха заявки за алтернативни законодателни инициативи. ДПС се обяви за евроатлантическа ориентация на страната. ГЕРБ ще приеме антикорупционния закон до януари  ГЕРБ определи като приоритети в новия политически сезон приемането на антикорупционния закон, осигуряване на сигурността на хората по места чрез изграждане на полицейски офиси, ликвидиране на неграмотността и провеждане на успешно българско председателство на Съвета на Европейския съюз (ЕС). \"Най-масови са обществените очаквания за добро антикорупционно законодателство и за работещ антикорупционен регламент. Ето защо сме длъжни до края на годината да приемем новия антикорупционен закон. Това ще бъде много важен знак към обществото. Отсега сме наясно, обаче, че контролът по изпълнението му става все по-голямо предизвикателство пред законодателя\", заяви в декларация зам.-председателят на ГЕРБ Цветан Цветанов. Според него избирателите нямало да простят пропиляването на шанса да се подобри имиджа на България пред Европа по време на европредседателството. \"Опозицията ни трябва да проумее, че печеленето на симпатии не минава през фалшивите новини за политическия опонент, а през способността да бъдат оценявани добрите политически идеи, както и да бъдат предлагани работещи алтернативи. Риториката на омразата не ражда политическо доверие\", каза още Цветанов. БСП поиска да няма \"работещи бедни\" Опозицията от \"БСП за България\" определи като своя стратегическа цел намаляването на бедността и увеличаването на доходите, тъй като въпреки заявките за реформи у нас вече имало \"работещи бедни\". Според лидера на социалистите Корнелия Нинова тези проблеми можело да се решат с образование и наука, икономика и производство, както и борба с паралелната държава. \"Няма нищо да постигнем, ако не спрем истински корупцията\", заяви още Нинова. Тя заяви още, че социалистите ще предложат алтернативен бюджет за 2018 г., който ще гледа на неграмотността, бедността и влошения здравен статус като на елементи от националната сигурност. Лидерът на БСП обяви, че ще подкрепя правителството в административната реформа, както и за европредседателството. \"Патриотите\" се обявиха за действия, ДПС - за спиране на театрото  Председателят на парламентарната група на \"Обединените патриоти\" Волен Сидеров благодари на коалиционния партньор ГЕРБ за коректността, а на опозицията - за работата. Той отчете, че политическата класа е помъдряла, тъй като \"в началото на прехода бе словото, а сега е дошло времето на градивното и действеното\". \"Ще се застъпвам Банката на развитие да работи за българския бизнес\", обяви лидерът на \"Атака\" и допълни: \"Пожелавам ви здраве и спасение. Бог да пази България\". Лидерът на ДПС Мустафа Карадайъ критикува управлението и обяви, че вместо на работа сме свидетели на \"клуб за самодейност\". \"Оставете театрото на театрите\", призова той. ДПС призова още България да не се отдалечава от европейските модели и ценности. \"Ние трябва да издигнем нормалността в парадигма на държавност - да се гарантира образование, справедливост, стабилност и сигурност на гражданите\", каза още Карадайъ. От \"Воля\" поискаха управляващи и опозиция да се вслушват повече в тях и се обявиха за повишаване на стандарта на живот на хората и борба с корупцията.", "date": "2017.09.01", "title": "Партиите откриха новия политически сезон със заявки за борба с корупцията и бедността"}
{"url": "http://www.dnevnik.bg/detski_dnevnik/2017/09/01/3034553_dostavkite_na_plodove_zelenchuci_i_mliako_v/", "text": "Държавен фонд \"Земеделие\" одобри общо 365 фирми за доставка на плодове, зеленчуци, мляко и млечни продукти в училищата за предстоящата учебна година. Подадените заявления за услугата бяха 395, уточняват от земеделското министерство. По схема \"Училищен плод\" документи са подали 231 заявители. От тях са одобрени 215, които обхващат 3259 учебни заведения и 447 672 деца. 14 заявителя са получили отказ. По схема \"Училищно мляко\" са подадени 164 заявления. След административна проверка са обработени 163 от тях, а още едно е в процес на разглеждане. Вече са одобрени 150 доставчици на мляко и млечни продукти, които ще обслужват 3018 училища и 466 434 деца. ДФ \"Земеделие\" обръща внимание на всички одобрени заявители, че в срок до 10 дни след издаване на акта за одобрение, всички изпълнители могат да извършат промяна на предоставените графици за доставка на продуктите.", "date": "2017.09.01", "title": "Доставките на плодове, зеленчуци и мляко в училищата ще се правят от 365 фирми"}
{"url": "http://www.dnevnik.bg/biznes/2017/09/01/3034539_predpriemachi_i_chujdenci_sujiviavat_pazara_na_selski/", "text": "Засилен инвестиционен интерес и увеличение на продажбите на селски имоти у нас. Това отчитат от Асоциацията на българските села, цитирани от БНТ. Данните сочат, че от началото на годината до момента ръстът на бизнес предприемачите, както и на чуждестранните граждани, решили да живеят в български села, е с 15% по-голям сравнение с миналата година. Най-предпочитан е регионът на Пловдив, следван от София, Бургас и Велико Търново. Най-слаб интерес към покупки има в Северозападна България. Интересът се дължи основно на предприемачи, които решават да правят бизнес в някои села, при това не непременно свързан със земеделие. От асоциацията виждат възраждане на интереса към селските имоти, който е бил в своя пик в периода 2004-2008 г. Вложенията в селски домове в момента, по данни на асоциацията, варират от 40 до 70 хил. евро. Възроденият интерес съответно води и до покачване на цените на имотите. По данни на организацията чужденците, които отново се интересуват от покупката на къщи на село са от Великобритания, Германия и Австрия и по-малко от Русия.", "date": "2017.09.01", "title": "Предприемачи и чужденци съживяват пазара на селски имоти"}
{"url": "http://www.dnevnik.bg/sviat/2017/09/01/3034550_erdogan_se_vuzmuti_che_sasht_shte_sudiat_ohranitelite/", "text": "Турският президент Реджеп Тайип Ердоган окачестви като \"скандал\" решението на САЩ да предявят обвинения към турски охранители, замесени в сбиване във Вашингтон през май по време на посещение на турския президент, предаде агенция \"Ройтерс\". \"Това е пълен скандал. Възмутителен знак за това как функционира правосъдието в САЩ\", каза пред репортери Ердоган след празничната молитва за празника Курбан байрам. Единайсет души бяха ранени в сбиването, при което охранителите нападнаха мирни кюрдски протестиращи във Вашингтон. До насилието се стигна вечерта на 16 май пред резиденцията на турския посланик във Вашингтон, където Ердоган отиде след разговор в Белия дом с американския президент Доналд Тръмп. Турция хвърли вината върху демонстрантите в подкрепа на терористичната организация Кюрдска работническа партия (ПКК), но полицията в американската столица описа сблъска като брутално нападение срещу мирни протестиращи. На първите кадри от 16 май  се видя, че костюмирани мъже от турската охрана, последвана от негови привърженици, се  нахвърлят върху протест срещу Ердоган , на който се развяваха знамена на терористичната организация \"Кюрдска работническа партия\". \"Ройтерс\" разпространи кадри, от които се вижда, че той действително е в колата си пред сградата, докато на не повече от 100 м от него започва масовият бой. Полицията определи случилото се като \"брутална атака\" срещу мирен протест. През юни американският Конгрес единодушно одобри резолюция, която осъди сблъсъците между  протестиращи и охраната на президента на Турция .", "date": "2017.09.01", "title": "Ердоган се възмути, че САЩ ще съдят охранителите му за бой на протестиращи"}
{"url": "http://www.dnevnik.bg/bulgaria/2017/09/01/3034569_dete_na_shest_godini_ubi_chovek_s_pistoleta_na/", "text": "Дете на шест години е простреляло смъртоносно мъж в село Виноградец, съобщава \"Фокус\". Инцидентът е станал снощи в заведение, като загиналият е негов собственик. Голяма компания е празнувала рождения ден момчето. Малко преди полунощ, след употреба на алкохол, единият от присъстващите извадил законно притежавания си боен пистолет. Започнала размяна на оръжието, което най-накрая попаднало и в ръцете на детето. То произвело неволен изстрел, който засегнал смъртоносно собственика на заведението. Тялото на мъжа е откарано веднага за аутопсия. За случая е уведомена и Окръжната прокуратура в Пазарджик. Притежателят на оръжието е 44-годишният председател на Общинския съвет в Септември Лазар Влайков, уточниха от полицията. Той е бивш член на ГЕРБ, но е изключен от партията през 2012 г., след като намушкал с нож друг мъж. Влайков е задържан за срок от 24 часа, а пистолетът е иззет. Психолог и инспектор от Детска педагогическа стая пък провеждат разговори с детето.", "date": "2017.09.01", "title": "Дете на шест години уби човек с пистолета на председателя на Общинския съвет в Септември (допълнена)"}
{"url": "http://www.dnevnik.bg/bulgaria/2017/09/01/3034565_prezidentut_radev_iska_da_naznachava_shefa_na/", "text": "Президентът трябва да назначава председателя на Агенцията за борба с корупцията, такава е здравата институционална логика. Това обяви пред журналисти държавният глава Румен Радев, цитиран от агенция \"Фокус\". Такава постановка  лансираха от БСП  след като представиха алтернативен проект на закон за борба с корупцията. В този на управляващите се предвижда с назначението да е ангажиран парламентът. Как можем да си представим, че парламентарното мнозинство ще избере този човек и ще бъде ли в състояние той да разследва правителството, ако то е излъчено от същото това парламентарно мнозинство. Няма логика, мотивира позицията си Радев. \"Първо, корупцията е изключително важна тема за България. Борбата с корупцията не може да става само с превенция, тя е важна разбира се, но не по-малко важни са разследването, обвинението и наказанието. Очаквам един комплексен подход, който да включва всички необходими мерки\". Това обяви Радев в отговор на въпрос как оценява проекта на БСП. Единият антикорупционен законопроект е фокусиран върху превенция, а другият - върху разследване по обвинение, необходим е един закон, обхващащ всичко това, анализира Радев. В отговор на въпрос дали свикването на Консултативния съвет по национална сигурност на тема антикорупция е контрамярка срещу забавянето на проектите за модернизация на армията, Радев коментира, че не иска да свързва двете неща по никакъв начин. \"Да, имах такова изявление. Чакам наистина поне едно практическо решение в сферата на отбраната, за да можем наистина да обсъждаме нещо на този Съвет. Не искам да звучи така, че виждате ли обсъждането на антикорупционните мерки е резултат от това, че нищо не се предприема в сферата на отбраната. Антикорупционното законодателство, създаването на необходимите структури са изключително важни стъпки и те са безспорен приоритет на дневния ред\", добави той. Консултативният съвет е една платформа, където се търси съгласие. Мисля, че има достатъчно аргументи и огромни обществени очаквания, така че нещата да се случат, добави президентът. Това, че болният ще си скъса диагнозата, не означава, че ще оздравее. Мисля, че докладът на служебното правителство беше реалистичен. Този доклад за състоянието на отбраната и Въоръжените сили предлага да лекуваме армията със самовнушение, коментира още държавният глава. \"Тук не говорим за вина, а за реалната обстановка, за моментното състояние. Как можем да се движим напред, ако не знаем какво е реалното ни състояние\", попита риторично той и добави, че едва след като този въпрос получи своя смел и откровен отговор ще започне истинската трансформация на въоръжените сили. По повод започващия днес нов политически сезон президентът посочи, че са много нещата, накъдето политиците да насочат вниманието си. \"Във всички сфери очакваме наистина едно законодателство, което да отговаря на обществените очаквания и да се прави така, че да има време обществото да се запознава с това какво се предлага, да има обществено обсъждане и дебати, допълни той. Днес той откри новата учебна година във Военната академия в София.", "date": "2017.09.01", "title": "Президентът Радев иска да назначава шефа на бъдещата агенция за антикорупция (допълнена)"}
{"url": "http://www.dnevnik.bg/sport/2017/09/01/3034561_goliamata_razlika_beshe_che_surbite_igraha_sus_surce/", "text": "Липсата на достатъчно енергия и настроение е причината за  загубата на националния отбор по волейбол от Сърбия  в четвъртфинала на европейското първенство. В Краков българите отстъпиха с 0:3 срещу водения от Никола Гърбич състав. \"Мисля, че Сърбия игра със сърце - те успяват да го направят в големите мачове. Това беше най-съществената разлика\", посочи Константинов. \"Ние не успяхме да влезем в мача до края. В третия гейм водехме и имахме възможност да се върнем в срещата. Но дори тогава не видях енергията, която е нужна, за да се справиш добре в подобни мачове\", добави селекционерът. Още в средата на втория гейм той заяви пред волейболистите, че са намръщени и играят без настроение. Константинов ги призова да играят задружно и с повече емоция. Българският отбор имаше възможност за по-различен развой, но при 24:23 в третия гейм Цветан Соколов атакува в аут и след това съперникът направи обрат. Сега на дневен ред остава въпросът за бъдещето на Константинов начело на отбора. Преди европейското той заяви, че иска да види какво ще стане на турнира, за да прецени дали да продължи. Договорът му с федерацията е до световното, на което България е съдомакин с Италия догодина. \"Сърбия игра по-добре от нас, показаха характер. Хубаво е, че сме един от най-добрите отбори в Европа, но се надявахме да играем в полуфиналите\", каза блокировачът Светослав Гоцев. Според него българският състав е играл силно срещу Словения и Финландия. \"Задачата ни сега е да видим как да подобрим играта си.\"", "date": "2017.09.01", "title": "Голямата разлика беше, че сърбите играха със сърце, каза Пламен Константинов"}
{"url": "http://www.dnevnik.bg/detski_dnevnik/2017/09/01/3027911_s_decata_v_pochivnite_dni_2_i_3_septemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота За началото на учебната година в  matzalo  се организират специални занятия. Вместо да подаряват цвете на учителите си, децата ще бъдат мотивирани да сътворят нещо лично за тях.  се казва кампанията на ателието и всяко дете ще може да си избере нещо от богатата му керамична колекция. Кампанията продължава и след уикенда. Цената на дете е между 15 и 22 лева, в зависимост от това какъв керамичен съд ще си избере, и включва всичко. Препоръчителна е предварителна резервация на телефон 088 9435586 или на  сайта на ателието , което се намира на ул. \"Парчевич\" 48 (на ъгъла с ул. \"Христо Белчев\") и работи от 11 до 20 часа всеки ден без вторник.  -  приема желаещи да се занимават с керамика, грънчарство, приложни изкуства и рисуване. Курсовете започват на 2 август и ще се провеждат в събота (групи за начинаещи) и неделя (групи за напреднали). Можете да разгледате и да си изберете от курсовете, които се провеждат на  Петте кьошета  и в  кв. \"Гоце Делчев\" .  - Музикалният \"Плюс Фестивал\" ще огласи централният площад на града. Вечер специално участие ще вземат Криско, Дара, Тита и F.O. А сутрин от 11 ч. центърът на Пазарджик ще е зает от младежко изложение, организирано съвместно със Съвета за младежка политика. Събитието цели да запознае и разкрие възможностите, които град Пазарджик предоставя за развитието на децата и младите хора - спорт, изкуство, младежка ангажираност, неформално образование.  - Гостите и жителите на града ще могат да се насладят кулинарните специалитети на  . А децата ще могат да потънат в творчество с предоставени елементи на морска тематика. Вечерта ще има концерт на Стефан Вълдобрев и \"Обичайните заподозрени\".  - В Античния керамичен център ще се състои Ден на древните занаяти. Предвиден е безплатен транспорт от града до археологическия център, който ще тръгва в 10 и в 12 часа от общинската администрация в Павликени, и съответно ще връща гостите на фестивала обратно до общината в 15 и 16 часа. Занаятчийски пазар, Римски процес, ревю с антична мода, пазар на роби, демонстрация на римска военна екипировка, дегустация на антична кухня, са част от атракциите на фестивала. За децата ще бъде организирано археологическо ателие, керамична работилница, уроци по стрелба с лък и по монетосечене. Археологът Калин Чакъров ще разкаже за историята на Античния керамичен център, създаден през първи век след Христа. Ще бъдат запалени пещите, където се е изпичала керамиката за нуждите на строителството и бита в римските провинции \"Мизия\" и \"Тракия\". Фестивалът ще бъде закрит с почетно дефиле на участниците. - Над 70 фолклорни български и чуждестранни състави ще участват в петнадесетия юбилеен  в селото, а най-талантливите ще получат медали \"Златен фасулицър\". Събитието цели да популяризира местните сортове боб, а тази година ще има и специална награда на кмета. Ще бъдат поощрени и детските фолклорни групи. Ще има надяждане с фасул, а в двора на църквата ще се приготви курбан. Ще бъдат показани и много занаятчийски произведения.   - Младежки център Пловдив организира образователните работилници за деца от 5 г. до 10 г. Цикълът \"География и природа\" се провежда от 10 часа, а таксата за участие е 5 лева. Чрез занимателни творчески активности и разработване на проекти децата получават по-достъпно знание за различните аспекти на света и природата, като стимулират свободата в общуването, креативността, вярата в собствените възможности. Неделя  За началото на учебната година в  matzalo  се организират специални занятия. Вместо да подаряват цвете на учителите си, децата ще бъдат мотивирани да сътворят нещо лично за тях.  се казва кампанията на ателието и всяко дете ще може да си избере нещо от богатата му керамична колекция. Кампанията продължава и след уикенда. Цената на дете е между 15 и 22 лева, в зависимост от това какъв керамичен съд ще си избере, и включва всичко. Препоръчителна е предварителна резервация на телефон 088 9435586 или на  сайта на ателието , което се намира на ул. \"Парчевич\" 48 (на ъгъла с ул. \"Христо Белчев\") и работи от 11 до 20 часа всеки ден без вторник.  - Музикалният \"Плюс Фестивал\" ще огласи централният площад на града. Вечер специално участие ще вземат Криско, Дара, Тита и F.O. А сутрин от 11 ч. центърът на Пазарджик ще е зает от младежко изложение, организирано съвместно със Съвета за младежка политика. Събитието цели да запознае и разкрие възможностите, които град Пазарджик предоставя за развитието на децата и младите хора - спорт, изкуство, младежка ангажираност, неформално образование. - Над 70 фолклорни български и чуждестранни състави ще участват в петнадесетия юбилеен  в селото, а най-талантливите ще получат медали \"Златен фасулицър\". Събитието цели да популяризира местните сортове боб, а тази година ще има и специална награда на кмета. Ще бъдат поощрени и детските фолклорни групи. Ще има надяждане с фасул, а в двора на църквата ще се приготви курбан. Ще бъдат показани и много занаятчийски произведения.  - Гостите и жителите на града ще могат да се насладят кулинарните специалитети на  . А децата ще могат да потънат в творчество с предоставени елементи на морска тематика. Вечерта ще има концерт на Тони Димитрова.  - От 14.30 часа ще бъде открит  , който ще популяризира стогодишната история на линията. Миналата година гражданско сдружение \"За теснолинейката\" постави традицията всяка първа неделя на септември да бъде празник на теснолинейката. За гара Цепина може да се стигне с влакове от: Септември - 13.10 ч.; София - 10.55 ч.; Пловдив - 11 ч.; Пазарджик - 11.28 ч.; Стара Загора - 9.07 ч.; Бургас - 6.50 ч.; Добринище - 10.10 ч.; Банско - 10.23 ч.; Разлог - 10.35 ч.; Велинград - 13.26 ч.  - Младежки център Пловдив организира образователните работилници за деца от 5 г. до 10 г. Цикълът \"География и природа\" се провежда от 10 часа, а таксата за участие е 5 лева. Чрез занимателни творчески активности и разработване на проекти децата получават по-достъпно знание за различните аспекти на света и природата, като стимулират свободата в общуването, креативността, вярата в собствените възможности. Педагозите от другата образователна инициатива, която се провежда в Младежки център - \"Наука за деца\", също предизвикат децата да се превърнат в истински детективи и печатари - ще взимат отпечатъци, ще търсят следи, ще изработват сами инструменти и пособия и ще отпечатват документи. Заниманията се провеждат от 13 часа в Младежкия център и са подходящи за деца от 6 до 14 години. Таксата за участие е 10 лв., а предварителното записване е на тел. 0895 668928 и фейсбук страницата Science for kids.", "date": "2017.09.01", "title": "С децата в почивните дни (2 и 3 септември)"}
{"url": "http://www.dnevnik.bg/sviat/2017/09/01/3034576_rumuniia_arestuva_za_korupciia_shefa_na_nacionalnata/", "text": "Националната дирекция за борба с корупцията в Румъния арестува директора на Националната здравноосигурителна каса във връзка с разследване за отчитане на фиктивни медицински услуги, съобщи информационният сайт \"Зиаре\". Антикорупционните прокурори са извършили общо 50 обиска, включително и в Националната здравноосигурителна каса и в Здравноосигурителната каса на община Букурещ. Според съдебни източници освен директорът на НЗОК Мариан Бурча са арестувани и още трима души. Служителите са обвинени във вземане и даване на подкуп, търговия с влияние, съставяне на организирана престъпна група, измама, злоупотреба със служебно положение, фалшификация на документи и други престъпления, като деянията са извършени в периода януари 2016-август 2017 г., посочват цитираните източници.", "date": "2017.09.01", "title": "Румъния арестува за корупция шефа на Националната здравноосигурителна каса"}
{"url": "http://www.dnevnik.bg/sviat/2017/09/01/3034552_putin_otkriva_uchebnata_godina_s_urok_rusiia_ustremena/", "text": "\"Русия - първа в космоса\", \"Русия - ядрена държава\" и \"Русия - страна на суперсъвременни компютри\" - това са част от темите, които министерството на образованието в Москва препоръчва на учителите за тематичния урок \"Русия, устремена към бъдещето\", с който днес започва учебната година в страната. В Деня на знанието, както е известен още 1 септември в Русия, на такива уроци от 1 до 11 клас са поканени политици и обществени дейци, а лично президентът Владимир Путин ще ръководи такъв час в Ярославл. Това става в момент, когато ръководството на страната претендира да получи признание на световен лидер, докато за 10 години (2005-2014) е съкратила училищата от 61 497 на 43 979 с цел \"повишаване ефективността\". Във въпросната \"оптимизация\" все по-често се дават за пример \"най-добрите традиции на съветското образование\". Руски медии обърнаха внимание на методическите инструкции на министерството за днешния урок за \"необходимостта да се формират у младите граждани на Руската федерация чувство на патриотизъм и любов към Родината\". \"В съдържанието на занятието е необходимо да се включи изучаването на възможностите младият човек след 3, 5 или 10 години да вземе активно участие в социално-икономическото развитие на Русия чрез изграждането на собствена кариера в една от сферите, описани в настоящите препоръки\", пише още в документа, изпратен до учителите. За най-малките (1-4 клас) основна тема трябва да е \"изучаване историята и потенциала на космическия отрасъл, атомната енергетика и нови перспективни професии, свързани с развитието на робототехниката\". Примерни теми за тематичния урок са \"Мирният атом в служба на хората\", \"Пътешествие към звездите\" и др. За по-големите (5-7 клас) се препоръчват уроци \"Крим - старата нова територия на Русия\", \"Далечният Изток - територия за перспективни възможности\", \"Силата на Сибир\", \"Кавказ - място за туризъм и здраве\" и \"Руският Север - перспективни точки на растеж\". При последните класове (8-9) от основното образование се препоръчва учениците да бъдат разделени на малки групи за обсъждане на най-перспективните отрасли на руската наука, като всяка ще е в ролята на министерството на финансите с 1 млрд. рубли, които трябва мотивирано да разпредели за наука. Тук темите са \"Русия - първа в космоса\", \"Русия - ядрена държава\", \"Русия - страна на суперсъвременни компютри и нанотехнологии\" и \"Русия - страна на младите учени\". С обсъждане развитието на руската икономика ще се занимават най-големите (10-11 клас), като за тях урокът може да включва въпроси като иновационните клъстъри, как да заменим вносните стоки, как да развием продоволствена сигурност. По този повод деловият всекидневник \"Ведомости\" коментира, че качеството на образованието, за което говорят властите, е мит и управляващите по-скоро имат полза от това. \"Акцентът се поставя върху възпитателната, а не образователната, функция на училището. Получаването на знания, разбира се, е важно, както казва и президентът. Но къде по-важно било възпитаването на \"нужното отношение\" към себе си, семейството и родината. Това е погрешно в самата си основа противопоставяне, което означава завръщане в училището на идеологията и в най-добрият случай - подобно на съветските времена - на занимания в училище, които са откъснати от всекидневието.\"", "date": "2017.09.01", "title": "Путин открива учебната година с урок \"Русия, устремена към бъдещето\""}
{"url": "http://www.dnevnik.bg/biznes/2017/09/01/3034621_zaradi_remont_burzite_vlakove_prez_plovdiv_za/", "text": "От 4 септември до 20 октомври ще има промяна в движението на влаковете по трасето между гарите Пловдив и Стара Загора, съобщи БДЖ на сайта си. Временната реорганизация е свързана със строителните дейности за изпълнението на проекта на Национална компания железопътна инфраструктура за рехабилитация на жп линията Пловдив-Бургас в участъка между Скутаре и Оризово. Около 70 милиона лева с ДДС (63 млн. лв. без ДДС) ще струва цялостната рехабилитация на 26-километровата жп отсечка, чиято първа копка бе направена в сряда.  През този период всички бързи влакове, които преминават в участъка между Пловдив и Стара Загора, ще се движат през Димитровград. Това са влаковете, които пътуват между София и Варна, София и Бургас и Пловдив и Варна. Пътуващите между гарите Пловдив и Оризово ще бъдат превозвани с автобуси и затова  Въведени ще бъдат и промени в разписанията на влакове, които се движат в съседни направления на ремонтирания участък, с цел да се осигури регулярно придвижване и осъществяване на връзки с други влакове. Информация за промените в разписанията на влаковете, както и за разписанията на автобусите, ще бъде поставена във всички гари и спирки по този маршрут, както и в електронния пътеводител на официалната интернет страница на \"Холдинг БДЖ\" ЕАД ( www.bdz.bg ).", "date": "2017.09.01", "title": "Заради ремонт бързите влакове през Пловдив за Черноморието ще заобикалят през Димитровград"}
{"url": "http://www.dnevnik.bg/zdrave/2017/09/01/3034582_do_15_dekemvri_triabva_da_e_gotov_proektut_za/", "text": "Проектното предложение за обновяване и модернизация на сградния фонд и оборудването в системата на Спешната медицинска помощ в цялата страна трябва да бъде подадено до 15 декември 2017 г. Общият бюджет е 163.5 млн. лв. и обхваща 237 обекта. Това обобщи министърът на здравеопазването Николай Петров по време на разискване за Спешната помощ в Народното събрание  в първия ден след ваканцията на депутатите . Стандартът, който се чака, за да залегне в основата на проекта за модернизация, също вече е готов и ще влезе в сила веднага щом изтече срокът за общественото му обсъждане, уточни той. Проектът за модернизация е по оперативна програма \"Региони в растеж\". Предвидени са строително-ремнотни дейности на всички центрове и филиали на Спешна помощ, закупуване на 400 автомобила и закупуване и доставка на оборудване и медицинска апаратура. Външен консултант изготвя проектното предложение след процедура по ЗОП и подписан договор през август 2016 г. на стойност 2.865 млн. лв. с ДДС. До момента е приключен първият етап от работата на консултанта и са изплатени 20% от средствата по проекта, допълни Петров. Към момента има забавяне само за осем обекта, за които се чака документация, за да приключи планирането на необходимите дейности. Друг проблем, който бави началото на работата, е завишеното прогнозно остойностяване, зададено от високите изисквания на стандарта по спешна медицина.  Той беше  спрян от Върховния административен съд, и в спешен порядък бяха нанесени корекции и предоставен отново за обществено обсъждане, припомни здравният министър. Анализът към него също вече е готов, така че щом изтече общественото обсъждане, отново ще влезе в сила. В края на парламентарното разискване днес депутатите гласуваха министърът на здравеопазването да представи пред здравната комисия информация за степента на изпълнение на дейностите по ОП \"Региони в растеж\" до 30 октомври. Актуалното състояние на Спешна помощ  В момента в България работят   и 176 филиала. Във всички центрове на Спешна помощ работят общо  , 1551 лекари и 2605 медицински сестри и фелдшери. Основната група - 48% от лекарите и 65% от медицинските служители са във възрастта 35-55 години. , но специалност \"Спешна медицина\" не е много атрактивна. Всеки ден на разположение в страната работят   за спешна помощ. От тях 85 са реанимационни и 274 са лекарски и долекарски, а чисто транспортни са 29 екипа за дежурства. Броят на повикванията през последните години бележи лек спад. През 2014 г. - 759 хил. повиквания, през 2016 -  , разпределени преимуществено в големите градове. Информацията за всяко повикване се съхранява три години, след като се приеме от районните централи на единния телефон 112. През 2007 г. са закупени 157 линейки, 2008 г. - 108 линейки, 2009 г. - 162, но през 2014-2015 г. има  . От 2009 г. тръгва процес на подмяна на апаратурата на линейките, основно дефибрилатори, респиратори и инфузионни помпи. Изводът е, че тази система се нуждае от промяна на базата, на оборудването и в квалификацията и организацията на работа - промяна, по която здравното министерство активно работи, обобщи министърът.", "date": "2017.09.01", "title": "До 15 декември трябва да е готов проектът за модернизация на Спешна помощ"}
{"url": "http://www.dnevnik.bg/sviat/2017/09/01/3034585_rusiia_otmenia_zabranata_za_vnos_na_niakoi_turski/", "text": "Русия отменя от днес забраната за внос на турски марули, салати айсберг, тиквички, тикви и чушки, съобщи министърът на селското стопанство Александър Ткачов в интервю за РБК, цитирано от ТАСС. Решението е взето след проверка на турски предприятия от специалисти на руските санитарни служби Росселхознадзор, посочи министърът. Той допълни, че се разглежда допускането до турския пазар на руски износители на говеждо и птиче месо, като отмяната на ограниченията трябва да бъде двустранна. По-рано Росселхознадзор по фитосанитарни съображения забрани вноса от Турция на някои категории растителни продукти (домати, чушки, нарове, патладжани, салати айсберг и марули, тиквички и тикви). Ткачов отбеляза, че не се изключва възобновяването на вноса на домати от Турция, като въпросът ще се обсъжда през септември на двустранна среща. Той изтъкна, че в края на есента приключва сезонното  производство на зеленчуци  и възниква дефицит, който местните производители не могат да покрият напълно, но така или иначе вносът се компенсира чрез доставка на домати от Азербайджан и Мароко. Първото заседание на руско-турския изпълнителен комитет по селско стопанство ще се състои на 14 септември, когато ще бъдат обсъдени широк кръг въпроси, включително  вносът на домати,  каза Ткачов. От 1 януари 2016 година, на фона на усложнените политически отношения, Русия въведе забрана върху вноса на редица  селскостопански продукти от Турция . Мярката бе взета, след като на 24 ноември 2015 г. турски изтребители свалиха руския бомбардировач Су-24 в района на турско-сирийската граница.  В списъка влязоха портокалите, мандарините, гроздето, ябълките, крушите, прасковите, кайсиите и нектарините, сливите, ягодите (горски и култивирани). Под удара на ограниченията попаднаха също домати, краставици, карфиол и броколи, кромид лук, както и замразено месо и субпродукти от пуйки и домашни кокошки, сол и дъвки. Освен това поради фитосанитарни съображения бе забранен вносът от Турция на пипер, нарове, патладжани, салати, тиквички и тикви, припомня ТАСС. През октомври 2016 година Русия частично отмени  ембаргото върху турски земеделски стоки . През март руското правителство отмени забраната за внос на дъвки, сол, лук, цветно зеле, броколи и карамфили от Турция. Ткачов заяви по-рано пред ТАСС, че отмяната на руското ембарго за внос на турски плодове и зеленчуци трябва да се обсъжда едновременно с отмяната от страна на Турция на ограниченията за месна и млечна продукция от Русия./БТА", "date": "2017.09.01", "title": "Русия отменя забраната за внос на някои турски зеленчуци"}
{"url": "http://www.dnevnik.bg/photos/2017/09/01/3034542_snimka_na_denia_kak_shte_izglejda_stenata_mejdu_sasht/", "text": "Американската митническа и гранична служба (UCB) показа късно в четвъртък как си представя, че изглежда стената по границата с Мексико, която е едно от ключовите предизборни обещание на президента Доналд Тръмп. На пресконференцията бяха обявени имената на четири компании, на които ще се възложи изграждането на два прототипа от бетон в реални размери, единият от които ще бъде тестван и за издържливост на \"вандализъм\". Срещу 400-500 хиляди долара Caddell Construction, Texas Sterling Construction, W. G. Yates & Sons Construction Company, и Fisher Sand & Gravel ще трябва да покажат сегмент с размери 30 на 30 фута (приблизително 9 на 9 метра). Датата за началото на изграждането в района на Сан Диего, където вече има гранична инфраструктура като осветление и пътища, ще бъде определена допълнително, след което компаниите ще имат 30 дни за работа. Следващата седмица ще бъдат обявени имената и на фирми, на които ще бъде възложено изграждането на прототипи на елементите, които не са от бетон. До реалното издигане на стената има много време. Камарата на представителите одобри през юли 1.6 млрд. долара първоначално финансиране. На фона на приблизителни оценки за поне 25 млрд. долара (има твърдения дори за 70 млрд. долара) стойност на стената, това се възприе като сигнал, че Конгресът не желае да остави проекта в ръцете на президента Тръмп. В момента конгресмените са предоставили единствено 20 милиона долара, макар самият Тръмп да говореше през 2016г. за 8 млрд. долара и настояваше, че те ще бъдат платени от Мексико \"по един или друг начин\". Неотдавна в реч на митинг той дори заплаши да блокира провителството в името на това да получи нужното финансиране. Освен това властите тепърва трябва да изяснят как ще се сдобият с терените, върху които искат да строят стената.", "date": "2017.09.01", "title": "Снимка на деня: Как ще изглежда стената между САЩ и Мексико"}
{"url": "http://www.dnevnik.bg/razvlechenie/2017/09/01/3034584_serialut_istinski_detektiv_produljava_s_mahershala_ali/", "text": "Сериалът \"Истински детектив\" продължава с трети сезон, в който носителят на \"Оскар\" Махершала Али (\"Лунна светлина\", \"Къща от карти\") ще изпълнява главната роля. Това съобщи официално каналът HBO, цитиран от \"Индиуайър\". Сериалът на Ник Пицолато, който разказва различна криминална история във всеки сезон, беше един от големите хитове на 2014 г. В първия сезон Уди Харелсън и Матю Макконъхи бяха бивш полицейски тандем от южните щати, разследван от колегите си за серия стари убийства в южните щати, вероятно свързани със сатанистки култ. Вторият сезон от 2015 г. с Колин Фарел, Рейчъл МакАдамс и Винс Вон през 2015 г. обаче не беше така успешен. Затова HBO пропусна две години, а датата за премиерата на трети сезон още не е обявена. Новите епизоди, с изключение на един, отново ще бъдат написани от създателя на сериала Ник Пицолато и ще разказват за \"зловещо престъпление в сърцето на планината Озарк, мистерия, която се задълбочава с десетилетията и се развива в три различни времеви периода\". Мястото на действието са щатите Мисури, Оклахома и Арканзас, а героят на Али е полицейски детектив от Арканзас на име Уейн Хейс. Актьорът стана известен с поддържащата си роля в драмата \"Лунна светлина\", за която получи серия награди, включително \"Оскар\". Сред другите филми и сериали с негово участие са \"Къща от карти\", \"Странният случай с Бенджамин Бътън\", \"Скрити числа\", \"Мястото отвъд дърветата\" и \"Игрите на глада\". Режисьор на новия \"Истински детектив\" е Джереми Солниър (\"Зелената стая\"), а сред продуцентите са звездите на първи сезон Матю Макконъхи и Уди Харелсън.", "date": "2017.09.01", "title": "Сериалът \"Истински детектив\" продължава с Махершала Али в главната роля"}
{"url": "http://www.dnevnik.bg/bulgaria/2017/09/01/3034622_falshivo_intervju_sus_zdravniia_ministur_otnovo/", "text": "Само в последните две седмици се наложи Министерство на здравеопазването два пъти да изпрати сигнали до директора на Главна дирекция \"Борба с организираната престъпност\" и началника на отдел \"Компютърни престъпления\" към ГДБОП за фалшифициране на електронната страница на министерството и спекулации с интервюта на министър Николай Петров с цел продажба на стоки. Сигнал е подаден и до главния прокурор на България, съобщи пресцентърът на Министерството на здравеопазването. В началото на година имаше  поредица от такива сайтове  и  фалшиви интервюта  за същите противопаразитни препарати, за които също беше сигнализирано на властите. Сега изглежда е подновена рекламната кампания от името на здравния министър. \"Имаме уверението на компетентните институции, че своевременно са предприети всички законови действия за идентифициране на източниците и подвеждането им под отговорност\", посочват от ведомството и призовават гражданите да бъдат \"особено бдителни към интернет страници - \"двойници\" на официалния сайт на институцията. Фалшификатите \"съдържат категорично невярна информация и правят внушения, които са подвеждащи за потребителите и опасни за здравето на гражданите\", настояват от Министерството на здравеопазването. Напомнят, че официалният сайт на институцията се намира на интернет адрес  http://www.mh.government.bg/ , а всеки гражданин, който се натъкне на фалшив сайт на институцията, може да подаде сигнал на имейл адрес:  delovodstvo@mh.government.bg  или до компетентните органи.", "date": "2017.09.01", "title": "Фалшиво интервю със здравния министър отново рекламира противопаразитни продукти"}
{"url": "http://www.dnevnik.bg/kultura/2017/09/01/3034259_otkus_ot_havra_na_zahari_karabashliev/", "text": "\"Всяка история променя света завинаги.\" Вторият роман на автора на \"18% сиво\" е вече на пазара! \"Хавра\" – вторият роман на едно от най-значимите имена в съвременната българска литература Захари Карабашлиев се превърна в най-напрегнато очакваната книга на втората половина на 2017 г. След безапелационния успех на \"18% сиво\" – бестселъра с 25 преиздания в България и преводи в Съединените щати, Франция, Полша, Словакия, Хърватия, Сърбия и др., авторът ще изненада българската публика с качествено нов литературен трилър в духа на Пол Остър и Иън Макюън. Криминален разказ, историческа проза, драматична любовна история и книга в книгата, романът пресъздава в себе си всяко едно от значенията на думата \"хавра\" и съчетава елементи както на напрегнат ноар, така и на историческата хроника. В нея социалното е пречупено през водовъртежите на сърцето, а динамичният и заплетен сюжет превръща кинематографичния разказ за мъж, готов на всичко в името на истината, и за жена, бореща се за любовта си, в майсторска панорама на две противоречиви епохи. След години в Америка и поредица от провали Никола се прибира в родния град за погребението на баща си, загинал при нещастен случай. Краткият му престой в България обаче се превръща в начало на рисковано разследване, което го въвлича в тъмна мрежа от интереси, престъпни конфликти и разкрития. Повече от век по-рано младата руска аристократка Вера Елегина се запознава с харизматичния американски военен журналист Макгеан и двамата поемат по опасен път, който ще ги свърже завинаги със съдбата на българския народ. Прямо и стремително увлекателно, в \"Хавра\" Захари Карабашлиев преплита история и художествена измислица, опира се на дългогодишно разследване из архивите на реални събития от Руско-турската освободителна война, редува напрегнато действие и психологизъм, за да филтрира съвремието ни през епистоларните спомени на Вера Елегина и да създаде мащабен и същевременно интимен свят, в който единственото силата на човешката воля може да промени хода на историята. Октомври 1871, Крим \"Есента най-после дойде и стана време да потеглим за Крим. Наталия не даде никакво ухо на молитвите ми да ме остави сама в Петербург, като че ли искаше да ми докаже отново, че съм нейна заложница. И така щеше да бъде, докато навърша пълнолетие. Чудя се възможно ли е да сме толкова различни? Съмнявам се, че някой някога е имал толкова ужасна сестра! А възможно ли бе да не сме сестри по кръв? Ако не бях толкова сигурна в ангелската природа на майка ми, аз просто щях да допусна, че нещо непоправимо греховно се бе случило между нея и някой друг мъж, а не баща ни. Отправихме се на това омразно кримско пътешествие, чиито подробности ще спестя. Само ще спомена, че минахме първо през Бахчисарай, където Наталия се простуди, а после пътувахме и до най-южната част на полуострова, докато най-после се установим в Ялта. А там времето бе топло, цветовете – красиви, въздухът – нежен. И след като нямах никакъв друг избор, взех съзнателно решение да се възползвам от всичко, което може да ми предложи тази нежелана от мен дестинация. В първите седмици се отдадох изцяло на конна езда. И на природата. И кой знае как, без да го желая съзнателно, аз заживях живот, различен от този в лицея в Петербург и от другия – у дома с книгите, с рисуването, с обичайните задължения и селяните. Започнах да използвам гузната съвест на Наталия в своя полза. Започнах да спя до късно, да лентяйствам, да ям за четирима, да яздя часове наред, дори да капризнича като нея. А вечерите не пропускахме прием или бал. Императорското семейство бе особено благоразположено към развлечения тази есен, навярно и заради факта, че Нейно Величество имаше сериозни здравословни проблеми, беше претърпяла операции и сега сигурно ѝ се празнуваше повече от обичайното. Ако някой можеше да ме види тогава, ако някой бе надникнал в охолния ми живот на дворянка, която, кой знае защо, мечтае за \"независимия\", полугладен живот на руската интелигенция, сигурно би ме помислил за луда. О, ако знаех колко много имам да страдам в бъдеще, аз щях да изживея всеки момент много, много по-пълно. Щях да съм далеч по-практична. Нямаше да пропускам така лекомислено щастието да се изплъзва между пръстите ми, щастието, което винаги бе на една ръка разстояние, щастието на дребните неща. Дотук пропускам да спомена, че Черняев беше с нас. Той и Наталия изживяваха някакъв своеобразен меден месец, свободни, далеч от погледите на съседи и роднини, почти като едно законно семейство. Епизодът от спалнята бе премълчан от мен и никога коментиран от Черняев. Обяснение не ми беше дадено. Извинение не ми беше поискано. Постарому, Наталия се държeше с мен като зла мащеха. А аз ѝ отмъщавах с безразличие и младост. И в един от тези красиви дни, които не са рядкост в Крим през октомври, а дори и през ноември, Наталия и Черняев буквално ме насилиха да изляза с тях на разходка – да сме гледали някакъв водопад на осем левги от Ялта. Щях да съм по-благосклонна към идеята, ако бяхме яздили коне, но не, Наталия отново се оплакваше от главоболие, или нещо друго, затова трябваше да се пътува с карета, а това значеше да се навра с тях вътре и да се караме през по-голямата част от времето, или още по-лошо – да мълчим. Помня, че току бяхме излезли от града, когато ни настигнаха група конници. Някои от тях разпознах, защото бяха от почиващите дворяни, които често виждахме вечер по приеми – княз Долгоруки, княз Черкаски, също и синът на дворцовия лекар, не помня името му, както и самият племенник на Негово Величество, с когото бях танцувала мазурка вече два пъти. Конниците забавиха ход и ни поздравиха. Обясниха, че и те отиват на водопадите, за да ги покажат на някакъв техен гост, американец, който заедно със сина на генерал Скобелев яздел след тях. После пришпориха конете си и побързаха напред. Пътуването ни продължи в обичайното лошо настроение, но този път оживено от няколко напълно неуместни и язвителни забележки от страна на Наталия, по повод моята неспособност да кокетнича и да флиртувам като останалите млади жени в двора. Почти бяхме стигнали до най-живописното място, от което се наблюдавали водопадите – освети ни кочияшът, докато се секнеше, надвесен настрани – и вече навлизахме в едно дефиле, изсечено в планината, между два стръмни, тъмни и надялкани като с длето склона. Тук пътят ставаше много тесен и хлъзгав от стичаща се по камъните вода. Беше хладно и усойно и се наложи да слезем от каретата, за да облекчим нещастните коне. Падащата наблизо вода бучеше, въздухът бе влажен, а студени пръски подсказваха, че водопадът е съвсем наблизо, току зад гранитните черно-сиви скали. Ние внимателно започнахме да се придвижваме, стъпвахме неуверено по хлъзгавите камъни, Черняев придържаше Наталия, която не спираше да се оплаква ту от главоболие, ту от задуха, ту от мазоли и на двата крака, а всъщност просто искаше да се чувства в центъра на вниманието. Кочияшът пък опитваше хем да укроти конете, които бяха неспокойни от шума на водата в близост, хем в същото време притичваше да ми помага. Почти бяхме минали на отвъдната страна, където слънцето огряваше и бе по-сухо, когато изведнъж се чу бесен конски тропот, иззад скалата се появи необязден тъмен кон, ние се отдръпнахме, той профуча край нас, седлото – килнато на една страна, а юздите се влачеха по земята. Зад него се появи младият Скобелев, устремен, наведен ниско над гривата на своя бял кон – явно преследваше беглеца. Ние, озадачени, обезпокоени, продължихме напред, за да видим следната гледка – на няколостотин разкрача от нас група мъже се бяха надвесили над един паднал мъж, някои от тях бяха клекнали до него, явно опитвайки да помогнат. Когато наближихме, те ни забелязаха и се отдръпнаха – и едва тогава видяхме, че е американецът. Щом забеляза нашата процесия, племенникът на Негово Величество се втурна да обяснява вещо как конят се бил подплашил и подхлъзнал и американецът бил паднал от седлото – сякаш някой от нас имаше нужда да чуе това. Когато приближихме още, пострадалият опита да се изправи, но явно го заболя много, защото лицето му се изкриви болезнено и той се отпусна отново на влажната пръст. Внезапно Наталия забрави главоболието си и като обладана от неподозиран порив на състрадание, повдигна полите си и се затича към произшествието. Разбута наблюдаващите, приведе се над падналия, клекна до него, започна да го успокоява, да му задава въпроси, пожела да пипне крака му, да провери дали е счупен и къде по-точно, с две думи – взе да се изживява като медицинска сестра на фронта. След малко Скобелев се появи отново, в галоп, този път с избягалия кон, чиито юзди държеше. Хвърли ремъците в ръцете на нашия кочияш, скочи ловко и се надвеси грижовно над американеца, като коленичи до него. Ние приближихме групата и аз предложих на племенника на императора да вземат каретата ни, за да транспортират ранения до града, а ние да ги изчакаме тук. Скобелев и княз Черкаски внимателно подхванаха пострадалия и го изправиха на крака, поддържайки го под мишниците. Бяха угрижени, лицата им изразяваха състрадание, неприсъщо за военни офицери. Американецът, от своя страна, увесен на тях, с ужасно разкривени дрехи, целият в кал, с липсващ ботуш и със съдран на коляното десен крачол, се усмихваше широко и се шегуваше с групата около себе си, като че нищо не бе станало. Минавайки край нас, князете спряха и ни го представиха като мистър Макгеан, военния кореспондент на \"Ню Йорк Хералд\". Аз повторих своето предложение да се качи в каретата и да бъде отведен до лекар, на което той благодари любезно, но твърдо отказа. Английският му беше по-различен от този на Мери, гувернантката ми от Есекс. Гласът му бе мек и плътен. Мелодиката му напомняше по-скоро тази на мистър Мърфи, ирландец от Дъблин, мой любим учител по история в лицея. Мистър Макгеан навярно бе скован от болка, но не се издаваше. Настоя да му помогнат да се качи отново на немирния си кон и обеща, че сега вече ще е по-внимателен. Въпреки протестите ни да не язди, а да се качи в каретата, той остана непреклонен. Пошегува се, пожелавайки ни да се насладим на водопадането и да внимаваме, за да не завършим екскурзията си като него, махна с ръка и се отдалечи. Всички се засмяха на езиковия му каламбур. Злополучният инцидент помрачи донякъде впечатлението ми от гледката, която бе наистина внушителна. И сега, седем години по-късно, докато пиша тези редове, аз установявам, че не съм запомнила водопадите толкова, колкото кривата усмивка на мистър Макгеан, под която той криеше ужасната си болка. Оказа се, че когато пристигнал до хотела си, след 8 левги езда, твърдоглавият ирландец припаднал, докато слизал от коня си, защото бил почти в безсъзнание. Наложило се да го носят до кабинета на лекаря.\" *** – Нямате ли български? – попита служителят, щом видя името му, докато разгръщаше тъмносиния паспорт. – Имам – отговори Никола и несъзнателно се наведе към отвора на кабинката. Униформеният мъж, с печат в ръка, погледна образуващата се зад него опашка пътници за \"Паспортен контрол\" и почука леко по бюрото си. – Ами... дайте го де. – Изтекъл е. Човекът зад стъклото погледна информацията в монитора пред себе си, сравни я с паспорта и вдигна служебно очи към Никола. – Защо не сте си го сменили? – Не съм се връщал от... тринайсет години. Печатът удари страницата и униформеният кимна уморено към следващия от опашката. Разпозна куфара си измежду останалите, грабна го от лентата и го задърпа към изхода. Мина му през ума, че когато напускаше страната в самия край на миналия век, никой не дърпаше куфари по летищата – куфарите нямаха колелца. Колко странно, че човеците бяха изобретили колелото преди хилядолетия, бяха измислили куфара преди векове, бяха намерили начин да летят от Байконур до Луната, а не се бяха сетили да влачат боклуците си в куфари с колелца, когато летят от точка А до точка Б. Терминалът във Варна беше съвсем нов, все още неизхабен от енергиите на безброй прегръдки, здрависвания, целувки, сълзи, усмивки, които разделяха и събираха хора. Докато вървеше към изхода, осъзна, че главоболието му се бе завърнало и тъпо пулсираше някъде над тила му в ритъма на крачките. Навън беше поваляло – асфалтът бе тъмен, но под дърветата беше сухо. Миришеше на липи и дъжд, а във въздуха около високите тополи се рееха пухчета – като объркали сезона снежинки. Беше обещал на майка си и сестра си, че ще се обади веднага, когато от Франкфурт намерят начин да го качат на следващия самолет за България. Не го направи. Не искаше никой да го посреща. На стоянката пред летището видя десетина таксита. Шофьорът на първото, подпрян на капака, изгаси цигарата си и закрачи чевръсто към него, поздрави, пое куфара от ръцете му. Никола се качи отзад, потеглиха. – Закъде сме? – попита шофьорът, докато бариерата на паркинга на аерогарата се вдигаше. По радиото звучеше бодрото интро на хит от 90-те. – За \"Чайка\". Шофьорът се понаведе и извърна глава наляво, за да се увери, че не идва кола. Косата му – отпред къса и на среден път, а отзад дълга, права и рехава – се спускаше над фланелка на зелени и бели райета. – Със самолета от Франкфурт ли пристигнахте? Намали на кръговото под моста, после превключи на по-висока скорост и настъпи газта. – Да. – Там си живеете? – продължи по-оживено той. Никола се загледа в тополите край магистралата, израснали, заякнали, високи и вече почти скрили овехтелите жилищни блокове на кварталите отляво. Не му се говореше с таксиметрови шофьори сега. Не му се говореше с никого. – По-далече живея. – И тука идвате на ваканцийка нещо? – Баща ми почина – изскочи от устата на Никола, без да разбере как и защо. Сякаш бе нямала търпение да го каже – тази негова уста. Думите прозвучаха като че някой изпусна чаша. Сепнат, шофьорът го погледна в огледалото, като да се увери, че е чул правилно, но бързо отклони очи напред, към пътя – там поне можеше да направи нещо. – О, ъ-ъ-ъ... Докато се чудеше какво да каже, намали радиото, явно в знак на уважение. – Всъщност не почина – поправи се Никола. – Не почина, а... – Тук преглътна. – Умря. – Шофьорът повдигна рамене в смесица от съчувствие и озадачение. – Лошо. Бог да го прости. За... погребение, значи? – Няма значение. – Никола замижа, разтърка клепачи с една ръка и започна да масажира врата си отзад с другата, сякаш за да изтръгне проклетата болка от главата си. – Всъщност искам да кажа, че няма значение как той почина, а не че няма значение дали идвам за погребение. Да, за погребение идвам, но то беше днес, в единайсет часа, и аз го пропуснах заради отложените полети вчера, заради стачката в Германия... Той мярна в огледалото погледа на шофьора, опита да спре, но не успя: – А той, баща ми, не умря от естествена смърт, затова казвам, че не е починал. Не е и загинал. И дори не мога да повярвам, че го... че е мъртъв, но... Сякаш някаква чужда уста се беше залепила за лицето на Никола и говореше от само себе си. Сякаш той нямаше нищо общо с думите, които излизаха от нея, но тези думи не спираха просто защото на него му се искаше да спрат, напротив – продължаваха да се сипят, да рикошират вътре в колата. Шофьорът се прокашля, сви вежди в опит за състрадателна гримаса, после се протегна и спря радиото тъкмо когато идваше припевът. По предното стъкло зачукаха едри капки дъжд. На изток над морето бяха провиснали месести, тъмнoвиолетови, влажни като хриле на риба облаци. Никола затвори очи. Това главоболие. Не бе спал в самолета. Нито преди него. Не бе спал добре от много време. – Кой блок? – сепна го изведнъж гласът на шофьора. Дъждът се усили. Чистачките с хриптене размазваха червеното на светофара по предното стъкло. Никола каза номера. Бяха близо. Светна зелено и продължиха по булеварда. Когато спряха пред блока, дъждът вече плющеше по тавана на колата.", "date": "2017.09.01", "title": "Откъс от \"Хавра\" на Захари Карабашлиев"}
{"url": "http://www.dnevnik.bg/biznes/2017/09/01/3034659_pri_predsrochno_prekratiavane_na_dogovora_klientut/", "text": "При предсрочно прекратяване на договорите с мобилните оператори клиентите ще заплащат три месечни такси, а не за всички месеци до датата на изтичането му. Това съобщи днес във Варна председателят на Комисията за регулиране на съобщенията Веселин Божков, цитиран от БТА. Божков участва в приемна на комисията в града. Той уточни, че след дълги разговори и с приноса на Комисията на защита на потребителите, са били убедени два от операторите - ако искаш да си прекратиш предсрочно договора, да заплатиш неустойка за три месеца, независимо колко остава от него. Божков каза, че вчера е имал разговори с представители и на третия оператор. Те също са заявили, че са предприели стъпки и до два месеца ще въведат това правило. Той допълни, че това означава, че всеки оператор ще се стреми да прави по-атрактивни оферти, с по-разнообразни и качествени услуги. Шефът на регулатора цитира данни на българските мобилни оператори, според които от 8 до 18 пъти се е повишило потреблението в чужбина след влизането на новите правила за роуминг. Той каза, че по тази тема в комисията има около 140 жалби. Божков каза още, че друг голям проблем на операторите е покритието. По думите му на територията на Варна ще бъдат изградени още 8 допълнителни станции на мобилни оператори, както и още четири в общините около областния център. По думите му това ще повиши качеството на услугата.", "date": "2017.09.01", "title": "При предсрочно прекратяване на договора клиентът ще дължи 3 такси на мобилния оператор"}
{"url": "http://www.dnevnik.bg/sviat/2017/09/01/3034660_finlandiia_shte_otnema_grajdanstvoto_na_licata_s/", "text": "Финландското правителство взе решение да лишава от финландско гражданство, лицата извършили престъпления, свързани с тероризъм, съобщи министърът за европейските въпроси, културата и спорта Сампо Терхо. Той каза, че за целта ще бъде променен законът за гражданството. Лишаването ще важи за лицата с двойно гражданство, провинили се в тероризъм.  Терхо отбеляза, че законът ще преследва и онези, които укриват нелегално пребиваващи в страната мигранти. На онези мигранти, на които е отказано убежище, ще се прави оценка за риска, който представляват, и при необходимост те ще бъдат настанявани в специални учреждения, допълни той. Министърът заяви, че причината за тези изменения е  нападението на 18 август в Турку , където 22-годишен мигрант от Мароко нападна минувачи с нож, убивайки двама и ранявайки осем човека. Разследването показа, че  мароканецът поискал убежище  в страната, но излъгал властите за името и възрастта си. Впоследствие на младежа било отказано убежище./ БТА", "date": "2017.09.01", "title": "Финландия ще отнема гражданството на лицата с двойно такова, свързани с тероризъм"}
{"url": "http://www.dnevnik.bg/zelen/2017/09/01/3034655_mechka_i_dva_vulka_ne_sa_registrirani_v/", "text": "След големия пожар в района на Кресна, който почти стигна до село Влахи, екоинспекцията в Благоевград е направила проверка на условията за отглеждане на животните в център за едри хищници на сдружение за дива природа \"Балкани\" в село Влахи.  Центърът за едри хищници е регистриран преди три години (2014 г. ) и в момента в него се отглеждат две кафяви мечки и два вълка с образователна цел, а условията на гледане на животните са много добри, става ясно от проверката на инспекторите, за която съобщават от пресцентъра на МОСВ. В РИОСВ-Благоевград е регистрирана само една от мечките, а другите животни не фигурират, са констатирали инспекторите. Мъжката кафява мечка е предоставена от РИОСВ-София на сдружение за дива природа \"Балкани\" за пазене и отглеждане. РИОСВ - Благоевград е издал регистрационна карта за него по Закона за биологичното разнообразие (ЗБР).  Женската  мечка е от държавно ловно стопанство \"Кормисош\" и не е регистрирана в РИОСВ-Благоевград, показва проверката. \"Още когато я взимахме от \"Кормисош\", имаше проблем с документите й, които РИОСВ-Смолян трябва да оправи съвместно със стопанството, затова все още регистрационната й карта не е предоставена на РИОСВ-Благоевград,\" обясни за \"Дневник\" Елена Цингарска. Тя разказа, че навремето са взели последната останала мечка от \"Кормисош\" – бивш развъдник за мечки, на който сдружението – съвместно с МОСВ, помага да намерят ново по-добро място за живеене на питомниците. Част от мечките заминават за Германия и Белгия. За отглеждането на последната останала \"Кормисош\" подписва договор за отглеждане със сдружение \"Балкани\".  Двата вълка са предоставени от зоокът - Павликени и зоопарк-Стара Загора с договор за размножителен заем. За тях не са издавани регистрационни карти, както изисква Закона за защита на животните (ЗЖЖ). От сдружението признават липсата на регистрация на вълците като свой пропуск. Вече са подали документи за тяхната регистрация в РИСВ-Благоевград.  Заради тези нарушения на закона, ще бъде образувана административно-наказателна процедура, посочват в съобщението си от МОСВ. Кафявите мечки се отглеждат в непосредствена близост до с. Влахи, в железобетонно заграждение с метална мрежа и електро ограда, подсигурена с кльон на площ от 2500 кв.м. Вълците се отглеждат над с. Влахи в железобетонна ограда с метална мрежа, подсигурено с кльон, с площ 1500 кв.м. И двете заграждения имат изградени басейни за вода за къпане и водопой на животните. Редовно се хранят с подходяща за вида храна. Загражденията са обезопасени, така че да се предотврати бягство на животните и да бъде осигурена безопасност на посетителите. Площта върху която са изградени съоръженията са върху земя собственост на Държавно горско стопанство - Кресна с договор за наем.", "date": "2017.09.01", "title": "Мечка и два вълка не са регистрирани в екоинспекцията в Благоевград"}
{"url": "http://www.dnevnik.bg/biznes/2017/09/01/3034586_danucite_za_pokupka_na_avtomobili_v_daniia_moje_da/", "text": "Репутацията на Копенхаген като рай за колоездачите не се дължи главно на липсата на хълмове. Регистрационна такса от 180 процента означава, че Дания е една от най-скъпите страни за покупка на автомобил, пише \"Блумбърг\". Това е на път да се промени. Според предложение, оповестено тази седмица, се предвижда данъкът да бъде намален драстично - до \"само\" 100 процента. Инициативата е част от усилията на дясноцентристкото правителство на премиера Ларс Локе Расмунсен да увеличи заетостта като се увеличат заплатите. В момента най-евтината версия на Volkswagen Golf хетчбег, която е популярна в страната, се рекламира от автокъщите с начална цена от 34 хил. долара. В родината й Германия колата струва 21 500 долара, а в Полша същият автомобил може да се вземе за 18 900 долара. Базовият спортен модел на Porsche 911 Carrera е колкото едностаен апартамент или 306 600 долара срещу 117 900 долара в Германия. За радост на шофьорите, правителството публикува списък на потенциалните икономии, ако планът му бъде одобрен. Той показва, че голфът би поевтиняла с 3 240 долара или 7%, а модел \"Пасат\" на \"Фолксваген\" ще стане с 12.1%, или 8 900 долара по-достъпен. \"Въпреки това ще имаме едни от най-високите цени на автомобили\", посочва министърът на икономиката Емил Амитцбол. Въпреки това той посочва, че не е вярно, че живеейки в една от най-богатите страни в света, караме по-лоши коли в сравнение със съседните страни като Швеция и Германия Дания започна да вдига таксите върху вноса на автомобили в началото на 20 век и ги завиши значително след Втората световна война. Следващата стъпка в тази посока беше след петролната криза в началото на 70-те години. Това е лесен начин да се напълни държавната хазна доколкото страната не произвежда автомобили. За разлика от предходните правителства, които се опитваха да обвържат данъчното облагане със степента, в която замърсява околната среда даден автомобил, този кабинет реши да ограничи програмата за постепенно намаляване на данъците върху електромобилите като се мотивира с ограничения на бюджета. Това решение обаче бе отложено през юни, когато се видя, че има драматичен спад в продажбата на такива автомобили.", "date": "2017.09.01", "title": "Данъците за покупка на автомобили в Дания може да спаднат до...100%"}
{"url": "http://www.dnevnik.bg/sport/2017/09/01/3034395_fotogaleriia_dulgoochakvanata_futbolna_pobeda_sreshtu/", "text": "Българският национален отбор по футбол трябваше да чака близо 50 години, за да спечели отново срещу Швеция.   донесе много емоции и вълнение сред футболистите и публиката, но и остави отворена вратата към световното в Русия 2018.   Ивайло Чочев празнува след победния гол.", "date": "2017.09.01", "title": "Фотогалерия: Дългоочакваната футболна победа срещу Швеция"}
{"url": "http://www.dnevnik.bg/politika/2017/09/01/3034673_ot_purviia_raboten_den_na_parlamenta_deputati_otsustvat/", "text": "Днес е първият работен ден на 44-ия парламент, но пленарната зала не е пълна. В 9.00 часа сутринта за участие в заседанието се регистрираха 185 от общо 240 народни представители. Председателите на парламентарни групи прочетоха  декларации със заявки за борба с корупцията и бедността . В дневния ред бяха разисквания за спешната помощ у нас, в гласуването на решението след които участваха 160 депутати. Тя бяха поканени в пленарната зала, която бе полупразна. В момента тече редовният парламентарен контрол, но традиционно залата също не е не пълна. Народните представители са санкционирани за неизвинени отсъствия от работа с неполучаване на част от заплатата си, ако отсъстват в три поредни пленарни дни или общо пет пъти за месеца. Днес депутатите гласуваха пленарното заседание във втория им работен ден - четвъртък (7 септември), да започне не от 9.00, а от 13.00 часа. В понеделник и вторник (4 и 5 септември) няма пленарни заседания или заседания на комисии, а 6 септември е почивен ден за цялата страна.", "date": "2017.09.01", "title": "От първия работен ден на парламента депутати отсъстват"}
{"url": "http://www.dnevnik.bg/sviat/2017/09/01/3034623_severna_koreia_moje_da_stigne_do_iadrena_voina_i_vse/", "text": "Здравият разум казва, че ако си позволи да използва ядрени оръжия, Северна Корея ще извърши самоубийство. Вслушайте се обаче в онова, което експертите по (военно) възпиране наричат \"теория на победата\".  Мнозина, които са изследвали как \"работят\" ядрените стратегии, допускат, че Северна Корея може да доведе ескалацията до ядрена война и все пак да оцелее. Ракетният опит във вторник отново показва, че тя вероятно се подготвя да извърши именно това - но само ако бъде притисната в ъгъла.  Всяка изстреляна от севернокорейския лидер  Ким Чен-ун  ракета има висока цена. Запасите на Северна Корея не са неограничени и производството (на тези ракети) не е нито лесно, нито евтино. Така че когато Ким нареди на своите стратегически сили  поредното изстрелване , спокойно може да се каже, че това е добре преценен ход за постигане на максимален политически, технически и изпитателен ефект. Изстрелването във вторник на балистична ракета над Япония към откритите пространства на Тихия океан, въпреки предупрежденията на САЩ и техните съюзници, е нагледен пример.  Зад всяко изстрелване има солидна стратегия. Ето каква е тя от гледната точка на Ким.  Как Северът може да оцелее Северна Корея никога не е намеквала, че би използвала ядрени оръжия за удар срещу САЩ или техните съюзници без съвършено никаква причина. Но както и Вашингтон, тя винаги заявява открито, че ако някога бъде нападната или ако има причина да смята, че срещу нея предстои атака, тя има право на ответен или дори на изпреварващ първи удар.  Това, което би я накарало да \"натисне спусъка\", може да е необичайно движение на войски в Южна Корея, подозрителна активност в американските бази в Япония, или - както Пхенян неотдавна предупреди - прелитания край нейното въздушно пространство на американски бомбардировачи В-1В, излетели от базата на остров Гуам. Ако Ким прецени, че някое от изброените неща говори за предстояща атака, един от стратегическите варианти на Северна Корея ще бъде незабавно да вземе на прицел  американските бази в Япония . Още по-силов отговор би била атака срещу японски град, като например Токио, макар че това вероятно няма да е необходимо, защото на такъв етап целта на Пхенян ще бъде да отслаби американското военно командване и контрола му над ситуацията. Употреба на ядрено оръжие би изпратила най-мощния сигнал, но химическото оръжие също е алтернатива.  Способността на Северна Корея за последващ удар срещу континенталната територия на САЩ с ракети с ядрен заряд е ключът към оцеляването ѝ при този сценарий. И затова Ким така бърза да усъвършенства своите ракети и да се хвали с тях пред света.  \"Причината те да разработят  междуконтинентални балистични ракети  бе да възпрат ответен американски ядрен удар, защото ако можеш да държиш на прицел американски град или градове, това винаги променя американската преценка за ситуацията\", каза Вайпин Наранг, професор по политически науки от Масачузетския технологичен институт и експерт по ядрена стратегия.  \"Наистина ли сме готови да изложим на риск Лос Анджелис или Чикаго, за да отвърнем на атака срещу военна база на САЩ в региона? - пита той. - Вероятно не.\"  Именно на това залага Ким. Ако отговорът наистина е \"не\", Северна Корея има шанс - макар и твърде мъгляв и рискован - да избегне пълномащабна конвенционална атака от САЩ и да оцелее още един ден.  Използвай ги или губиш Ким не е параноик. Той има основания да се страхува от нападение на САЩ. Много малко вероятно е Вашингтон едностранно да започне война. Но ако все пак го направи,  Северна Корея  ще се изправи срещу един много по-силен и по-добре въоръжен противник, способен да пренесе битката точно пред \"прага\" на Ким. Успешен първи удар на САЩ може за броени часове или дни да обезсили севернокорейското ръководство или най-малко сериозно да разстрои командната му верига и да унищожи голяма част от бойния потенциал на страната.  Затова Северна Корея има много силен стимул да предприеме бърза ескалация, преди всичко да бъде загубено. При Ким Ир-сен и Ким Чен-ир - дядото и бащата на сегашния Ким - Северна Корея разчиташе на (мощна) конвенционална артилерия, разположена съвсем близо на север от демилитаризираната зона, за да възпира Вашингтон, разчитайки, че САЩ няма за предприемат никакви действия, които да изложат на риск от атака южнокорейската столица Сеул и които биха довели до огромни човешки загуби и разрушения.  Ким, страхувайки се от \"обезглавяващи удари\", вкара в това уравнение ракети и ядрени заряди като допълнителна защита. Неговата стратегия е да неутрализира военните варианти на Вашингтон, като държи за заложници и Сеул, и един американски град, а в същото време да укрепва собствената си способност да издържи на първи удар или на масирана ответна поредица от удари. За тази цел  Северна Корея  разработва различни видове ракети, които могат да бъдат изстрелвани от сушата или от подводници и да могат лесно да бъдат скривани и транспортирани към затънтени, трудно откриваеми места.  Съвсем логично е да се смята, че страни с големи арсенали е по-малко вероятно да се изправят пред дилемата да ги използват или да ги загубят. Предполага се, че Северна Корея е натрупала арсенал от вероятно няколко десетки ядрени заряди и всяка година го увеличава с още десетина. Това не е никак малко, но според някои анализатори на Ким ще бъдат необходими няколко стотин, за да бъде излекуван от синдрома на \"сърбящия пръст на спусъка\".  Стратегията на безумеца В средите на експертите по възпиране преднамерената двусмисленост се смята за задължително условие. Но неяснотата може да бъде смъртоносна.  При всяка конфронтация най-добре е опонентът да знае, че има по-добър вариант от \"пресичането на линията\", но да не знае къде точно минава тази линия. Това налага предпазливост. Неяснотата, от друга страна, подтиква към предприемане на действия за самозащита, мотивирани или от страх, или от прекалена самоувереност.  Изглежда, че именно това прави сега  Северна Корея , макар да не е ясно дали мотивът ѝ е страх или арогантност. През последните няколко седмици американският президент Доналд Тръмп обеща \"огън, ярост и мощ, каквито светът никога не е виждал\", ако Северна Корея си позволи дори да изрече заплаха - нещо, което тя направи почти веднага, без да има големи последствия. Министрите на Тръмп приглушиха тона, но в хода на този процес като че ли заличиха заложените от самите тях \"червени линии\".  Някои предположиха, че това е умишлена \"стратегия на безумеца\". Вдъхновен от писанията на Макиавели, президентът Ричард Никсън опита такъв подход срещу Виетнам в края на 1960-те години. Идеята му бе да накара виетнамците и техните комунистически съюзници да си мислят, че Никсън би направил всичко, включително и че би използвал ядрени оръжия, за да приключи войната.  Но ако Тръмп прави същото, той не го прави много добре, каза (цитираният по-горе) Наранг. Докато обаче правителството на Ким говори в един глас и стои на последователна позиция, което дава тежест на \"подхода на безумеца\", за Тръмп е сериозен проблем, ако прави такива \"безумни\" изявления, без те след това да бъдат оттегляни от някой в неговото правителство. \"В един момент (преднамерената) двусмисленост се губи и ние просто изглеждаме неадекватни\", отбеляза Наранг. /БТА", "date": "2017.09.01", "title": "Северна Корея може да стигне до ядрена война и все пак да оцелее"}
{"url": "http://www.dnevnik.bg/analizi/2017/09/01/3033221_aut_peevski_aut_nihil/", "text": "Съдебната война, която се води над година и половина за овладяване на най-апетитната отломка от активите на фалираната КТБ - русенския оръжеен завод \"Дунарит\", навлезе във финалната си фаза. От едната страна е фирмата \"Емко\" на Емилиян Гебрев, подкрепян от изпълнителните директори на завода, който успя да увеличи капитала на дружеството и поиска вписването си като собственик. От другата е \"Виафот инвестмънт България\", сочена като контролирана от депутата и бизнесмен Делян Пеевски чрез офшорката Viafot ltd. (Моля учтиво държавните регулатори да не ми казват \"докажете\", тъй като преди това те трябва да отговорят на редица въпроси.) Да припомним и това, че  Цветан Василев неведнъж от година насам е заявявал , че още по време на бизнеспартньорството им с Пеевски депутатът е искал да му бъдат прехвърлени безвъзмездно дялове в няколко предприятия, сред тях и \"Дунарит\". След като се изчерпаха почти всички съдебни възможности за изход в полза на Пеевски, на сцената излезе държавата. Как? Ами със заплаха за отнемане на лиценза за оръжейно производство и търговия на \"Дунарит\". Но на какво основание? Ами по изпитаната и доказано работеща схема във всички войни с участието на Пеевски досега: В началото на август  прокуратурата повдигна обвинение на изпълнителните директори  за нарушения, които дори не заслужават място в този коментар и ето ти основанието за отнемане на лиценза, което остана да виси като заплаха. Директорите веднага подадоха оставки, за да елиминират основанието за отнемане на лиценза. Но понеже тече сложна плетеница от обжалвания, не може да бъде вписано ново ръководство на \"Дунарит\" и формално обвиняемите мениджъри продължават да са на местата си. Работниците излязоха на протест с опасения за работата си, а телевизии, радиостанции и сайтове тутакси заподозряха обслужването на Пеевски от страна на държавата в битката му за оръжейната компания, която за миналата година е реализирала печалба от 24 млн. лв. В понеделник, 28 август, министърът на икономиката Емил Караниколов на нарочен брифинг обяви новината:  държавата ще си върне оръжейния завод \"Дунарит\" , като за целта изкупува изискуемите кредити на завода към КТБ. Вече са изкупени от държавата чрез Българската консолидационна компания над 40 млн. лв. кредити на дружеството, които, след поредица от сложни прехвърляния от бившия акционер Миролио, се оказаха свързани с споменатата вече Viafot investment ltd. Заради загриженост да не си изгубят работата и препитанието хиляди работници държавата се принуждавала да сложи ръка на завода, реди Караниколов. Понеже - заплашен от отнемане на лиценза, \"Дунарит\" може да бъде затворен. Въпреки че е на печалба. А отнемането на лиценза е поискано от... Караниколов! - вметка за разведряване. Следващата стъпка - обясни министърът - заводът ще бъде продаден чрез публична продан, на която \"всеки можел да се яви, това е пазарен принцип\", тъй че действията на държавата в момента в никакъв случай не може да се нарекат национализация\". После пък каза, че  заводът ще бъде забранен за приватизация . Цялото многословно всекидневно убеждаване на публиката в най-добрите намерения на правителството и преди всичко в грижата за работниците, което благо звучи за ушите на народа от телевизорите, беше предшествано от едно отворено  писмо на самия Пеевски до избрани медии на 21 август , в което заявява \"категорично, че няма, никога не е имал и няма да има и в бъдеще нищо общо с дружествата от военната индустрия\". За какво му е на Пеевски да има \"нещо общо\" номинално, като държавата ще му свърши работата? А по-късно - както вече прогнозират мнозина анализатори - неговите фирми, нямащи нищо общо, могат да застанат на входа и изхода на държавния оръжеен завод. Или заводът да /му/ бъде продаден \"на пазарен принцип\" през някоя офшорка, след което вицепремиерът Томислав Дончев да репликира телевизионните водещи с нескрито раздразнение: \"Не ме вкарвайте в интриги да казвам кой завод на кого е\" (както направи във вторник по БиТиВи на въпроса за \"Дунарит\".) Синхронът между писмото на Пеевски и новината на Караниколов е забележим. Пеевски е бил наясно за маневрата на държавата към \"Дунарит\", за която министърът обявява официално седмица по-късно, на 28 август. Никакво въображение... (Да повторя - не ме замеряйте с дежурното \"докажете\", че съвсем ще надминете героите от преди сто и толкоз години на гениалния Алеко Константинов от фейлетоните му \"По избори\": Настанал часът да броят бюлетините, опозицията ревниво наобиколила масата, изсипали урната, в този миг някой извикал \"угасете ламбите\". И когато светнало, властта обявила победата си. Ама вие лъжете, разревала се опозицията. Ами докажете, отвърнала властта.) Дейността на пловдивската тютюнева фабрика \"Юрий Гагарин\" беше забранена със закон през 2012 г. с гласовете на ГЕРБ. Когато - три години по-късно, през 2015, фирмата чрез сложни схеми мина под контрола на който трябва, тоест на правилния акционер Пеевски, депутатите свалиха забраната. Пак с гласовете на ГЕРБ. Дали не повтарят схемата, чрез която Пеевски легализира участието си и в \"Булгартабак холдинг\"? Или другата, с която държавата придоби \"Авионамс\"? И за \"Булгартабак\" министрите от различни партийни цветове не казваха кой го е купил и се дразнеха като ги питаме, не било тяхна работа, имало си Агенция за приватизация (чийто шеф апропо беше сегашният министър Караниколов - пак за разведряване). Пеевски завзе \"Булгартабак\", затвори софийската тютюнева фабрика, работниците протестираха, забрави се. Затворил и една от пловдивските фабрики, прочетох наскоро. Вече никой не протестира. Нито пък държавата (нито готвеният с много тържественост антикорупционен орган) смятат да питат Пеевски откъде взе пари, близо милион през 2015, да увеличи капитала на фирмата си \"НСН инвествмънт\" чрез която почна да придобива собственост; и как така след раздора с Цветан Василев изведнъж се замогна материално, след като допреди година декларираше един опел и скромен апартамент? Не пита и опозицията. Като отговорят господата Цацаров, Борисов, Караниколов, НАП, КОНПИ, ДАНС, КФН, и всевъзможните още надзиратели на законността на тези питания, тогава ще ми искат доказателства. ** Докато довършвах коментара, дойде  новината, че \"Дунарит\" е изплатил дълга си . В сряда следобед в Търговския регистър са вписани и сканирани платежните нареждания. А това означава, че държавата чрез ДКК не може да се впише като кредитор и да започне придобиване на завода. И както  \"Капитал\" коментира , ако иска да стигне дотам, държавата ще трябва да прекара \"Дунарит\" през несъстоятелност. А това никак, ама никак няма да изглежда като рекламираното спасяване на завода и работниците. Министър Караниколов все още не е коментирал какъв е следващият им ход. ", "date": "2017.09.01", "title": "Aut Peevski, aut nihil *"}
{"url": "http://www.dnevnik.bg/sport/2017/09/01/3034692_uein_ruuni_e_bil_arestuvan_sled_podozreniia_che_e/", "text": "Нападателят на \"Евертън\" Уейн Рууни е бил арестуван, съобщи \"Мирър\". Според информациите в медиите в Англия той е задържан заради шофиране в нетрезво състояние. Някои от твърденията са, че нивата на алкохола в кръвта му са били три пъти над нормата. Рууни е бил спрян за проверка в четвъртък вечерта. Арестът е станал в близост до дома му в Чешир, като засега местната полиция отказва коментар по темата. Тази вечер Англия гостува на Малта в квалификация за световното в Русия догодина. 31-годишният Рууни, който е голмайстор на тима,  прекрати преди дни кариерата си в националния отбор преди дни . Това лято нападателят се завърна в \"Евертън\". Той започна отлично сезона с два гола, като стана вторият футболист след Алън Шиърър, достигнал границата от 200 гола във Висшата лига.", "date": "2017.09.01", "title": "Уейн Рууни е бил арестуван след подозрения, че е карал пиян"}
{"url": "http://www.dnevnik.bg/sviat/2017/09/01/3034650_armii_ot_dobrovolci_se_boriat_s_bedstvieto_v_hjustun/", "text": "С работни комбинезони, спасителни жилетки и камуфлажни кепета, с лодки на ремаркета зад камионетките, спасители доброволци от цял Тексас и други щати се стекоха да помагат на жители на Хюстън и околността, застрашени от наводненията, които парализират региона. Помощта им е добре дошла - особено за полицията в градчетата околовръст, несмогваща да се справи с пораженията от урагана Харви. \"Ножове, въжета, сбруи, вода, спасителни жилетки за деца - ако имаме късмет, разполагаме с всичко, което може да потрябва\", изброява Тайръл Кокс. Трийсет и еднагодишният работник на офшорна платформа и баща му без колебание потеглили заедно с лодката си от Уейко в Северен Тексас. \"Служил съм в бреговата охрана, имам корабче, а те търсят хора да помагат и ето че дойдохме\", обяснява простичко той с ръце на волана, докато конвоят от десетина коли и лодки чака известие от полицията в окръг Харис за да отпътува, накъдето е необходимо. След като  съсипаха Хюстън  - четвъртия мегаполис в САЩ с 2.3 млн. жители, наводненията парализираха във вторник голяма част от региона с над шестмилионно население, който официалните спасителни служби трудно могат да покрият. Из улиците на Сайпръс няма нито пожарникарски коли, нито линейки. Единствено местната полиция и събрана набързо армия от доброволци с лодки обикалят из разположеното на северозапад градче с близо 46 000 жители. Вода е заляла повечето изходи от града, водещи на север, юг и запад. \"Тези хора идват отвсякъде, също и местни - помагат ни да разберем има ли още останали по къщите\", обяснява полицайка и сочи къ м наредените петнайсетина коли и лодки, които чакат реда си да прекосят в одните площи, препречили достъпа до един градски квартал. \"Нашите екипи са толкова натоварени вече, пък и не могат да стигнат дотук, тъй че гражданите и офисът на шерифа трябва заедно да обмислят положението и да действат\", продължава агент Саймън. \"Опитваме се да разберем как да стигнем до голяма зона, където хората сигурно нямат вече ток, не могат да си заредят телефоните или да влязат във Фейсбук, затова просто пращаме\" доброволци да видят как стоят нещата, обяснява тя. \"Хора също като нас\" Нахлупил каскет, за да се пази от дъжда, 29-годишният Лий Диджонг изчаква до своя \"Зодиак\" ред да се включи в издирването на хора в беда. Дошъл заедно със свой колега от град Остин, на час и половина път североизточно от Хюстън, веднага щом чул, че наводнения заплашват града и околността, където живее техен приятел. Двамата тръгнали на път и купили през \"Фейсбук\" лодката втора ръка. Те свенливо отклоняват въпроса за цената, уточняват само, че се спрели на малка лодка, защото имали само една кола. На един паркинг обаче срещнали двама младежи от Хемпстед, град близо до Сайпръс, с по-голям автомобил. \"Искахме да помогнем. От тях лодката, от нас - пикапа\", обяснява простичко Армандо Гуера, заварчик на 24 години. И сега четиримата - в общ екип, чакат нареждания от полицията на окръга край  внезапно потеклата тук река , заляла тесния път с елегантни постройки до него, много от които вече са опустели. Същите сцени виждаме и по на юг, в Клодайн - квартал от Западен Хюстън. Андрю Бренън е пристигнал с лодка от съседния щат Луизиана, където кървят и до днес раните от урагана Катрина, опустошил част от Ню Орлиънс през 2005 г. \"Дойдохме тук, защото и те дойдоха да ни помагат след урагана Катрина\", споделя с признателност мъжът с дълги кичури, изхвръкнали изпод кепето. Карал е повече от пет часа, за да стигне до Хюстън. \"За пръв път сме спасители, дано да помогнем с нещо\", казва той. Доброволците общуват с местни жители и чрез приложение за смартфоните си препредават данни за хора, блокирани в домовете си. От семейство Алварес дошъл зов за помощ, когато водата нахлула в къщата му в Клодайн. Минали часове, но накрая всички били спасени. Още трепереща, Соня Алварес разказва, че очаквала да види \"пожарникарите или друг някой от този род, но това са просто хора като нас, дошли да помогнат - хора, с които сме учили заедно, съседи или нещо подобно\". И заключава, успокоена: \"Как да не се гордея, че съм от Тексас и от Хюстън\". /БТА", "date": "2017.09.01", "title": "Армии от доброволци се борят с бедствието в Хюстън"}
{"url": "http://www.dnevnik.bg/biznes/2017/09/01/3034587_mejdu_800_mln_lv_i_13_mlrd_lv_shte_struva_pulnoto/", "text": "За цялостното технологично обновление на БДЖ са необходими между 800 млн. и 1.3 млрд. лв., сочи прогнозата на компанията, изготвен от експерти на УНСС, Техническия университет, Висшето транспортно училище, от самата компания и Министерството на транспорта. Това съобщи, цитиран от \"Фокус\", изпълнителният директор на холдинг БДЖ Владимир Владимиров. Експертният доклад съдържа информация за това какви да са параметрите на влаковия парк, какъв пътникопоток може да спечели БДЖ, след като подобри конкурентоспособността си и какъв комфорт трябва да предложи. Днес на пресконференция компанията представи проект за поръчка на нови мотрисни влакове. Тя е необходима, за да може да обслужва изцяло модернизираното трасе от сръбската граница през София и Пловдив до Свиленград, което ще е напълно готово през 2023 г., съобщи зам.-министърът на транспорта Велик Занчев. По думите на Владимиров условно инвестицията в технологичното обновление на железницата ще бъде разделена на два етапа. На първия ще бъдат купени 41 мотрисни влака, а през втория – 44. Минималната сума, необходима на \"Пътнически превози\" за първият етап е 380 млн. лв., каза шефът на холдинга. Той прогнозира, че процедурата ще приключи преди края на мандата на правителството и първите нови влакове ще тръгнат до 2021 г. \"По-нататък е необходимо да се вземат решения на правителствено ниво, за да бъдат осигурени средства и за втория етап\", каза изпълнителният директор. Владимиров увери, че БДЖ уверено се справя с изчистването на дълговете си и към днешна дата е отделила над 600 млн. лв. за обслужването им.", "date": "2017.09.01", "title": "Между 800 млн. лв. и 1.3 млрд. лв. ще струва пълното технологично обновление на БДЖ"}
{"url": "http://www.dnevnik.bg/bulgaria/2017/09/01/3034698_bulgariia_planira_32_sreshti_ot_nai-visoko_nivo_za/", "text": "В рамките на 6-месечното ротационно председателство на Съвета на ЕС, което България ще поеме на 1 януари 2018 г., в страната ще бъдат проведени общо 237 заседания. От тях 32 са на най-високо ниво (минисър-председатели и министри), като 6 са срещите от т.нар. парламентарно измерение. Това съобщи министърът за българското председателство на Съвета на ЕС Лиляна Павлова по време на парламентарния контрол. Павлова добави, че предвидените от България събития са повече, отколкото при предходното малтийско председателство (16 срещи от най-високо ниво) и настоящето естонско (20 срещи). По думите ѝ обаче амбициозните планове са и притеснителни. \"Това е моето притеснение, може би трябва да помислим те да бъдат оптимизирани\", заяви министърът. Общо 200 българи от 1500-те служители, заети с подготовката и осъществяването на председателството, ще бъдат командировани за постоянно в Брюксел за първите 6 месеца на 2018 г. Павлова обясни, че от 15 години всички формални заседания на Съвета на ЕС и на министрите се провеждат в Брюксел и Люксембур, което по думите ѝ са 1 500 срещи в рамките на едно председателство. \"Взели сме решение, че ние командироваме за постоянно в Брюксел всички, които ще бъдат председатели и зам.-председатели на всички органи на Съвета, които България ще ръководи по време на 6-месечното председателство. Това улеснява процеса на работа\", обясни Павлова. Според нея командироването на служителите помага за по-лесната координация на оперативно ниво с представителите на останалите страни-членки и е по-изгодно за държавния бюджет.", "date": "2017.09.01", "title": "България планира 32 срещи от най-високо ниво за председателството на ЕС, това притеснявало Павлова"}
{"url": "http://www.dnevnik.bg/sviat/2017/09/01/3034680_meksiko_i_kanada_shte_ostanat_v_nafta_dori_ako_sasht/", "text": "Мексико и Канада ще остават част от Северноамериканското споразумение за свободна търговия (NAFTA) дори ако САЩ го напуснат, каза мексиканският министър на икономиката Илдефонсо Гуахардо, цитиран от \"Ройтерс\". \"NAFTA ще продължи да регулира отношенията между Мексико и Канада,\" каза Гуахардо на събитие в Мексико Сити. \"Решението, в зависимост от това как подходим към преговорите, е на Съединените щати... Нито Канада, нито Мексико ще обявят, че напускат (NAFTA), защото искаме да продължим да бъдем регулирани от NAFTA,\" каза министърът пред депутати. В петък преговарящи от САЩ, Мексико и Канада се срещат в мексиканската столица, за да работят по промяната на споразумението, от което американският президент Доналд Тръмп заплаши да изтегли САЩ, ако предоговореният вариант не съответства на интересите на страната му. Това е втората среща, откакто   преди две седмици. Малко преди нея Тръмп допусна, че може би ще е добра идея Вашингтон да се оттегли от споразумението, защото това ще подсили преговорните позиции на САЩ. Мексико от своя страна   преговорите, ако това се случи. След като встъпи в длъжност, Тръмп обяви, че споразумението струва на САЩ работни места и индустриален капацитет. Според Мексико обаче то е направило региона по-конкурентоспособен. \n     Сред промените, които иска държавният глава, е въвеждането на клаузи, които да дават по-широка възможност за антидъмпингови дела или дори да въведат квоти за внос на някои стоки. Пример е търговията с плодове и зеленчуци между САЩ и Мексико, тъй като последната държава отглежда и внася подобна продукция целогодишно, докато за Съединените щати тя е сезонна. Междувременно няколко американски бизнес групи от търговията на дребно, ресторантьорството и земеделието изпратиха писма до представители на адмиистрацията, за да предупредят, че по-голямата възможност за такива дела срещу Мексико може нанесат вреда на американски производители и потребители. Според търговците на дребно и хранителната индустрия американските производители може да се окажат застрашени от контрамерки, ако американските власти подадат оплаквания заради внос на продукти като авокадо или домати. В друго писмо се казва, че \"ако сезонни тарифи се наложат, например, на доматите, Мексико и Канада може да вземат мерки за голям брой американски земеделски продукти и този затворен кръг да ограничи значително търговията в земеделието.\"", "date": "2017.09.01", "title": "Мексико и Канада ще останат в NAFTA дори ако САЩ се изтеглят"}
{"url": "http://www.dnevnik.bg/biznes/2017/09/01/3034696_saniranite_blokove_seriozno_spestili_energiia_prez/", "text": "Програмата за саниране на блокове е важна, защото постига ефекти, най-важният от които подобряване на жилищните условия и енергийните характеристики на домовете. Това обяви заместник-министърът на регионалното развитие и благоустройството Малина Крумова, която заедно с кмета на община Белене Милен Дулев откри обновен блок в града. По думите й в завършените миналата година блокове в цялата страна има сериозно спестяване на енергия, което се отразява и на доходите на домакинствата. \"Наша задача е да продължим програмата. Работим за нейната оптимизация и търсим варианти за дългосрочно благоустройство на жилищните условия на територията на цялата страна, така че от подобрението на енергийните условия да могат да се възползват повече граждани, включително и живеещите в еднофамилни сгради\", каза още Крумова, цитирана от пресцентъра си. В съобщението не се посочват конкретни данни за процента спестена енергия средно в обновените вече сгради. В конкретния блок в Белене се посочва, че се очаква разходът за енергия да спадне с 69%, което пък ще спести 305 тона годишно вредни емисии въглероден диоксид. По традиция всеки обновен блок се отбелязва със специална церемония.", "date": "2017.09.01", "title": "Санираните блокове \"сериозно\" спестили енергия през 2016 г."}
{"url": "http://www.dnevnik.bg/bulgaria/2017/09/01/3034702_s_obvineniia_za_dopisvane_na_zakona_sudii_ot/", "text": "На днешното си общо събрание съдиите от Върховния административен съд (ВАС) изразиха подкрепата си за един от двамата кандидати за нов председател на съда. Георги Чолаков получи 48 гласа, а предложената от членове на Висшия съдебен съвет (ВСС) Соня Янкулова - 13. Според някои от съдиите, както и според кандидата с по-малка подкрепа, гласуването представлява дописване на закона, защото Законът за съдебната власт казва общото събрание да изрази становище за професионалните качества на кандидатите, а не да избира с гласуване един кандидат. За наличието на професионални и нравствени качества и у двамата са гласували всички присъстващи съдии. На последвалото предложение да се гласува и за подкрепа на един кандидат са се се изказали против десетина съдии. Според сегашния председател на съда Георги Колев и предпочетения Георги Чолаков това не е нарушение и е в правомощията на общото събрание. Общото събрание преди време, когато издигна Чолаков, прие и правила, че трябва и с гласуване явно и поименно да се подкрепи един кандидат, но такова изискване в закона няма, обясниха съдии, според които приетите вътрешни правила са дописване на закона. Двамата кандидати за поста бяха изслушани днес от колегите си десет дни преди 11 септември, за когато е насрочен изборът за нов председател на ВАС със седемгодишен мандат, тъй като мандатът на Георги Колев изтича през ноември. Чолаков е номиниран от мнозинството от съдиите във върховния съд, като зад него застава и настоящият председател Георги Колев. Иначе от 91 съдийски щата, от които заетите са 86, на събранието присъстваха 61-ма магистрати. Когато Висшият съдебен съвет (ВСС) избираше дата за провеждане на общото събрание на върховните съдии бе предложена друга дата - 21 септември, но Колев поиска по-ранна дата - 11 септември. Опасенията на членове от съвета бяха именно, че на изслушването на кандидатите няма да присъстват всички техни колеги, защото ще е във време, в което все още много от тях са в отпуск. Как Георги Колев започна акция по инсталирането на наследника си във Върховния административен съд четете  тук .", "date": "2017.09.01", "title": "С обвинения за дописване на закона съдии от Върховния административен съд подкрепиха Чолаков (допълнена)"}
{"url": "http://www.dnevnik.bg/biznes/2017/09/01/3034715_dunarit_nacionalizaciia_ili_neshto_po-prosto/", "text": "С встъпването си в длъжност настоящият министър на икономиката обяви, че приватизацията приключва и усилията на правителството ще са в посока развиване на държавните компании. Събитията около оръжейния завод \"Дунарит\" от последната седмица, а и  национализацията на авиоремонтния завод \"Авионамс\"  от средата на миналата година, показват, че целите на държавата се простират отвъд развитието на държавните компании. Въпреки че управляващите избягват да използват термина \"национализация\", вероятно заради културни и исторически натрупвания, ето и дефиницията: национализация е актът на прехвърляне на  частна собственост , а понякога и  общинска собственост , в  държавна собственост . Крайна форма на национализация е експроприацията, при която компенсация или не се изплаща, или тя е пренебрежимо ниска. Битката за \"Дунарит\" вероятно започва още преди фалита на КТБ през 2014 г., според интервюта на  бившия собственик на банката , продължава повече от година и половина с множество съдебни хватки и  ескалира  през последните няколко седмици. Въпреки че управляващите оправдават действията си с \"извънредната ситуация\", както я нарича министърът на икономиката, и грижа за работниците в дружеството, ситуацията е много по-проста и е свързана с \"превземането\" на държавата от частни интереси, за което сме писали неколкократно ( тук ,  тук  и  тук ). Самата ситуация не е следствие, с което политиците трябва да се справят, а е пряк резултат от целенасочени действия на държавни органи. Тя става възможна едва след включването на Комисията за отнемане на незаконно придобито имущество, повдигнатите обвинения от специализираната прокуратура, входираното писмо от същата за отнемане на лицензите на \"Дунарит\" и редица медийни публикации. Всъщност това не е нещо ново. Наблюдателите с малко по-дълга памет ще си спомнят, че причината за краха на КТБ не беше нито на множеството публикации през годините до 2014 г. за проблемите в банката, нито докладите на Европейската комисия, които обръщаха внимание на бурното развитие на банките с български собственици. Проблемите започнаха с куп статии за измислени заплахи, които не бяха доказани, прокурорска акция по претърсване на офиси в сградата на КТБ и повдигнато обвинение на подуправителя на управление \"Банково\" в БНБ. Освен дежурните заподозрени, в спектакъла \"Дунарит\" се включват и нови актьори - синдиците на КТБ. Те едновременно купуват задължение на оръжейния завод към друга компания, а след това го продават на Държавната консолидационна компания (ДКК). Целта е да се използва особеният залог върху предприятието и по този начин ДКК да стане негов собственик. Въпросът е по силата на каква логика и кой нормативен акт синдиците в КТБ изразходват средства от масата на несъстоятелност за закупуване на финансов актив. Назначаването на синдици е резултат от откриване на производство по несъстоятелност, чиято цел е да опази стойността на банката, да осребри имуществото ѝ и да се разплати с кредиторите. В чл. 31 от Закона за банковата несъстоятелност ясно са разписани правомощията на синдика и единственото споменаване на разходи е по отношение на \"управлението и запазването на имуществото на банката или с извършването на други разноски в производството по несъстоятелност\", а случаят не е такъв. С други думи нито духът, нито буквата на закона са спазени. Нещо повече – синдиците се съгласяват да се разплатят за закупения кредит с активи на банката, които са предлагани на търгове, но не са продадени. Няма информация за кои активи става въпрос, нито за това дали по този начин не се уврежда масата на несъстоятелността, а оттам – и интересите на кредиторите на банката. За капак на всичко банката е страна по съдебни дела, с които обжалва първоначалната цесия, чрез която \"Дунарит\" погасява кредита си към нея. Това е като да спорите пред съдия, че някой ви е откраднал шапката, след което да купите същата шапка от трето лице и да я продадете на четвърто. Ситуацията е повече от абсурдна, а краят ѝ е далеч от предизвестен. \"Дунарит\" е  погасила  главница и лихви по своето вземане в размер на 50 млн. лв. към ДКК. Освен това компанията вече е заявила вписването на прокурист, каквото беше поискано от министерството на икономиката, което би следвало да преустанови процедурата за отнемане на лиценза на предприятието, а оттам – извънредната ситуация, която коментираме. Предвид това, че тази сага се развива вече близо две години, като нито едната, нито другата страна изглежда готова да се предаде, най-вероятно ни чака още от същото – нови абсурди. Актьорите са едни и същи, сюжетът е непроменен и докато обществото се изживява като безгласен наблюдател, му остава единствено да се чуди за кой поред път ще гледаме същата драма.", "date": "2017.09.01", "title": "\"Дунарит\" – национализация или нещо по-просто"}
{"url": "http://www.dnevnik.bg/sviat/2017/09/01/3034704_turciia_zadurja_oshte_dvama_germanski_grajdani_spored/", "text": "Германското външно министерство обяви, че турските власти са задържали двама германски граждани в Анталия, без да информират незабавно колегите си в Берлин, предаде \"Дойче веле\". Според говорител на германската дипломатическа служба задържането най-вероятно се случило в четвъртък, но не е известно дали станало при пристигането на гражданите на летището в Анталия или след това. Изглежда двамата, чиято самоличност не се съобщава, са били задържани \"по политически причини\", каза говорителят, цитиран от \"Шпигел\". Двамата имат само германско гражданство. Консулската служба на Германия в Измир не е успяла да се свърже с тях в първите часове, след като новината за задържането е била потвърдена от полицията на летището в Анталия. В последните месеци Турция задържа много европейски граждани заради предполагаеми връзки с неуспелия опит за преврат от миналата година. Сред арестуваните е двойният гражданин Денис Юджел, както и активистът  Петер Щойднер , чието задържане  повиши напрежението  между Анкара и  Берлин  това лято.", "date": "2017.09.01", "title": "Турция задържа още двама германски граждани, според Берлин причините са \"политически\""}
{"url": "http://www.dnevnik.bg/photos/2017/09/01/3034610_fotogaleriia_kolko_goliama_moje_da_e_pleskavicata/", "text": "В южния град Лесковац, Сърбия съдии инспектират гигантска плескавица, която е кандидат да подобри регионален рекорд по размер.", "date": "2017.09.01", "title": "Фотогалерия: Колко голяма може да е плескавицата"}
{"url": "http://www.dnevnik.bg/bulgaria/2017/09/01/3034721_dps_podkrepi_proekta_na_gerb_za_antikorupcionen_zakon/", "text": "ДПС ще подкрепи проекта на ГЕРБ за антикорупционен закон. Това стана известно по време на организираното от управляващите обществено обсъждане. Проектът беше представен преди около месец. Очаква се съвсем скоро и от БСП да внесат своето предложение за подобен закон. На обсъждането в зала \"Изток\" в първия ден на новата сесия на парламента присъстваха депутати от почти всички партии, представители на неправителствени организации, главният прокурор Сотир Цацаров и шефът на ДАНС Димитър Георгиев. Позицията на ДПС беше изразена от депутата Хамид Хамид, който заяви, че движението има и критики към проекта. \"Крачка напред е, че сте помислили за отнемането на имуществото. Няколко пъти сме поставяли въпроса за реализацията на отнетото имущество\", заяви Хамид Хамид. По думите му с проекта управляващите не са успели да разсеят съмнението в обществото, че наред с дългоочаквания закон се създават паралелни разследващи структури. Главният прокурор подкрепи парламентът да назначава шефа на новата агенция и е против доброволните сътрудници По-рано през деня президентът  Румен Радев подкрепи текста на проекта на БСП , според който държавният глава ще назначава ръководителят на новата структура. \"Как можем да си представим, че парламентарното мнозинство ще избере този човек и ще бъде ли в състояние той да разследва правителството, ако то е излъчено от същото това парламентарно мнозинство. Няма логика\", мотивира позицията си Радев. В проекта на управляващите е записано, че назначението ще става от Народното събрание.  Първоначалната идея беше това да бъде Министерски съвет, но всички стигнахме до консенсус, че тази философия трябва да се промени, за да няма усещане за репресивен апарат\", заяви при обсъждането в зала \"Изток\" Цветан Цветанов, председателят на парламентарнат група на ГЕРБ. По думите му разписаната процедура, при която директорът на новата агенция се назначава от парламента, а заместник-председателят и членовете се предлагат от председателя, \"е още една гаранция за отделянето от политическата намеса и усещането, че би могло да се търси репресивен апарат\". Според него отлагането във времето на окончателното приемане на антикорупционно законодателство е допринесло за това да бъдат чути различните мнения. Главният прокурор Сотир Цацаров изрази също подкрепа за това как е разписана процедурата по номиниране и избор на ръководни органи. Той направи няколко забележки към проекта, като за неего било \"смущаваща\" възможността за ползванен на доброволни сътрудници. Според него това крие опасност, още повече, че е записано че те ще имат имунитет. Цацаров призова народните представители много внимателно да бъдат прецизирани разпоредбите за възможността за ползване на такива сътрудници. \"В законопроекта кръгът лица, които трябва да декларират имуществото си, е прекалено широк\", заяви още главният прокурор. Другата му забележка беше свързана с разпоредбата, която предвижда новата антикорупционна структура да притежава специални разузнавателни средства. Според главния прокурор това крие опасност, защото държавата ще има три централи, които ще могат да ги притежават. \"Въпросите за контрола трябва да си ги постави всеки от нас, мисля, че отговорите са ясни\", каза още Цацаров.", "date": "2017.09.01", "title": "ДПС подкрепи проекта на ГЕРБ за антикорупционен закон (допълнена)"}
{"url": "http://www.dnevnik.bg/bulgaria/2017/09/01/3034717_vsichki_remontni_deinosti_v_ndk_veche_imat_razreshenie/", "text": "Всички дейности по преустройството на НДК за българското европредседателство през 2018 г., вече имат нужните строителни книжа. Това съобщи днес на парламентарен контрол министърът на културата Боил Банов в отговор на въпрос от депутата Жельо Бойчев. След скандала с  уволнението на директора на НДК Мирослав Боршош  стана известно, че при ремонта на двореца са допуснати редица нарушения, включително се извършват дейности без необходимото разрешително за строеж. Такива бяха реновациите на две кухни, преустройство на санитарни възли, ремонт на В и К и климатични системи. Всички те са получили строителни разрешения в рамките на миналия месец. Работният проект за преустройството на Националния дворец на културата е бил одобрен от главния архитект на София Здравко Здравков на 25 август. Първоначално сградата трябваше да бъде готова през септември. Новият срок, определен от Боил Банов бе октомври, като засега ремонтът \"се движи в срокове\" и ще приключи навреме, увери новият принципал на НДК. Банов също посочи, че има план за съхранение на произведенията на изкуството, част от интериора на НДК, по време на ремонта. Всички нередности по преустройството, констатирани от временната парламентарна анкетна комисия, са отстранени или в процес на отстраняване, добави министърът. Договорът за обезпечаването на сигурността на сградата се сключва днес, а до дни ще станат ясни и параметрите на допълнителните споразумения, в които влиза поръчване на озвучителна техника. За довършването на ремонта държавата отпусна още 28 млн. към първоначалните 17, нужни за подготовката на сградата. Близо 34 хил. от тях са преведени до момента. Министърът потвърди, че с трите милиона от тях , изхарчени не по предназначение, са били покривани текущи нужди на двореца.", "date": "2017.09.01", "title": "Всички ремонтни дейности в НДК вече имат разрешение за строеж"}
{"url": "http://www.dnevnik.bg/zelen/2017/09/01/3034705_mestnite_vlasti_otkazvat_debat_po_plan_za_kaliakra/", "text": "Местните власти в Каварна са отказали дискусии по мерките за опазване в защитените зони от европейската екологична мрежа Натура 2000 в Калиакра. За това разказват от екокоалицията \"За да остане природа в България\". Заради проблемно застрояване с ветропаркове и голф игрище в тази зона България беше осъдена от Европейския съд. Ако страната ни не предложи адекватни мерки за възстановяване на защитените зони, има риск от ежедневни глоби. Преди месец граждани в Каварна протестираха с притеснение, че новата забрана на министър Нено Димов засяга техния поминък. Обществените обсъждания бяха осуетени със скандали, в случая беше въвлечен премиерът, а на заседание в Министерски съвет бе взето решение в работни групи да бъдат дискутирани конкретните мерки и да се стигне до решения. В четвъртък (31 август 2017 г.), представители на Министерство на околната среда и водите (МОСВ), Министерство на земеделието и храните (МЗХ) и Българска академия на науките (БАН) отново са отишли на място в Каварна, за да обсъждат с местните хора мерките от плана за управление на защитените зони в района на Каварна, в рамките на работните групи \"Земеделие\" и \"Акватория\", разказват от коалицията. На запитване на \"Дневник\" за резултатите от срещата и коментар от страна на Министерство на екологията отговориха само, че \"не е намерена обща база за работа между отделните страни. Експертите ще продължат да работят самостоятелно.\" По думите на екокоалицията, още на група \"Земеделие\" кметът на Каварна Нина Ставрева ги посреща с декларация, че няма да обсъжда плана за управление, а единствено заповедта на министъра за временна забрана на дейности в понто-сарматските степи, както и границите на защитените зони. Тя призова присъстващите да подпишат декларацията с мотива, че лично министър Нено Димов ѝ обещал, че на работните срещи няма да се обсъжда плана. Земеделците и ловците се присъединяват към декларацията, посочват природозащитниците. \"Това, че представителите на МОСВ са командировани от същия министър със задачата да се обсъжда плана за управление и че в писмените покани до участниците бе посочена същата задача на работните срещи, явно не беше от значение за тези представители на местните хора,\" коментират природозащитниците. Мирослав Калугеров, началник на Националната служба за защита на природата, е подчертал необходимостта да се предприемат спешни мерки за изпълнение на решението на Европейския съд и че е важно тези мерки да бъдат обсъдени с местните хора. От своя страна обаче участниците са искали промяна на границите на защитените зони и проверка на първичните данни, въз основа на които са определени те.От МОСВ обясняват, че стандартните формуляри с данните за всяка защитена зона са публични на страницата на министерството и по закон те не съхраняват първични данни, а само документите, изисквани от Европейската комисия. От Българско дружество за защита на птиците (БДЗП) са обяснили, че съхраняват всички данни, послужили за определяне на всички 114 защитени зони за птиците. Данните могат да бъдат разглеждани в офиса на БДЗП в присъствието на специалист, който да отговаря на въпроси. На участниците е бил показан полевият дневник от проучването на миграцията при село Българево. Кметът на Каварна Нина Ставрева обаче е заявила, че не проявява интерес, когато й предлагат да види данните за мигриращи розови пеликани, записани в дневника. В продължение на три часа участниците в срещата обсъждат правните и научните аспекти, свързани с обявяването на защитените зони. Предложена е за обсъждане и възможността за прекартиране на понто-сарматските степи с участието на собственици и ползватели на земи. Според еколозите, местните представители отново са обиждали учените от БАН и дори заплашват със саморазправа. Това предизвиква реакцията на доц. Анна Ганева, директор на Института по биоразнообразие и екосистемни изследвания при БАН, която заявява, че не би изпратила експертите си в район, където сигурността им ще бъда застрашена. Местните участници предлагат ревизия на договора ни за членство в Европейския съюз, за да не се налагат ограничения в защитените зони. Нито една мярка, свързана със земеделието не е била разгледана на срещата, твърдт природозащитниците В следобедната работна група \"Акватория\" представителите на рибарския сектор също се присъединяват към декларацията, предложена от кмета на Каварна, със същите аргументи, с които земеделците не подкрепят обсъждането, макар заповедта на министъра за временна забрана на дейности, касае само степите, но не и морската акватория. Последват груби нападки и обиди към авторския колектив на БАН. Работната среща е прекратена, а срещите на работните групи \"Строителство\" и \"Енергетика\" са отменени.", "date": "2017.09.01", "title": "Местните власти отказват дебат по план за Калиакра, твърдят природозащитници"}
{"url": "http://www.dnevnik.bg/sport/2017/09/01/3034509_liatnata_futbolna_ludost_milioni_rekordi_i_niakolko/", "text": "Трансферната футболна лудост през лятото (почти) приключи. Пазарът затвори във всички водещи първенства в Европа и изключение на Испания, където това ще стане днес. Трансферният прозорец се оказа широко отворен и донесе исторически сделки и много рекорди. След себе си обаче остави и няколко неосъществени многомилионни сделки. Неймар и Висшата лига са ключовите понятия това лято. Ако досега английското първенство традиционно е на върха по харчене и привличане на вниманието в тази част от годината, то сега акцентът беше насочен и към бразилеца. Нападателят  премина в ПСЖ с най-скъпия трансфер в историята на футбола . Парижани, изграждащи нов суперпроект, платиха 222 млн. евро на \"Барселона\", колкото е клаузата за откупуването на бразилеца. Три седмици по-късно страстите около Неймар поутихнаха и фокусът традиционно се върна към Висшата лига. За шеста поредна година английското първенство отбеляза ръст, като похарчи 1.430 млрд. паунда (1.55 млрд. евро). Най-висшата лига в новата действителност Висшата лига харчи най-много и това не е изненада за никого, особено след влизането в сила на новия договор за телевизионните права. Спрямо миналата година скокът е с цели 23% (с 265 млн. паунда). Само преди пет години клубовете похарчиха с близо 1 млрд. паунда по-малко. Впечатляващ това лято беше скокът с трансферните суми на футболисти извън най-високото ниво. Още преди месец мениджърът на \"Манчестър юнайтед\"  Жозе Моуриньо определи като странно , че досега всички са били свикнали да се плащат големи пари за големи играчи, докато вече големи пари се дават и за добри играчи. \"Има разлика между големите и добрите футболисти. Сега се дават луди пари и за нормални футболисти.\" Анализаторите от \"Делойт\" отчитат като основен фактор увеличените възможности на английските клубове, благодарение на \"справедливата и прозрачна подялба на средствата от сделката за телевизионните права\". Голяма част от клубовете счупиха собствените си рекорди за входящи трансфери. Най-скъпата сделка в Англия беше тази за Ромелу Лукаку. Белгийският нападател премина в \"Юнайтед\" от \"Евертън\" за 75 млн. паунда (малко над 80 млн евро). \"Манчестър сити\" счупи рекорда за най-много средства, дадени за нови играчи в един трансферен прозорец - 215 млн. паунда (233 млн. евро). В тройката попадат ПСЖ и лятната селекция на \"Реал\" (Мадрид) от 2009 г. След това се нареждат \"Челси\" и \"Милан\" от това лято. Само четири клуба от Висшата лига получиха повече, отколкото дадоха - \"Суонзи\", \"Арсенал\", \"Бърнли\" и \"Стоук сити\". Действащият разумно \"Тотнъм\" направи два интересни трансфера в последните часове, като взе Серж Орие и Фернандо Йоренте за около 40 млн. евро и приключи с похарчени близо 96 млн. евро. Изграждане и възраждане ПСЖ показа нагледно, че това, което не става с много пари, става с много, много пари. Нещо повече - парижани не се ограничиха само с привличането на Неймар, но  спечелиха голямата борба за подписа на Килиан Мбапе . Младият футболист, който стана шампион с \"Монако\", отиде при прекия конкурент в Лига 1 с договор под наем за един сезон. Следващата година ПСЖ ще може да купи френския национал, като предполагаемата сума е 180 млн. евро. \"Наистина исках да бъда част от проекта на клуба, който е един от най-амбициозните в Европа\", заяви Мбапе след сключването на сделката в последните часове на трансферния прозорец. Предполага се, че идеята на ПСЖ е купуването на Мбапе да остане за следващото лято, за да може клубът да се справи с изискванията на финансовия феърплей.  Вторият най-скъп трансфер през лятото беше на  Дембеле за 105 млн. евро в \"Барселона\" . Каталунците хвърлиха много усилия за привличането му, като направиха същото и в опита си да вземат Филипе Коутиньо от \"Ливърпул\", но засега без успех. Бундеслигата също постави нов рекорд с около 550 млн. евро. Германското първенство обаче се нареди на четвърто място след Серия А и Лига 1.  Основна заслуга за активността сред италианските клубове имаше борещият се за възраждане \"Милан\". \"Росонерите\" дадоха общо 190 млн. евро за нови футболисти, което им отреди петото място в историята по похарчени средства в рамките на един трансферен прозорец. Интерес предизвика плащането на 40 млн. евро за 30-годишния защитник Леонардо Бонучи от шампиона \"Ювентус\". Неосъществените трансфери Данните показват, че 24% от всичките 416 сделки в Англия са направени след 15 август, а 12% са в последния ден на прозореца. Той обаче се затвори, без да се осъществят някои големи и вълнуващи трансфери. Коутиньо и Алексис Санчес имаха желание да преминат съответно в \"Барселона\" и \"Манчестър сити\", но засега остават в \"Ливърпул\" и \"Арсенал\". Не се получи и трансферът на Рос Баркли от \"Евертън\" в \"Челси\", а Тома Лемар, който беше желан от \"Ливърпул\" и \"Арсенал\", остава в \"Монако\". Във въздуха е и сагата около Диего Коща. Нападателят няма желание да играе повече в \"Челси\" след противоречията с мениджъра Антонио Конте, като  се надява да премине в \"Атлетико\" (Мадрид) . Испанският национал тренира в Бразилия, но може да се наложи да остане извън игра още четири месеца.", "date": "2017.09.01", "title": "Лятната футболна лудост: Милиони, рекорди и няколко неосъществени звездни трансфера"}
{"url": "http://www.dnevnik.bg/sviat/2017/09/01/3034737_kremul_tursi_jena_za_sparing_partnyor_na_putin_na/", "text": "Кремъл търси достоен съперник на Владимир Путин на предстоящите през март  президентски избори  в Русия. Администрацията мисли да подбере жена за спаринг партньор на главния претендент, пише  руският вестник \"Ведомости\" , като се позовава на източници от Кремъл и близки до него експерти. Според тях се разглеждат 5 до 7 женски кандидатури, включително 3 от партията \"Справедлива Русия\", четвърта сила в парламента. Това са Наталия Великая, оглавяваща Социалдемократическия съюз на жените, лидерът на Националния родителски комитет Ирина Волинец и Ирина Петеляева от ръководството на партията. Друг източник, близък до президентската администрация, твърди, че е подбрана вече безпартийна жена. \"Идеалният вариант\" според него е радио и телевизионната журналистка  Ксения Собчак , \"демонстрираща образа на модерна млада жена с желание да се впусне в политиката\". Собчак е \"умна, ярка, интересна, но не отговаря изцяло на образа на типичната руска жена; въпросът е дали тя ще се реши\" на такава стъпка, пише \"Ведомости\", цитиран от Би Би Си. Участието на жена кандидат в руските избори от 2018 г. \"ще разнообрази сценария и ще изгради поне някаква драматургия\", разсъждава политологът Константин Калачов. Засега сред най-реалните варианти е в кампанията да участва старата гвардия - лидерите на партиите от Държавната дума. Всеки друг кандидат би развил вече някаква дейност, смята обаче социологът Андрей Колядин. Но евентуалното участие на жена кандидат ще привлече вниманието към президентските избори и ще покаже, че кампанията няма да има женомразки уклон, добавя той. /БТА", "date": "2017.09.01", "title": "Кремъл търси жена за спаринг партньор на Путин на изборите догодина, пише \"Ведомости\""}
{"url": "http://www.dnevnik.bg/biznes/2017/09/01/3034751_valeri_simeonov_shte_sezira_prokuraturata_za/", "text": "Вицепремиерът Валери Симеонов ще внесе документи в прокуратурата за оспорване на приватизационния договор за Параходство БМФ. Това съобщи самият той днес във Варна, цитиран от БТА. Той уточни, че до дни предстои да бъде комплектованата документацията за оспорването на приватизационния договор, сключен през 2008 г. Вицепремиерът за пръв път публично  изказа съмненията си за сделката преди два месеца.  Тогава в телевизионно интервю той обяви, че условията за приватизацията не се изпълняват - повечето кораби са нарязани на скрап, а вместо 2360 служители сега в компанията работели само 124. Собственик на параходството е компания на братята Кирил и Георги Домусчиеви. Кирил Домусчиев обясни намалението на броя на корабите и на персонала с икономическата криза и опонира на вицепремиера, че за разлика от други флотове като тези в Румъния и Украйна, които са фалирали, БМФ е бил спасен.  Моряшкият синдикат също се обяви в защита  на компанията. Собственикът опита да промени условията в приватизационния договор в своя полза чрез дело в Арбитражния съд на Българската търговско-промишлена палата през май. Днес Симеонов припомни, че лично е настоял правителството да намери 2.6 млн. лв., за да оспори решението на арбитража. В момента документите са във Върховния касационен съд (ВКС), таксата е платена и се чака произнасянето по обжалването. \"Искрено ми се ще да вярвам, че ВКС ще защити интересите на държавата и ще отхвърли иска на БМФ\", заяви вицепремиерът, цитиран от БТА.", "date": "2017.09.01", "title": "Валери Симеонов ще сезира прокуратурата за приватизацията на БМФ от Домусчиеви"}
{"url": "http://www.dnevnik.bg/bulgaria/2017/09/01/3034744_stroitelni_firmi_shteli_da_oglejdat_vuzmojnosti_za/", "text": "Представители на строителни фирми заминавали за с. Беренде, община Драгоман, за да оценят  възможността за преместване на цяла средновековна църква - паметник на културата  от национално значение на територията на Националния исторически музей (НИМ). Това съобщава директорът на НИМ Божидар Димитров, който сам призна, че идеята му хрумнала през уикенда и нито е одобрена от Министерството на културата, нито пък се знае чия собственост е въпросната църква. Огледът е насрочен за утре, а Георги Самуилов и Стефан Шарлопов - едни от дарителите за спорната реставрация в средновековната столица на България Плиска - са готови да подпомогнат местенето и реставрацията, добавя в съобщението си Димитров. Директорът на НИМ призовава и други граждани да дарят, като останалите средства щели да отидат именно за оспорваната от учените Голяма базилика в Плиска. Църквата в Беренде е обявена за народна старина още през 30-те години на миналия век, а статутът й е препотвърден и от новата власт през 60-те и 70-те години. Стенописите й са от 13 или 14 век и са обвързани с владетелите Иван Асен или Иван Александър, а ансамбълът е един от малкото, запазени в такава цялост от това време. Затова според учени значението й е изключително голямо. Въпреки това - и въпреки усилията на местен жител, учредил сдружение за запазването й, тя е в тежко положение и властите не се интересували особено от нея до този момент, научи \"Дневник\". Според директора на НИМ това било защото тя се намирала на дъното на дере, което било \"такова върло\", че нито реставратори, нито туристи можели да стигнат до там. На въпроса на \"Дневник\" дали преместването й няма да доведе до щети, той  отговори  с \"Айде, опитвам се, ваш'та мама соросоидска, да ви хвана логиката как ще доведе до унищожение на паметници\". Според него тя няма да загуби контекст, а стенописите щели да се запазят \"много добре\". Остава въпросът как там ще се озове исканата строителна техника и каква е законността на инициативата на Димитров, който кандидатства да бъде шеф на НИМ отново и по информация на \"Дневник\" е в отпуск по болест. Според другия претендент за директорския пост в музея - Вера Бонева - българският закон за културното наследство  не допуска местене на недвижими паметници. Във връзка с идеята от Светия синод заявиха пред \"Дневник\", че въпросът има и духовен характер и дори да не е задължително, би било удачно от Националният исторически музей да се допитат и до тях. Димитров бе призован да се извини за обидите, а от министерството на културата  се разграничиха от думите му . Ето цялото му съобщение, второ по темата от избухването на скандала: Божидар Димитров разяснява, че през 1204 г.. Цар Калоян сключва уния (от лат. – съюз, обединение) с папата, според която българската църква се подчинява на Римската курия и това продължава до 1235 г., когато на събора в град Лампсак, в Мала Азия православните църкви решават да въздигнат българската църква в ранг патриаршия. И това й става. През своята история България има сключени три унии с римската католическа църква. Първата е по времето на цар Борис I - от 865 г. до 870 г. Втората – след 1904 до 1936 г. И третата – от 1859 г. до наши дни, но само за една малка част от българските християни. Днес българските униати са на много места в страната, основно в Малко Търново – с.Покрован, ивайловградско и вече по силата на икономическото разселение – в много други градове на страната. Католиците в Раковски са друг тип вярващи. Те са българи павликияни, които през XVII век, под заплахата да бъдат потурчени, приемат да станат католици и да се поставят под покровителството на папата и на Великите сили, и това ги спасява като християни.  Утре заминават представители на различни строителни фирми, които ще направят оглед как може да стане пренасянето на храма и колко ще струва то. Даренията може да се изпращат на сметката на Голямата базилика в Плиска. Ако останат някакви пари, те ще отидат за възстановяването на Голямата базилика в Плиска.", "date": "2017.09.01", "title": "Строителни фирми щели да оглеждат възможности за местене на църквата в Беренде"}
{"url": "http://www.dnevnik.bg/sport/2017/09/01/3034688_ronaldo_zadmina_pele_sled_hettrika_sreshtu_faryorskite/", "text": "Звездата на \"Реал\" (Мадрид) Кристиано Роналдо имаше основен принос за победата на Португалия с 5:1 срещу Фарьорските острови в квалификациите за световното. С хеттрика си нападателят вече има 78 за националния отбор. Най-добрият футболист в Европа за миналия сезон  изпревари с едно попадение легендата Пеле, който има 77 гола за Бразилия. Роналдо е вече пети в класацията по голове за националните отбори. Пред него са единствено иранецът Али Даи (109 гола), унгарската легенда Ференц Пушкаш (84), японецът Конишиджи Камамото (80) и замбиецът Годфри Читалу (79). Хеттрикът на Роналдо го изведе еднолично на първо място при голмайсторите в квалификациите в зона Европа с 14 гола. След него е нападателят на \"Байерн\" (Мюнхен) и Полша Роберт Левандовски с 11 попадения. Португалия е на второто място с 18 точки в група В, като изостава на три точки от водача Швейцария. Иберийците са първи в класирането между вторите отбори в групите на квалификациите от зона Европа. Регламентът предвижда най-слабият втори да отпадне, а останалите осем да оформят четири двойки баражи за класиране на световното в Русия догодина.", "date": "2017.09.01", "title": "Роналдо задмина Пеле след хеттрика срещу Фарьорските острови"}
{"url": "http://www.dnevnik.bg/biznes/2017/09/01/3034769_zemedelskiiat_ministur_obmislia_zabrana_za_dobiv_na/", "text": "Земеделският министър Румен Порожанов все още обмисля дали да подпише заповед, с която да се забрани добива на защитената бяла мида в размножителния й период - от началото на пролетта до края на лятото. Това се разбра от негово изказване по време на парламентарния контрол. Той уточни, че от седмица заповедта е на бюрото му, но ще я подпише, когато си отговори на въпросите защо забраната да важи точно два месеца и защо точно сега. От отговора на депутатски въпрос се разбра, че въпреки поисканите данни още през пролетта от няколко научни института за популацията от тази мида, такива все още не са получени. Което означава, че не може да се вземе научно обосновано решение. Министърът даде данни за броя на извършените проверки - 173, част от които по сигнали, и издадените актове и отнета техника за улов на този вид мида. Порожанов посочи, че темата е актуална, тъй като през последните години се е засилил интересът към улов заради завишения износ. По-малки количества се реализират на вътрешния пазар. В България бялата пясъчна мида е забранена за улов, тъй като трябва де се използват драги, а те нарушават целостта на морското дъно. В Гърция тази мида се използва за приготвянето на скъпи, деликатесни сосове като подправка за спагети и други ястия.", "date": "2017.09.01", "title": "Земеделският министър обмисля забрана за добив на бяла мида"}
{"url": "http://www.dnevnik.bg/biznes/2017/09/01/3034785_nesuglasnite_da_poluchavat_sportnite_kanali_na_mtel/", "text": "Всички потребители, които не са дали съгласието си да получават спортните канали Mtel Sport 1, Mtel Sport 2 и EDGEsport и въпреки това са заплатили месечни такси за тях след изтичането на промоционалната кампания, имат право да претендират за възстановяване на сумите, съобщи Комисията за защита на потребителите.", "date": "2017.09.01", "title": "Несъгласните да получават спортните канали на \"Мтел\" могат да си поискат парите"}
{"url": "http://www.dnevnik.bg/sviat/2017/09/01/3034773_evrokomisiiata_pripomni_na_orban_che_solidarnostta_v/", "text": "Европейската комисия обяви, че е възможно Унгария да получи нови средства за по-добра защита на границата, ако те не са предназначени за строежа на нови огради, предаде \"Ройтерс\". В четвъртък от екипа на премиера Виктор Орбан съобщиха, че той  ще поиска близо 400 милиона евро  от Европейския съюз като компенсация за половината от средствата, които Будапеща е заделила до момента, за да укрепи границата си заради мигрантската криза. Брюксел същевременно загатна, че Орбан настоява за \"солидарност\" на Европейския съюз, но самият той не я показва достатъчно добре, имайки предвид отказа на страната му да участва пълноценно в разселването на мигранти от Гърция и Италия, което беше одобрено в пика на кризата през 2015 г. Унгария вече укрепи границите си със Сърбия и и Хърватия с огради, полиция и войници и обяви, че защитава себе си и съюза от нелегална миграция, но отказва да приеме дори един кандидат за убежище съобразно квотите за разселване. Говорителят на Комисията Александeр Винтерщайн каза на брифинг в петък, че институцията ще анализира всяко искане за помощ, което постъпи от Унгария. \"Няма да финансираме изграждане на огради или бариери по външните граници. Подкрепяме мерки по външните граници, които могат да са на (подобряване) на наблюдението, за оборудване за граничен контрол. Огради обаче не финансираме,\" каза той.  \"Отбелязваме, че Унгария в момента признава солидарността като важен принцип на ЕС,\" каза Винтерщайн. \"Солидарността е двупосочна улица и всички страни членки трябва да са готови да допринесат. Не е меню, от което си взимаш едно ястие, например контрол по границата, но отказваш да вземеш друго като... разселването.\" Очаква се на 6 септември Европейският съд в Люксембург   дали схемата за разселване е незаконна, след като Унгария и Словакия   заради квотите. ", "date": "2017.09.01", "title": "Еврокомисията припомни на Орбан, че солидарността в мигрантската криза \"е двупосочна улица\""}
{"url": "http://www.dnevnik.bg/detski_dnevnik/2017/09/01/3034795_vicepremier_poiska_nakazatelna_otgovornost_za_roditeli/", "text": "Родители, които умишлено пречат на децата си да посещават училище, да носят наказателна отговорност. За такива законови поправки заговори вицепремиерът Томислав Дончев по време на заседание на координационния съвет по     Министерския съвет днес, съобщи БТА. Децата, които никога не се посещавали или са отпаднали от образователната система, са 206 378. За връщането на тези деца в системата са мобилизирани 11 632 души от различни ведомства, разпределени в над 1000 екипа в страна. \"Ще се използват позитивни и санкционни методи. Където няма подкрепа от семейството и няма желание децата да се пращат на училище, ще има глоби и лишаване от социални права. Където проблемът е от икономически или социално-битов характер, ще се помага\", заяви Дончев.", "date": "2017.09.01", "title": "Вицепремиер поиска наказателна отговорност за родители, които спират децата си от училище"}
{"url": "http://www.dnevnik.bg/evropa/evrofinansirane/oblasti/zemedelie/2017/09/01/3034782_fond_zemedelie_namalil_s_30_cenata_koiato_plashta_pri/", "text": "Ръководството на Държавен фонд \"Земеделие\" е редуцирало предлаганите от дистрибуторите цени на земеделска техника с 30% и по тях финансира фермери. Това се разбра по време на парламентарния контрол от отговор на въпрос на аграрния министър. Румен Порожанов, който е бивш директор на фонда, обясни, че намалението се наложило след като в институцията е получена информация, че дистрибуторите дават едни оферти на стопаните, които ще платят брой и други, по-високи, на тези, които ще получат европейско финансиране. \"Числото 30% изобщо не е случайно\", обяви Порожанов без да уточни как се е формирало то. От думите му се разбра, че това е станало след проучване на експертите на фонда. Освен това проверка показала, че в общия случай дистрибуторите не обявяват никакви цени на техниката на сайтовете си. На собствената си интернет страница фондът е публикувал списък с над 35 хил. позиции на техника и услуги и техните референтни цени, от които се ръководи при оценка на проектите на стопаните. От изказването му се разбра и че в резултат на така определените цени срещу фонда има заведени общо 59 дела, някои от които вече са приключили и то в полза на фонда, а други - общо 28, са висящи. По думите на Порожанов те са заведени от хората, които консултират стопаните при писането на проектите и които имат интерес от цената. Ценоразписът е определен със заповед през 2015 г. В него са посочени марки и модели на техниката. Техника – заповед от 2015 г. до 2020 заявления за подпомагане . на сайта на фонд земеделие списък с референтни цени. Променяни ли са в хода на прием и обработка на документи, има ли заведени дела Основен проблем в предишния програмен период беше, че цената се формираше на базата на три оферти или от оценител, което внасяше много субективизъм, обясни министърът. Освен това като са намалени цените с 330% това е оставило свободен финансов ресурс за повече стопани.", "date": "2017.09.01", "title": "Фонд \"Земеделие\" намалил с 30% цената, която плаща при покупка на техника с евросредства"}
{"url": "http://www.dnevnik.bg/gradska_sreda/2017/09/01/3034800_stolichniiat_bul_praga_shte_bude_otvoren_za_dvijenie/", "text": "От 3 септември (неделя) ще бъде възстановено движението на автомобили и автобусите на градския транспорт по бул. \"Прага\", съобщиха от Столичната община, цитирани от агенция \"Фокус\". В средата на август местната администрация обяви, че  ремонтът на централния столичен булевард ще бъде удължен до 7 септември , без да посочи причина. В края на месеца  Министерството на културата разреши паветата по булеварда да бъдат заменени от асфалт  и започна полагането на новата настилка. Сега полагането на последния пласт асфалт е приключило, като от общината посочват, че технологията на работа изисква да изтекат още 48 часа, преди движението да бъде пуснато. В следващите два дни ще бъдат положени пътна маркировка и пешеходни пътеки и ще бъдат оформени зоните на спирките на градския транспорт. След 3 септември работата ще продължи по изграждане на нови тротоари от двете страни на булеварда.", "date": "2017.09.01", "title": "Столичният бул. \"Прага\" ще бъде отворен за движение на 3 септември"}
{"url": "http://www.dnevnik.bg/bulgaria/2017/09/01/3034743_ivo_prokopiev_osudi_bivshiia_shef_na_finansoviia/", "text": "Съиздателят на \"Дневник\" и \"Капитал\" Иво Прокопиев осъди бившия шеф на Комисията за финансов надзор (КФН) Стоян Мавродиев за неимуществени вреди в размер на 6 хил. лв. плюс законните лихви. Софийският градски съд (СГС) като първа инстанция по казуса се е съгласил, че Повод за делото са интервюта на Стоян Мавродиев от 2013 г., в които той твърди, че Прокопиев \"лъже и манипулира\", че \"използва контактите си с български политици, за да назначава свои приближени в държавната администрация, от което да се облагодетелства\", че е \"престъпник\" и че \"нарушава обществения интерес\". Съдът приема, че въпросните твърдения са неистински, позорни и причиняват вреди. \"Стоян Мавродиев започна масирана кампания срещу Иво Прокопиев и бизнеса му след публикации от февруари 2013-та в \"Дневник\" и \"Капитал\", в които се посочва факта, че Мавродиев е призован за свидетел по делото за пране на пари, придобити от трафик на наркотици, срещу Ивелин Банев – Брендо, тъй като неговия подпис е положен върху някои от документите на фирмите, през които е извършвано прането на пари. Едновременно с това оглавяваната от Мавродиев комисия подложи издателя на \"Дневник\" и \"Капитал\" - \"Икономедиа\" АД, както и други компании, в които Прокопиев има участие, поднадзорни на КФН, на чрез непрекъснати проверки, стотици административни актове и глоби за няколкостотин хиляди лева. Част от тях вече са отменени от съда, а останалите са в процес на обжалване\", се казва в прессъобщение, разпространено от \"Алфа финанс холдинг\", в която Прокопиев е акционер. Разследването на прокуратурата за  продажбата на миноритарните държавни дялове в ЕВН , по което е обвинен и Прокопиев започна също  след сигнал на Мавродиев през 2014г. стана ясно в началото на годината. Тази седмица обвинителният акт беше внесен в съда. Стоян Мавродиев се появи преди две седмици  на среща на премиера Бойко Борисов с китайска делегация  в Бургас и присъствието му изненада всички, като никой от екипа на премиера и ГЕРБ не успя да обясни в каква роля е там бившият шеф на КФН. По-късно самият той коментира пред медии, че е бил в качеството си на \"професионалист и експерт\".", "date": "2017.09.01", "title": "Иво Прокопиев осъди бившия шеф на финансовия надзор Стоян Мавродиев"}
{"url": "http://www.dnevnik.bg/zelen/2017/09/01/3034789_prirodozashtitnici_signalizirat_za_razduta_cena_na/", "text": "Коалиция \"За да остане природа в България\" сезират главния прокурор за необяснимо раздута обществена поръчка  на Министерство на околната среда и водите за повторно проучване за защитена зона \"Рила буфер\". Става дума за \"извършване на допълнителни научни изследвания за територията на предложената от Българското дружество за защита на птиците (БДЗП) нова защитена зона за опазване на дивите птици \"Рила-буфер\", информират природозащитниците в съобщение до медиите. Целта на поръчката е да анализира документацията за вече предложени зони, да проведе допълнително проучване и да даде изводи и препоръки. Прогнозната й стойност е 600 000 лв. с ДДС. Природозащитниците посочват, че обектът на обществената поръчка е само една от общо 114 защитени зони, предложени от БДЗП още през 2006 г. Съгласно публичната информация тази разработка на БДЗП е финансирана със средства на ПУДООС към МОСВ по договор от 2005 г. на стойност 325 000 лв. Така МОСВ смята да плати за проучване Даже да се отчете влиянието на инфлацията, може да отчетем над 100 пъти увеличаване на разхода за проучване и определяне на една защитена зона, отбелязват от екокоалицията. \"Дневник\" изпрати запитване до министерство на екологията какво налага повторен анализ на вече направено научно изследване на мястото и на какво се дължи подобно голямо финансиране. От екоминистерството отговарят, че решението за обявяване на обществената поръчка е взето на Национален съвет за биологично разнообразие през март 2016 г. и че целта е предоставяне на актуални данни.", "date": "2017.09.01", "title": "Природозащитници сигнализират за раздута цена на екоминистерството за \"Рила буфер\""}
{"url": "http://www.dnevnik.bg/biznes/2017/09/01/3034818_do_19_oktomvri_shte_se_nabirat_oferti_za/", "text": "Агенция \"Пътна инфраструктура\" обяви открита процедура за проектиране и строителство на автомагистрала \"Струма\" Лот 3.1 Тунел \"Железница\". Прогнозната стойност на проекта е 250 млн. лв. без ДДС, информира агенцията.", "date": "2017.09.01", "title": "До 19 октомври ще се набират оферти за строителството на тунела \"Железница\""}
{"url": "http://www.dnevnik.bg/sport/2017/09/01/3034792_cska_vze_chetirikraten_shampion_s_ludogorec_koito_iska/", "text": "ЦСКА подписа с централния бранител Александър Барт. Французинът, който има шест титли в България - две с \"Литекс\" и четири с \"Лудогорец\", заяви, че е приел, защото иска да е част от нещо голямо. \"Чувството е страхотно. Познавам много добре отбора на ЦСКА от престоя ми преди време в България и сега, като ми се обадиха, дори не се замислих. Разбрахме се за пет минути. За мен е огромна чест да играя за най-големия отбор в България. Отбор с голяма история, отбор с невероятна публика, отбор с големи цели\", каза защитникът, цитиран от сайта на червените. \"Сигурен съм, че предстои нещо голямо и искам да съм част от него. Още повече, че познавам и собствениците и знам, че това са хора, които знаят как се става шампион.\" Барт добавя, че следи отблизо представянето на ЦСКА и че вижда голям потенциал. \"Още през лятото, когато играхме контрола с ЦСКА, докато бях футболист на \"Университатя\" (Крайова), видях класата на тима и много ми хареса начинът, по който играчите стояха на терена. Сигурен съм, че можем да станем шампиони и съм готов до помогна на отбора. Аз съм много амбициозен човек и никога не се примирявам с друго, освен първото място\". Французинът обяви, че се чувства много добре в България, че съпругата му е българка и освен това знае български, което му помага. \"В отбора имам много приятели и съм сигурен, че бързо ще се адаптирам\", каза Барт. Французинът идва от румънския \"Университатя\" (Крайова), като сумата по транфера и продължителността на договора на 31-годишния футболист с червените не се споменават. Барт е най-титулуваният чуждестранен футболист, играл в България, като има 12 трофея, посочват от ЦСКА. След раздялата си с \"Лудогорец\" през 2015 г. премина в швейцарския \"Грасхопърс\". Преди ден ЦСКА се раздели с полузащитника Давид Симао и  привлече камерунеца с френски паспорт Раул Лое .", "date": "2017.09.01", "title": "ЦСКА взе четирикратен шампион с \"Лудогорец\", който \"иска да е част от нещо голямо\""}
{"url": "http://www.dnevnik.bg/sport/2017/09/01/3034924_predozirane_kralev_blagodari_na_borislav_mihailov_za/", "text": "В Спортният министър Красен Кралев изказа специални благодарности към президента на Българския футболен съюз (БФС) Борислав Михайлов за  победата срещу Швеция (3:2). В четвъртък националния отбор постигна първи успех срещу скандинавците от 50 години насам и  запази надежди за участие в баражите за световното първенство в Русия през 2018 г. \"Благодарим на тима за сърцатата игра. Само така публиката ще се върне на стадиона. Благодарим на Боби Михайлов и Петър Хубчев за невероятните емоции\", написа Кралев в профила си във \"Фейсбук\".  Според него вече \"започваме да имаме отбор\". \"Отдавна националният ни футболен тим не ни беше карал да се чувстваме толкова горди от тяхно представяне. Браво, момчета\", продължи коментара си спортният министър. Кралев отчете, че в момента в българския футбол се случва \"нещо хубаво\". \"Биеш Холандия, побеждаваш и Швеция за първи път от 50 години, юношите се класират на финали на Европейско първенство\", бяха доводите на министъра за тази оценка.  Откакто Михайлов ръководи футболния съюз, националният отбор нито веднъж не се е класирал за голямо първенство. Последното такова участие на България беше на европейското в Португалия през 2004 г. По време на мача с Швеция част от публиката освиркваше Михайлов. \"В началото имаше една групичка, която освиркваше БФС и нашия президент Борислав Михайлов. Нямам обяснение защо\", каза вицепрезидентът на футболния съюз Йордан Лечков.", "date": "2017.09.01", "title": "Предозиране: Кралев благодари на Борислав Михайлов за \"невероятните емоции\" срещу Швеция"}
{"url": "http://www.dnevnik.bg/sviat/2017/09/01/3034928_merkel_mechtaia_si_da_sum_kancler_i_vodeshta_na/", "text": "Ангела Меркел, която е много вероятно на 24 септември да спечели четвърти пореден мандат като канцлер на Германия, сподели тайно желание - да има собствено телевизионно токшоу. В интервю за вестник \"Райнишер пост\", което ще бъде публикувано в събота, тя казва, че \"бих искала да мога да го правя - да водя токшоу и да служа като канцлер\". Меркел, която е на 63 години, има много натоварена програма от срещи с избиратели и речи в месеца преди федералния вот. В някои дни тя посещава 5 или повече митинга и редовно записва видео послания за интернет. В неделя тя ще се срещне в телевизионен дебат с основния си съперник - кандидатът на социалдемократите Мартин Шулц. Пред \"Райнишер пост\" тя казва, че не е имала време да гледа видео записи на предишни дебати и че ще се подготви с четене на различни материали. Надявам се колкото може повече германци да ни гледат, допълва канцлерът. По прогноза на агенция \"Форса\" почти половината от 61.5 милиона души с право на глас ще гледат предаването в неделната вечер. Друго социологическо проучване показва, че почти две трети от германците очакват Меркел да победи на 24 септември, докато 17% залагат на Шулц.", "date": "2017.09.01", "title": "Меркел: Мечтая си да съм канцлер и водеща на токшоу по телевизията"}
{"url": "http://www.dnevnik.bg/sviat/2017/09/01/3034932_kremul_nareche_grabej_zatvarianeto_na_konsulstvata_v/", "text": "\"Всичко това е направено като грабеж на собственост, защото още от 1 септември прекрати работа консулството в Сан Франциско.\" Така Юрий Ушаков, помощник на руския президент Владимир Путин, определи искането на Държавния департамент до 2 септември да бъде закрито генералното консулство в града, както и две консулски служби в Ню Йорк и в столицата Вашингтон. Той припомни, че САЩ са дали по-малко от 48 часа срок Москва да предприеме тези действия. Между двете страни се навива \"спирала на неприятелски отношения\", смятат в Кремъл. Според Ушаков американските власти \"продължават да громят двустранните ни отношения\" без да се замислят за последиците за международната стабилност. Той посочва, че в съобщението от Вашингтнон се говори за възстановяване на паритета след изгонването на стотици американски дипломатически служители от Русия, но за Москва този паритет е \"доста условен\". Ушаков припомня, че в списъка на руските дипломатически служители в САЩ са записани и представителите в ООН, а те нямат отношение към двустранните отношения. \"Някой трябва да прояви благоразумие и да се спре. Състоянието на отношенията ни е тежко. И преди то беше нееднозначно, но беше по-просто\", добави той. Помощникът разказва как президентството на Джордж Уокър Буш е започнало с изгонването на 50 руски дипломати, Москва е отвърнала, но с това всичко е приключило и отношенията между двете страни започнали да се развиват. Белият дом уточни късно в четвъртък, че решението за последната санкция срещу Русия е взето лично от президента Доналд Тръмп. Външният министър Сергей Лавров каза в петък, че ще реагира на закриването на генералното консулство в Сан Франциско.", "date": "2017.09.01", "title": "Кремъл нарече \"грабеж\" затварянето на консулствата в САЩ"}
{"url": "http://www.dnevnik.bg/sviat/2017/09/01/3034929_merkel_berlin_moje_da_preosmisli_vruzkite_si_v_turciia/", "text": "Германия ще трябва да преосмисли отношенията си с Турция, каза канцлерът Ангела Меркел, след като турските власти  задържаха двама германски граждани  в Анталия. Според Меркел Берлин трябва да действа решително и да изрази позиция, че по-нататъшното задълбочаване на отношенията между Анкара и Европейския съюз в момента е неподходящо. С двата ареста, за които беше съобщено в петък, общият брой на германските граждани, задържани в Турция, стана 12. От тях само четирима имат двойно гражданство и между тях е и журналистът Денис Юджел, който вече е прекарал 200 дни в турски арест. В тези обстоятелства не е подходящо да се продължават дискусиите с Анкара за задълбочаването на митническия съюз с Европейския съюз, каза Меркел, цитирана от \"Ройтерс\". \"Трябва да действаме решително,\" каза меркел на събитие за бизнеса в Нюрнберг и отбеляза, че Германия вече е  преориентирала  из основи  отношенията  си с Анкара. \"Имайки предвид събитията от последния ден, вероятно е необходимо да се преосмислят дори в по-голяма степен.\" Тези арести \"нямат никакво основание\", каза още тя. Меркел също така разкритикува президента Реджеп Тайип Ердоган заради коментарите му, в които той  призова турците в Германия  с двойно гражданство да не подкрепят нейната партия, Християндемократичния съюз, или или основния ѝ опонент, социалдемократите, на федералните избори в края на септември. \"Това (за кого да гласуват) решават само хората в нашата страна с германско гражданство,\" каза тя, цитирана от \"Шпигел\". По-рано говорител на външното министрество в Берлин каза, че страната не е била официално информирана за задържанията, причините за които не се съобщават, но които дипломатическата служба вече определи като \"политически\". \"Опитваме се да установим в какво са обвинени. Трябва да предположим, че това са политически обвинения, подозрение за тероризъм, както и другите,\" каза говорителят Мария Адебар. Три седмици преди  изборите на 24 септември  позиция по въпроса взе и социалдемократът Мартин Шулц, основния противник на Меркел за канцлерския пост. Според него Берлин трябва да обяви формално предупреждение за германците, които пътуват до Турция. През юли, когато бе направена последната сериозна стъпка в тази насока, указанията на сайта на външното министерство се промениха, за да посъветват германците, отиващи в Турция, да бъдат бдителни, но не се стигна до предупреждение. Ако тази стъпка бъде приета, туризмът в Турция може силно да пострада - около една десета от туристическите резервации това лято са от германци.", "date": "2017.09.01", "title": "Меркел: Берлин може да преосмисли връзките си в Турция заради арестите на германци"}
{"url": "http://www.dnevnik.bg/citat_na_deniia/2017/09/01/3034933_citat_na_denia_koito_suzdade_izkustven_intelekt_shte_e/", "text": "Това заяви руският президент Владимир Путин в петък в разговор с ученици от Бурятия по повод началото на учебната година в страната. Той добави, че не би искал някой да се окаже монополист в знанието за създаване на изкуствен интелект и обеща, че Русия няма да претендира на такова право. \"Ако станем лидери в тази сфера, ще споделяме с целия свят, както днес споделяме ядрени технологии\", увери президентът.", "date": "2017.09.01", "title": "Цитат на деня: Който създаде изкуствен интелект, ще е господар на света"}
{"url": "http://www.dnevnik.bg/sport/2017/09/01/3034934_ispanskite_basketbolisti_zapochnaha_udarno_zashtitata/", "text": "Баскетболистите на Испания започнаха по шампионски защитата на европейската титла. Тимът, воден от Серджио Сакриоло, разгроми Черна гора с 99:60, а Пау Гасол излезе на второ място във вечната класация по отбелязани точки на европейски първенства. В своя мач номер 200 с националната фланелка тежкото крило на \"Сан Антонио спърс\" записа 10 точки, осем борби и пет асистенции за 19 минути игра. Той вкара два от четирите си стрелби от игра и добави пет точни наказателни изстрела от осем опита. Гасол, който през юли навърши 37 години, вече има 1054 точки на европейски първенства. Той измести Дирк Новицки (1052 т.) от втората позиция и се доближи на 50 точки от рекордьора Тони Паркър. Испанецът има огромен шанс да подобри рекорда, тъй като френският гард пропуска шампионата заради контузия. Испания започна ударно мача с Черна гора и спечели първата четвърт с 26:14. До края на първото полувреме шампионите увеличиха аванса си на 22 точки - 51:29, а след почивката продължиха методично да трупат преднина. Уили Ернангомес беше най-резултатен за победители с 18 точки, а освен това взе най-много борби сред всички на игрището - 9. Неговият брат Хуан добави 13 точки, Фернандо Сан Еметерио завърши с 10 точки, а Серхио Родригес се отчете с 10 асистенции. За Черна гора най-резултатен беше Никола Вучевич 16 точки. В друг мач от група С Хърватия се наложи над Унгария с 67:58. По-късно е двубоят между Румъния и Чехия. Днес се изиграха и две срещи от група D. Белгия победи Великобритания със 103:90 в най-резултатния мач от началото на турнира, а световният вицешампион Сърбия надигра Латвия с 92:82. По-късно играят Турция и Русия. Тазгодишното европейско първенство се провежда в четири държави - Финландия (Хелзинки), Израел (Тел Авив), Румъния (Клуж) и Турция (Истанбул). Участват 24 отбора, разделени в четири групи. Първите четири тима от всяка група продължават към директните елиминации.", "date": "2017.09.01", "title": "Испанските баскетболисти започнаха ударно защитата на европейската титла"}
{"url": "http://www.dnevnik.bg/bulgaria/2017/09/01/3034949_sudut_pusna_petur_nizamov_-_perata_ot_aresta_sreshtu/", "text": "Районният съд в Асеновград определи парична гаранция от 2 хиляди лева за Петър Низамов-Перата, съобщи БНР. Той беше обвинен за  хулиганство и причиняване на лека телесна повреда  след конфликт с телевизионен оператор по време на  един от протестите в града . Те бяха породени от разразилия се бой между роми и българи на язовир в близост до града. При ексцесиите пострадаха седем души, а десетки бяха задържани. Съдът мотивира решението си да замени мярката му за неотклонение от \"задържане под стража\" в по-лека с факта, че на 6 септември изтича двумесечния срок, в който Низамов може да бъде задържан в ареста. Решението може да бъде обжалвано в тридневен срок.", "date": "2017.09.01", "title": "Съдът пусна Петър Низамов - Перата от ареста срещу парична гаранция"}
{"url": "http://www.dnevnik.bg/bulgaria/2017/09/01/3034941_grajdansko_dvijenie_predlaga_peevski_za_lice_na/", "text": "Гражданско движение \"Боец\" предлага депутатът от ДПС Делян Пеевски да стане \"Лице на България\" по време на председателството на страната на Съвета на Европейския съюз през 2018 година. Номинацията е внесена писмено в деловодството на Народното събрание в първия му работен ден след лятната ваканция, до Министерския съвет и до президента на България, съобщи \"Медиапул\". Идеята за излъчване на \"Лице на България\" е на \"Сдружение Азбукари\" и още няколко граждански организации, които са номинирали бившата телевизионна водеща Цвета Кирилова за позицията с мотивите, че \"те е изявен общественик, журналист и хуманист\". \"При цялото ни уважение към г-жа Кирилова и номиниралите я, считаме, че това трябва да е човек, който олицетворява държавата ни. Човек, който може да бъде символ на случващото се в страната. Човек, който е работил години наред за българските граждани и чрез своите постижения в обществен и в личен план, се е превърнал в Символ на успеха в собствената си страна. Считаме, че има един Успял и отговарящ на тези изисквания и заслужаващ тази чест по право чове\", пишат от ГД \"Боец\" в писмото си, публикувано на  страницата на движението във \"Фейсбук\" . \"Господин Пеевски е успешен бизнесмен, медиен магнат. Със своите изключителни умения, от човек, притежаващ стар \"Опел\", се превръща за кратко време в мултимилионер, собственик на активи за десетки милиони, официално декларирани. Основател, вдъхновител и носител на много бизнес модели, най-известният от които е моделът \"КОЙ\", най-успешният управленски модел в България, извел страната ни до най-високи позиции в редица европейски класации\", се мотивират вносителите на предложението. ДО: НАРОДНО СЪБРАНИЕ НА РЕПУБЛИКА БЪЛГАРИЯ ДО: МИНИСТЕРСКИ СЪВЕТ НА РЕПУБЛИКА БЪЛГАРИЯ ДО: ПРЕЗИДЕНТ НА РЕПУБЛИКА БЪЛГАРИЯ ПИСМО-ПРЕДЛОЖЕНИЕ За номиниране на Делян Славчев Пеевски За \"ЛИЦЕ НА БЪЛГАРИЯ\", по време на българското Европредседателство ОТ: ГД \"БОЕЦ – БЪЛГАРИЯ ОБЕДИНЕНА С ЕДНА ЦЕЛ\" ЕИК 176949776 АДРЕС – Гр. Видин, к-с\"Панония\", блок 4, вх.З, ап. 157, тел. 0899591399 България за първи път ще поеме ротационното председателство на Европейският съюз от 01.01.2018 г. ГД \"БОЕЦ\" разбрахме, че съществува инициатива за излъчване на \"Лице на България\", което да представя страната ни по време на Европредседателството, като към момента има инициатива за номинирането на г-жа Цвета Кирилова. При цялото ни уважение към г-жа Кирилова и номиниралите я, считаме, че това трябва да е човек, който олицетворява държавата ни. Човек, който може да бъде символ на случващото се в страната. Човек, който е работил години наред за българските граждани и чрез своите постижения в обществен и в личен план, се е превърнал в Символ на успеха в собствената си страна. Считаме, че има един Успял и отговарящ на тези изисквания и заслужаващ тази чест по право човек. ГД \"БОЕЦ\" номинираме народният представител Делян Славчев Пеевски за Лице на българското европредседателство. Мотиви: Делян Славчев Пеевски е български предприемач, медиен магнат , политик и общественик. Народен представител е от парламентарната група на ДПС в 41-то, 42-то, 43-то и 44-то Народно събрание. През август 2015 г. Пеевски официално придобива дялове от вестниците \"Телеграф\", \"Монитор\", \"Политика\", \"Меридиан мач\" и др. Заедно с това той официализира и собствеността си в тютюневия гигант \"Булгартабак\", приватизирано през мандата на първото правителство на Бойко Борисов (2009 – 2013). През 2001 г. оглавява борда на \"Пристанище Варна\" ЕАД – най-голямото пристанище в България, когато е само на 21 години. От май 2005 г. Пеевски е следовател в стопански отдел на Столичната следствена служба. Пет месеца по-късно е назначен за заместник-министър на държавната политика при бедствия и аварии в правителството на Сергей Станишев. Там той наблюдава Държавния резерв. Става и член на междуведомствената комисия, която издава лицензите за търговия с оръжие. Като народен представител през годините г-н Пеевски е член на Комисията по вътрешна сигурност и обществен ред, и член на Комисията по правни въпроси към НС. По предложение на министър-председателя Пламен Орешарски на 14 юни 2013 г. Г-н Делян Пеевски е избран за председател на Държавната агенция за национална сигурност (ДАНС). Избран е за евродепутат от листата на ДПС на изборите за Европейски парламент през май 2014 г. Господин Пеевски е успешен бизнесмен, медиен магнат. Със своите изключителни умения, от човек притежаващ стар \"Опел\" се превръща за кратко време в мултимилионер, собственик на активи за десетки милиони, официално декларирани. Основател, вдъхновител и носител на много бизнес модели, най-известният от които е моделът \"КОЙ\", най-успешният управленски модел в България, извел страната ни до най-високи позиции в редица европейски класации. Чрез своята вродена харизма, той единствен успява да изкара на площадите десетки хиляди български граждани, което показва неоспоримият му принос към развитие на гражданското общество в България. Номинираната от нас личност е известна с множеството си международни контакти в редица страни – Турция, Сирия, С.Арабия, Судан, Дубай и други. Изключително \"магнетична\" личност, чиято дейност вече се оценява и в САЩ, разнасяйки славата на България. Българските институции са оценили неговите качества и значимост за държавата и обществото ни, приравнявайки го към Президент, Премиер, Председател на НС , осигурявайки му държавна охрана от НСО. Множеството проверки от Прокуратура, НАП и други, доказват, че в своята дейност г-н Пеевски съблюдава и стриктно спазва българското законодателство. ГД \"БОЕЦ\", издигайки тази номинация, очакваме тя да бъде разгледана от институциите, и поставена за широк обществен дебат. Считаме, че изложените от нас мотиви, достатъчно силно аргументират номинацията ни, и представят личността на Делян Славчев Пеевски като заслужаваща честта да бъде \"ЛИЦЕ НА БЪЛГАРИЯ\", и олицетворяваща българската реалност. 01.09.2017г. Председател на УС на ГД \"БОЕЦ\"/ ......................../ Гр.Видин Георги Георгиев", "date": "2017.09.01", "title": "Гражданско движение предлага Пеевски за \"Лице на България\" за председателството на ЕС"}
{"url": "http://www.dnevnik.bg/sport/2017/09/01/3034942_i_marin_chilich_otpadna_rano_ot_us_open/", "text": "Диего Шварцман поднесе поредната голяма изненада в тазгодишния US Open. Борбеният аржентинец елиминира шампиона от 2014 г. Марин Чилич след победа с 4:6, 7:5, 7:5, 6:4. Taка със сигурност до мача за титлата в Ню Йорк ще достигне тенисист, който никога не е играл финал в турнирите от Големия шлем. Чилич беше най-високо поставеният тенисист в долната половина на схемата, който достигна до третия кръг. Мнозина предричаха лесен път до финала за хърватина след отпадането на Александър Зверев и Жо-Вифред Цонга. Той обаче не успя да пречупи сърцатия си съперник в своя първи турнир след финала на \"Уимбълдън\". Шварцман отново показа непримиримия си дух и желанието да гони всяка една топка. 25-годишният аржентинец беше много стабилен от основната линия и намери отговор срещу всичко, което предложи седмият в световната ранглиста. За пръв път в своята кариера Шварцман достига до четвъртия кръг в турнирите от Големия шлем. Той имаше само една победа в предишните си три участия в Ню Йорк, а досега само веднъж беше печелил два поредни двубоя в надпреварите от голямата четворка - в тазгодишния \"Ролан Гарос\", където беше спрян в третия кръг от Новак Джокович. В спор за място на четвъртфиналите 170-сантиметровият тенисист от Буенос Айрес ще се изправи срещу победителя от мача между французина Лука Пуи и квалификанта Михаил Кукушкин от Казахстан. С отпадането на Чилич най-високо поставеният играч в долната половина на схемата остава №10 Джон Иснър, който по-късно тази вечер среща №23 Миша Зверев от Германия. Двубоят между Чилич и Шварцман продължи три часа и 23 минути, като предложи много емоции и изпълнени с драматични моменти сетове. Двамата разиграха общо 284 точки, а аржентинецът спечели 147 от тях. Мачът започна отлично за Чилич, който реализира пробив в шестия гейм и след серия от три последователни гейма в своя полза взе комфортен аванс от 5:2. Шварцман намали изоставането си и дори върна пробива в последния възможен момент. Още в следващия гейм обаче той се поддаде на напрежението и отново загуби подаването си, което сложи край на първия сет. Във втората част ролите се размениха. Шварцман нанесе първия удар и поведе с 4:2. При 5:4 той сервираше за изравняване на сетовете, но допусна пробив. Чилич обаче не се възползва от ситуацията. Хърватинът веднага се пропука и при 6:5 Шварцман не пропусна втората си възможност да сервира за сета. Много завързан и изпълнен с обрати беше и третият сет. Шварцман поведе с 2:0, но Чилич изравни. След това аржентинецът поведе с 4:2, но хърватинът отново изравни. Пробивите продължиха да валят с пълна сила до края. Шварцман отново спечели подаването на съперника за 5:4, но на свой ред се пропука, сервирайки за победата в третата част. Аржентинецът обаче реализира четвърти пробив при четвъртия си шанс в сета. Този път той успя да го затвърди и да измъкне третата част. Шварцман започна по страхотен начин четвъртия сет. Той спечели два от първите четири сервис гейма на Чилич и взе много солиден аванс от 5:2. В този момент обаче аржентинецът се поддаде на напрежението и беше на път да пропилее преднината си. Сервирайки за мача при 5:2, Шварцман подходи много пасивно и беше пробив. Чилич намали до 4:5, а след това стигна до цели три възможности да върне и втория пробив. Аржентинецът обаче показа характер и обърна гейма, за да постигне най-голямата победа в досегашната си кариера. За четвъртия кръг се класира и поставеният под №12 Пабло Кареньо Буста. Испанецът победи френския квалификант Никола Маю с 6:3, 6:4, 6:3, а следващият му съперник е Денис Шаповалов. Канадският тинейджър, който също премина през квалификациите, продължава приказката си от последния месец. 18-годишният тенисист, който игра полуфинал на мастърса в Синсинати, победи Кайл Едмънд след 3:6, 6:3, 6:0, 1:0 и отказване на британеца заради контузия. Шаповалов прави своя дебют на US Open, а това е и едва второто му участие в основна схема на турнир от Големия шлем. Първото беше на \"Уимбълдън\", когато загуби в първия кръг от поляка Йежи Янович.", "date": "2017.09.01", "title": "И Марин Чилич отпадна рано от US Open"}
{"url": "http://www.dnevnik.bg/photos/2017/09/01/3034620_fotogaleriia_svetovnite_snimki_na_denia_-_1_septemvri/", "text": "Гръмотевична буря в залив в Южно Мексико.", "date": "2017.09.01", "title": "Фотогалерия: Световните снимки на деня - 1 септември 2017 г."}
{"url": "http://www.dnevnik.bg/biznes/2017/09/01/3034954_ot_dnes_v_evropeiskiia_sujuz_sa_zabraneni_prodajbite/", "text": "Прахосмукачките, които използват повече от 900 вата мощност и надвишават 80 децибела шум, вече са забранени за продажба в Европейския съюз, съобщи БНР, като цитира Би Би Си. Противници на решението твърдят, че няма как един дом да бъде изчистен добре, ако хората трябва да си купуват уреди с по-ниска мощност. Според енергийни експерти обаче най-добрите машини с ниска мощност чистят точно толкова качествено, колкото тези с висока мощност. Те твърдят още, че някои производители нарочно увеличават количеството електричество, което уредите им използват, защото потребителите свързват високата мощност с по-добра ефективност. От Европейската агенция за околна среда твърдят, че това е погрешно схващане и представят данни, че използването на прахосмукачки с по-ниска мощност ще доведе до спестяването на 20 теракиловатчаса електричество на година до 2020 г. Това е равносилно на годишно използваното електричество от домакинствата на Белгия. ЕС допълва, че стъпката ще доведе до намаляване на емисиите на въглероден диоксид с 6 милиона тона, което се равнява на годишните емисии на осем средно големи електроцентрали. На 1 септември 2014 година във всички държави членки на Европейския съюз беше  забранена продажбата  на прахосмукачки с мощност над 1600 вата.", "date": "2017.09.01", "title": "От днес в Европейския съюз са забранени продажбите на прахосмукачки с мощност над 900 вата"}
{"url": "http://www.dnevnik.bg/sport/2017/09/01/3034955_bulgarskite_gimnastichki_zavurshiha_sedma_i_deseta_v/", "text": "Българските гимнастички завършиха в първата десетка в индивидуалния многобой на световното първенство в Пезаро.  Бронзовата медалистка на топка Невяна Владинова  се класира седма, а Катрин Тасева зае десетата позиция. Владинова завърши с обща оценка от четирите уреда 67.550 точки. Тя получи 16.500 точки за изпълнението на бухалки и по 16.400 точки на топка и лента, а най-високият й резултат дойде в последното й съчетания на това първенство - 18.200 точки на обръч. Тасева, за която това е дебют на световно първенство, завърши със сбор от 66.400 точки. Тя беше оценена с 15.800 точки на лента, 16.550 на бухалки, 16.950 на обръч и 17.100 на топка. Златният медал беше спечелен от рускинята Дина Аверина. 19-годишната гимнастичка събра 74.700 точки и изпревари с 1.250 точки своята сестра близначка Арина Аверина. Трета със 70.025 точки завърши Линой Ашрам от Израел. Сестри Аверини обраха всички златни медала на световното в Пезаро и завоюваха общо десет отличия. Дина спечели златото на обръч и бухалки и остана втора на топка и лента. Арина триумфира в съчетанията с топка и лента, спечели сребро на обръч и взе бронз на бухалки. В събота започват състезанията при ансамблите.", "date": "2017.09.01", "title": "Българските гимнастички завършиха седма и десета в многобоя на световното"}
{"url": "http://www.dnevnik.bg/sport/2017/09/01/3034957_psj_shte_bude_razsledvan_za_narushavane_na_finansoviia/", "text": "\"Пари сен жермен\" ще бъде разследван за нарушаване на финансовия феърплей, съобщи УЕФА. Европейската футболна централа обяви, че процедурата вече е стартирала. Това лято парижани разбиха рекорда за най-скъп трансфер в историята на футбола, след като платиха 222 милиона евро, за да откупят Неймар от \"Барселона\". Освен това френският отбор взе под наем Килиан Мбапе от \"Монако\" с опция да го привлече за постоянно след една година срещу 180 милиона евро. През  летния трансферен прозорец, който затвори вчера , ПСЖ купи и защитника на \"Реал сосиедад\" Юри Берчиче за 16 милиона евро. В същото време парижани осъществиха само три продажби - Серж Орие в \"Тотнъм\" за 23 милиона, Блес Матуиди в \"Ювентус\" за 20 милиона и Жан-Кевин Огюстен в \"Лайпциг\" за 13 милиона. От УЕФА заявиха, че разследването ще продължи няколко месеца. \"Разследващият отдел на комисията за финансов контрол ще проведе редовни срещи, за да може внимателно да оцени цялата документация, свързана с този случай\", се казва в изявлението. \"УЕФА счита, че финансовият феърплей е ключов механизъм, който има за цел да гарантира финансовата устойчивост на европейския клубен футбол\", допълват от европейската централа. ПСЖ веднага излезе с отговор и обяви, че ръководството на клуба е много изненадано от \"този поход\". Парижани твърдят, че непрекъснато информират УЕФА за финансовото въздействие на сделките, извършени това лято, въпреки че \"клубът не е задължен да го прави\". \"Клубът е изключително уверен в способността си да докаже, че спазва напълно правилата на финансовия феърплей за фискалната 2017-2018 г.\", се казва още в изявлението на ПСЖ. От клуба допълват, че заместник-главният изпълнителен директор Жан-Клод Блан се е срещнал няколко пъти с експерти от УЕФА, включително с шефа на отдела за финансовия феърплей Андреа Травесо, и ги е информирала подробно както за трансфера на Неймар, така и за сделката с \"Монако\" за Мбапе. \"Клубът напомня, ако е необходимо, че има договори с много високо оценени играчи, които позволяват на клуба да генерира значителни капиталови печалби през следващите два трансферни прозореца (през януари и лятото на 2018 г.)\", завършват парижани. Финансовият феърплей забранява на клубовете да имат загуби над 30 млн. евро в рамките на три години, както и разходите за заплати да надвишават 70% от приходите. Много клубове обаче \"оправят\" счетоводния си баланс чрез договори с фирми, свързани със собствениците. Тази практика е особено отчетлива при клубовете, които на практика са собственост на цели държави. Такъв е случаят с \"Пари сен жермен\", който с собственост на катарския държавен фонд  \"Катар спортс инвестмънт\" . През 2014 г. ПСЖ подписа договор с държавната компания Qatar Tourism Authority на стойност 200 млн. евро. УЕФА не остана безучастна и призна само половината от стойността на договора (100 млн.), като глоби клуба и ограничи трансферите му. Това не спря парижани да подпишат нов договор със същото дружество за 175 млн. евро.", "date": "2017.09.01", "title": "ПСЖ ще бъде разследван за нарушаване на финансовия феърпелей"}
