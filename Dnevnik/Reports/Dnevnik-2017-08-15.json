{"url": "http://www.dnevnik.bg/sport/2017/08/15/3024839_livurpul_se_nasochi_kum_grupite_na_shampionskata_liga/", "text": "\"Ливърпул\" се насочи уверено към участие в същинската фаза на Шампионската лига. Червените победиха с 2:1 \"Хофенхайм\" като гост в първия мач от плейофния кръг. Воденият от Юрген Клоп отбор поведе с гола на Трент Алекзандър-Арнолд, а след почивката удвои с автогола на Хавард Нордвайт. В последните секунди германците намалиха чрез Марк Ут. Срещата беше динамична с добри положения, но и двата отбора направиха пропуски. Домакините имаха превъзходство във владението на топката, но \"Ливърпул\" отправи повече удари към вратата на съперника. Мачът можеше да се насочи в коренно различна посока, след като в 11-ата минута \"Хофенхайм\" получи дузпа след нарушение на Деян Ловрен. Симон Миньоле обаче спаси удара на Андрей Крамарич. Секунди по-късно Мохамед Салах получи извеждащо подаване, но отблизо стреля встрани от вратата. \"Ливърпул\" поведе в 35-ата минута, когато Алекзандър-Арнолд вкара красив гол след много добро изпълнение на пряк свободен удар. \"Хофенхайм\" пропусна прекрасна възможност за изравняване малко преди почивката. След спасена топка Сандро Вагнер не успя да я насочи в празната врата и улучи греда. В добавеното време на първата част Ловрен стреля с глава, но топката мина на сантиметри от гредата. В началото на второто полувреме Роберто Фирмино и Садио Мане имаха възможности да удвоят, но не се възползваха. Между тях гол на Серж Гнабри не беше зачетен заради засада. В 74-ата минута Джаймс Милнър стреля много технично и след игра с глава на Нордвайт топката влезе във вратата. Голът беше записан като автогол на играча на домакините. \"Хофенхайм\" върна едно попадение в 87-ата минута след силен удар на Ут.", "date": "2017.08.15", "title": "\"Ливърпул\" се насочи към групите на Шампионската лига с победа срещу \"Хофенхайм\""}
{"url": "http://www.dnevnik.bg/video/2017/08/15/3024677_video_drugite_novini/", "text": "Най-малкият нанокораб изпрати сигнал от околоземна орбита Обсъждат идеята за еднодневни и уикенд винетки за леките автомобили Ферма на колела спестява куп грижи и рискове Кръстиха нюанс на лилавото на Принс Флашмоб посрещна българите от чужбина Отменят Solar Summer заради акцията на Слънчев бряг", "date": "2017.08.15", "title": "Видео: Другите новини"}
{"url": "http://www.dnevnik.bg/sviat/2017/08/15/3024688_nai-malko_11_zaginaha_zatisnati_ot_padnalo_durvo_v/", "text": "Дърво падна върху празнуващи в религиозна церемония на португалския остров Мадейра и уби най-малко 11 души, съобщават португалски медии, цитирани от Би Би Си и \"Ел паис\". Ранените са най-малко 35. Според SIC дървото паднало близо до църква в село, разположено на хълмове близо до главния град на Мадейра, Фуншал. Очаква се аварийните екипи да дадат подробности по-късно във вторник. Португалската телевизия RTP съобщи, че сред загиналите има и две деца.", "date": "2017.08.15", "title": "Най-малко 11 загинаха, затиснати от паднало дърво в Португалия"}
{"url": "http://www.dnevnik.bg/sport/2017/08/15/3024697_ronaldo_mesi_i_bufon_sa_finalistite_za_futbolist_na/", "text": "Кристиано Роналдо, Лионел Меси и Джанлуиджи Буфон са тримата финалисти в надпреварата за най-добър футболист в Европа за сезон 2016-2017, съобщи УЕФА. Победителят ще бъде обявен на 24 август, когато ще се тегли жребият за групите в Шампионската лига. Тримата са били избрани от жури, включващо 80-те треньори на отборите, участвали в Шампионската лига и Лига Европа миналия сезон, както и 55 журналисти - по един от всяка страна, член на УЕФА. Треньорите не са имали право да гласуват за играчи от своя отбор. Наградата на УЕФА за футболист на годината се дава на най-добрия играч на клубно ниво независимо от националността му. Значение за оценката имат представянето на състезателя във всички турнири - вътрешни първенства, евротурнири и междуконтинентални надпревари. Роналдо изглежда фаворит за наградата, след като имаше много важна роля в силния сезон за \"Реал\". Мадридчани станаха първият отбор, спечелил Шампионската лига в две поредни години, а в Испания също стъпиха на върха. Буфон се представи много силно и също беше с голяма заслуга за продължаващата хегемония на \"Ювентус\" в Италия. Той допринесе и за достигането до финала в Шампионската лига, където \"бианконерите\" отстъпиха срещу \"Реал\". В челната десетка мадридчани имат още трима футболисти - Лука Модрич, Тони Кроос и Серхио Рамос. Меси е единственият представител на \"Барселона\". В десетката влиза и Златан Ибрахимович, който спечели Лига Европа с \"Манчестър юнайтед\".", "date": "2017.08.15", "title": "Роналдо, Меси и Буфон са финалистите за футболист на годината в Европа"}
{"url": "http://www.dnevnik.bg/zdrave/2017/08/15/3020764_farmacevtichnite_kompanii_vuzlagat_golemi_nadejdi_na/", "text": "Генетичната терапия уверено се превръща в следващия голям дял от фармацевтиката и много компании правят огромни инвестиции в нея, въпреки че продажбите от първите две успешни такива терапии на общия пазар са почти незначителни. Такова обобщение прави \"Ройтерс\", позовавайки се на хора и данни от фармацевтичната индустрия в Европа. По наблюденията им лекарствата, които действат чрез промяна в ДНК, са , затова разпространението им е минимално, но това като с всяка друга новост на пазара подлежи на изменение с времето. Освен това терапиите, които са достъпни в момента, са създадени за пациенти с много редки заболявания и са все още с твърде тясно приложение. Генната терапия се развива много бързо и целта на производителите е да намалят цената й, за да стане по-търсена, коментират представителите на бизнеса. Науката и познанието за клетките и процесите в тях също са толкова напреднали, че в близко бъдеще могат да се очакват още много нови терапии освен сегашните две. Съвсем скоро се чака  , уточнява \"Ройтерс\". За последните пет години европейският регулатор е дал разрешение на две компании за две генни терапии - на UniQure за терапията Glybera (през 2012 г.), която се бори с една изключително рядка генетична болест на кръвта, и на GlaxoSmithKline за терапията Strimvelis (2016 г.), предназначена за друго рядко увреждане, при което имунната система на човек е неспособна да го предпази от каквито и да е външни фактори и се налага той да живее изолиран в стерилни условия. И двете лекарства засягат много малък брой пациенти, обаче биха могли да се прилагат и комбинират и в много други случаи, отбелязва анализът. Цената засега е основният проблем - курсът на лечение с първото струва около   и за пет години е купено само веднъж, а второто е около 700 хил. долара, като от май миналата година досега е ползвано два пъти, а до края на годината е поръчано от още двама. Две други генни терапии са се наредили на опашката пред бюрото на САЩ за одобрение на лекарствата. Първото е с амбиция да влезе в аптеките през следващия януари и да излекува рядко наследствено увреждане на очите, а второто е още по-напред и готово да влезе в аптеките дори от следващия месец - срещу една от популярните форми на левкемия. Само преди седмица американските учените се похвалиха, че вече напълно са овладели метода за редакция на гените  . Ниските продажби за двете налични генни терапии в Европа обаче са подсказка за производителите   и за следващите си свръхмодерни и скъпи медикаменти за редки болести. Ще отнеме много време цените да станат достъпни, както и здравните системи да припознаят тази възможност за лечение. Производителите обаче припомнят, че шансът да се излекува или вкара в ремисия болест, която иначе изисква поддържаща терапия до края на живота или пък може да доведе до тежки усложнения и съпътстващи заболявания,  на здравната система. Според фармацевтите новият вид терапия ще даде възможност за контролиране на състояния дори като  , при която пациентите имат трудно съсирваща се кръв и при наранявания могат да изгубят твърде много от нея. В момента една от големите компании работи по това. Състоянието засяга над 100 хиляди души в развития свят, на които редовно се налагат вливания, достигащи 400 хил. долара на година на пациент. А алтернативата след кратко време може да е еднократно лечение за 1 млн. При генната терапия лекарството ще атакува точно тази мутация в ДНК, която пречи на нормалното функциониране на кръвните клетки, като използва модифицирани вируси за преносители на новите здрави гени. Идеята и експериментите с тези функции на вирусите започват през 90-те и вече се прилагат с пълна сигурност и ефективност, уверяват фармацевтичните новатори.", "date": "2017.08.15", "title": "Фармацевтичните компании възлагат големи надежди на генната терапия въпреки слабото търсене"}
{"url": "http://www.dnevnik.bg/sviat/2017/08/15/3024592_oshte_dve_ostavki_v_biznes_suveta_na_trump_sled/", "text": "Още двама главни изпълнителни директори обявиха, че напускат Американския съвет по предприемачество на президента на Доналд Тръмп след критиките към държавния глава за това, че  не е изтъкнал ролята на белите националисти  и расизма в атаката във Вирджиния, предадоха ДПА и \"Асошиейтед прес\", цитирани от БТА. При събирането на стотици бели националисти в южния щат Вирджиния през уикенда избухна насилие и се стигна до жертви, след като автомобил се вряза в група контрапротестиращи, причинявайки смъртта на поне един човек.  Тръмп заяви, че са били въвлечени \"много страни\", с което предизвика критики от целия политически спектър, тъй като не осъди изрично крайната десница.  \"Вече дадох да се разбере моето отвращение от неотдавнашното породено от омраза насилие в Шарлотсвил и по-рано днес призовах всички лидери да осъдят белите супремасисти и други подобни, които шестваха и извършиха насилие\", написа в блог Брайън Кръзанич, оглавяващ компанията за производство на компютърни чипове \"Интел\" (Intel). \"Подадох оставка (от съвета - бел. ред.), защото искам да постигна напредък, докато мнозина във Вашингтон изглеждат по-загрижени да атакуват всеки, който не е съгласен с тях\", отбелязва Кръзанич. \"Трябва да почитаме - а не да атакуваме - онези, които отстояват равенството и други грижливо пазени американски ценности\", допълва той. Преди него и изпълнителният директор на компанията за производство на спортно облекло \"Ъндър армър\" (Under Armour) Кевин Планк съобщи, че се оттегля от съвета, публикувайки в \"Туитър\" следното послание: \"Оставаме решителни в нашия потенциал и способност да подобряваме американското производство. Въпреки това \"Ъндър армър\" се занимава с иновации и спорт, а не с политика.\" По-рано вчера главният изпълнителен директор на фармацевтичния концерн \"Мерк\" (Merck&Co) Кенет Фрейзиър  също подаде оставка  от съвета по предприемачество на Тръмп, заявявайки, че се противопоставя на нетолерантността и екстремизма. Няколко ръководители на водещи компании вече напуснаха различни консултативни съвети към Белия дом в знак на несъгласие с политиката на Тръмп. Сред тях са главният изпълнителен директор на \"Тесла\" (Tesla) Илон Мъск, шефът на \"Дисни\" (Disney) Робърт Айгър и бившият ръководител на \"Юбър\" (Uber) Травис Каланик. /БТА", "date": "2017.08.15", "title": "Още две оставки в бизнес съвета на Тръмп след безредиците в Шарлотсвил"}
{"url": "http://www.dnevnik.bg/ot_vas/novini_ot_vas/2017/08/15/3024480_vidin_i_severozapadut/", "text": "Труд и почивка хармонично се допълват и определят ежедневието на дунавския ни град и околностите му. В центъра на града някой се труди неуморно да има винаги и навреме топли закуски.", "date": "2017.08.15", "title": "Видин и Северозападът"}
{"url": "http://www.dnevnik.bg/bulgaria/2017/08/15/3024695_v_slivensko_sa_otkriti_9_ognishta_na_bruceloza/", "text": "Девет огнища на бруцелоза са били установени в Сливенско, съобщиха от областната администрация, където днес се е състояло заседание на Областната епизоотична комисия, съобщи БТА. Хората могат да се заразят с бруцелоза при контакт с болни животни или ползване на продукти от тях.  Осем от тях са в малки стопанства в село Гергевец и едно в сливенското предградие \"Речица\". По нареждане на Българската агенция по безопасност на храните всички болни животни са били незабавно евтаназирани и извозени в екарисаж. Работи се по оздравителна програма, като за период от 42 дни ще се вземат и изследват регулярни проби. Забранява се движението и продажбата на животни за поне два месеца.  Млечните продукти от засегнатите стопанства са поставени под забрана и продукцията, предимно сирене, е унищожена. Млякото задължително трябва да преминава термична обработка. Случаите засягат малки стопанства с продукция за лична консумация, като стопаните не предават мляко на преработвателни фирми. В момента се интервюират и вземат проби от хора, за които има информация, че са били в контакт с животни от засегнатите райони - предимно стопани и ветеринарни лекари. Предупредени са и личните лекари да следят за случаи на болестта. От 2005 година в Сливенско няма хора с бруцелоза.", "date": "2017.08.15", "title": "В Сливенско са открити 9 огнища на бруцелоза"}
{"url": "http://www.dnevnik.bg/sport/2017/08/15/3024706_snimka_na_denia_neimar_vurhu_schupeniia_stol/", "text": "Футболната звезда Неймар се озова върху \"Счупения стол\" в Женева, символ на протест срещу използването на противопехотни мини и касетъчни бомби. Бразилецът стана посланик на \"Хендикап интернешънъл\" - международна неправителствена организация, подкрепяща хора с увреждания, хора в уязвими условия на бедност и социално изключване, пострадали от конфликти и природни бедствия. На снимката: Неймар рита топка, подписана от него, към събралите се минувачи.", "date": "2017.08.15", "title": "Снимка на деня: Неймар върху \"Счупения стол\""}
{"url": "http://www.dnevnik.bg/zelen/2017/08/15/3024728_zonite_v_natura_se_opredeliat_ot_nauchnata_i_se/", "text": "Определянето на защитените зони по \"Натура 2000\" в България се прави от цялата научна общност в страната и се базира на две европейски директиви. Списъкът със зоните се одобрява от експерти в Брюксел. Това кои да бъдат зоните, какви да са им границите, какво да се опазва в тях и при какви режими, се определя с решение на Националния съвет за биологично разнообразие – орган на Министерство на околната среда и водите. С припомнянето на тези процедурни факти бившият министър на околната среда и настоящ депутат от ДПС Джевдет Чакъров отговори  на обвиненията срещу него на прокуратурата по случая \"Калиакра\"  пред БНР. В понеделник държавното обвинение прехвърли отговорността за скандала около Калиакра към депутата от ДПС Джевдет Чакъров. Като министър на околната среда и водите през 2007 г. той е издал заповед за определянето на площта на понто-сарматските степи. Според Върховната административна прокуратура тази площ е по-голяма от реално заеманата от тези степи. След това определената от Чакъров територия е влязла и под защитата на мрежата \"Натура 2000\". Сегашният екоминистър Нено Димов също обвини тогавашните упpавляващи от Тройната коалиция, които по думите му са заложили в защитената зона \"Комплекс Калиакра\" през 2006-2007 г. бомба със закъснител. С днешна дата Чакъров обясни каква е процедурата за зониране по мрежата \"Натура 2000\" – основен инструмент на ЕС за опазване на околната среда в страните-членки. Защитените зони по \"Натура 2000\" са определени и в конкретния случай с Калиакра на базата на две директиви на Брюксел – едната Директива е за местообитанията, другата е Директива за птиците. Защитените зони са били изработени от цялата научна общност в България, както и от неправителствени организации. \"Като обхват и защита на видовете се базират единствено на научни аргументи. Никога не е имало политически натиск или политическо вмешателство в работата на научните колективи. Нещо повече, след като веднъж бяха изработени предложенията за заповедите и по двете директиви, те бяха повторно изцяло верифицирани от научен колектив от БАН,\" заяви Чакъров. Той припомни, че според Закона за биологичното разнообразие кои да бъдат зоните, какви да са им границите, какво да се опазва в тях и при какви режими, се определя с решение на Националния съвет за биологично разнообразие, който е орган на МОСВ. Списъкът със зоните и документацията за всяка една от тях се изпраща в Брюксел, където също се одобрява от експерти. Джевдет Чакъров коментира и обвинението на настоящия екоминистър Нено Димов че случващото в Калиакра е бомба, заложена от тогавашното правителство: \"В тази процедура по зониране аз съм изпълнявал своите задължения като министър, който и да е било министър в този период би следвало да извърши тази дейност по този начин, спазвайки закона и да прилага процедурите такива, каквито са за всички страни-членки на Европейския съюз.\" Аз няма да коментирам нищо и няма да коментирам работата на всеки, апелът ми е всеки да Бившият министър апелира за повече информираност и разяснения за всички заинтересовани страни. Според него, проектите като тези за ветрогенереторите и голф игрището трябва да бъдат проверени: \"Нека всички проекти, които са били разрешени, да бъдат проверени. Да бъдат проверени от компетентните органи и да се види дали е спазен законът, дали са законосъобразни и всеки един субект, който носи отговорност, наистина да си носи отговорността. \"", "date": "2017.08.15", "title": "Зоните в \"Натура\" се определят от научната и се одобряват от Брюксел, припомни Джевдет Чакъров"}
{"url": "http://www.dnevnik.bg/sviat/2017/08/15/3024669_dokato_sasht_zasilvat_prisustvieto_si_v_ukraina_i/", "text": "Москва и Вашингтон навлизат в нова фаза на геополитическо съперничество. Пентагонът започва да строи в Украйна морски център за управление, укрепва присъствието си в други украински региони, а също така в Молдова и Грузия. На свой ред Русия засилва позициите си не само в постсъветското пространство, а и на Балканите. Експерти и медии оживено обсъждаха миналата седмица предприетото от американците строителство на военни обекти в Украйна и Молдова; междувременно Русия показа с участието си в Международните армейски игри \"АрМИ-2017\", че може да консолидира общите военни интереси на най-различни партньори и съюзници. Що се отнася до военната дейност на САЩ в Европа и постсъветското пространство, трябва да напомним, че над 2500 военнослужещи от Украйна и 14 страни партньори ще участват в организираното в Лвовска област в началото на септември международно учение \"Рапид трайдънт 2017\", чийто гръбнак ще бъдат войници на Пентагона. Пак там буквално тези дни се очаква да бъде открит имитационен център с площ 3500 кв.м, оборудван със съдействието на САЩ; според украинския министър на отбраната Степан Полторак той ще се нареди сред най-добрите в Европа. Там ще тренират бойци от създаваните в страната сили за специални операции. Под предлог за модернизация САЩ изграждат аналогичен център в Молдова. В Грузия пък представители на Пентагона се канят в близките дни да подпишат с Тбилиси Програма за готовност на грузинската отбрана, предвиждаща \"отпор срещу Руската федерация\" и обучение на грузински военнослужещи от американски военни инструктори. Което също ще протича в център, изграден с американски пари. Както виждаме, Украйна и Грузия ще канят и занапред военни специалисти от страните в НАТО с цел да укрепват отбранителната си способност, насочена срещу Русия. В Молдова обаче това, изглежда, няма да е лесно - президентът Игор Додон, смятан за приятел на Москва, разчита още догодина да формира правителство според собствените си принципи. Но фактът си е факт: три страни от постсъветското пространство все още се движат във фарватера на САЩ и НАТО и предприемат действия, враждебни към Русия. Според военния експерт генерал-лейтенант Юрий Неткачев в отговор на това Русия \"не само укрепва границите си по югозападното стратегическо направление, а също така в рамките на хибридни цели осъществява акции, осигурили напоследък съществен рейтингов ефект\". \"В \"АрМИ-2017\" например бяха включени Иран и Венецуела, смятани от мнозина в САЩ за страни парии. В тази верига от партньори на Русия се откроява и Сърбия\", отбелязва Неткачев. И подчертава: \"Азербайджан преди бе част от блока ГУАМ; днес обаче е приятел и партньор на Русия. Именно в Баку протече един от етапите на \"АрМИ-2017.\" Експертът обръща внимание, че на заключителния етап от игрите присъстваха главите на военните ведомства на редица страни, включително сръбският министър на отбраната Александър Вулин, поел поста преди малко повече от месец. Миналата събота Вулин заяви, че Сърбия \"няма да влезе в НАТО, докато той е министър на отбраната, а Александър Вучич - президент на страната\". Същевременно обърна внимание на перспективите за по-нататъшно военно и военнотехническо сътрудничество между Русия и Сърбия: \"Ще продължим съвместните учения. И ще продължим политиката на военен неутралитет.\" По думите на Вулин Сърбия \"ще получи от Русия като подарък шест самолета МиГ-29, 30 танка и бойни машини на пехотата\". Според министъра с тези танкове (сиреч Т-72Б3) сръбският отбор от военнослужещи може да участва догодина в танковия биатлон. Ще посочим, че в една от фазите на сегашните игри сръбските танкисти излязоха начело в стрелбите именно с танк Т-72Б3. И заеха шесто място в крайното класиране. Добър резултат, като знаем, че сръбската армия едва-що започна да получава Т-72Б3 и се наложи сърбите да шлайфат бойното си майсторство в напрегната учебна обстановка с помощта на руски колеги. А също и добра реклама за новите модификации на танка Т-72, произвеждан в Съветския съюз и Русия вече над 40 години. Но перспективите в руско-сръбското военно сътрудничество само набират обороти. Докато сръбски екипажи участваха в танковия биатлон край Москва, техни колеги от други части се включиха в общи маневри с руска военна бригада на полигон близо до Санкт Петербург. А още преди това видяхме сърби на традиционните вече тристранни маневри \"Славянско братство 2017\". По-рано военното ръководство на Сърбия увери, че ще изпрати сапьори да разминират територията на Сирия. И оповести, че може да организира на своя територия съвместно военно учение с Русия. А Белград до момента не е опровергал медийните съобщения, че Русия смята да разположи в Сърбия военна база. /БТА", "date": "2017.08.15", "title": "Докато САЩ засилват присъствието си в Украйна и Грузия, Русия търси близост със Сърбия"}
{"url": "http://www.dnevnik.bg/bulgaria/2017/08/15/3024725_sudut_okonchatelno_reshi_che_otnemaneto_na_licenza_na/", "text": "Лицензът на ТВ Седем и Балкан Българска Телевизия ЕАД е бил незаконно отнет преди почти година от СЕМ. Това окончателно реши Върховният административен съд (ВАС) в началото на миналата седмица, информира в  блога си  експертът по медийно право проф. Нели Огнянова. Петчленен състав на съда е потвърдил решението от началото на годината на долната инстанция - тричленен състав, с което се приема, че решението на регулатора противоречи на закона. СЕМ  взе решението за отнемане на лицензите на 13 септември  2016 г. с гласовете на четирима от общо петимата му членове. Това се случи няколко месеца, след като през май  Софийският градски съд обяви в  неплатежоспособност  и свръхзадлъжнялост компания собственик \"ТВ Седем\" ЕАД. Според лиценза на телевизията тя трябва да излъчва новини и актуални предавания, сутрешен блок, детски и развлекателни програми, но това не се случва от преди съдебното решение. Лицензиите са отнети от регулатора на основание: \"установяване на неверни данни в декларациите по чл. 111 от Закона за радиото и телевизията\". Това са декларации за отсъствие на правни пречки, включително че кандидатите за лицензия не са хора, които \"през последните пет години, предхождащи кандидатстването за лицензия, са обявени в несъстоятелност или са в производство за обявяване в несъстоятелност или в ликвидация\". Според СЕМ тъй като през 2016 г. са открити производства за несъстоятелност на двете търговски дружества, трябва да се отнемат лицензиите им за неверни декларации – нищо че данните са били верни към момента на подаване на декларацията. СЕМ намира, че възникването на правните пречки за доставчик, който вече притежава лицензия, е нарушение на критериите за допустимост за издаването ѝ, което като последица налага принудителното ѝ отнемане. Петчленният състав на ВАС посочва, че проблемът, който очертава параметрите на правния спор, е свързан с въпроса дали лицензията може да бъде отнета на припознатото от СЕМ основание и без закона да го е уредил нарочно. Отговорът на който е отрицателен. В съдебното решение се посочва още, че отнемането на лиценза е само един от способите за прекратяването му. Отделно основание с идентични последици е прекратяването на юридическото лице, титуляр на лиценза. В случая на производство по несъстоятелност, приключващо с решение на съда, което е факт още през май миналата година, т.е. месеци преди решението на СЕМ. През юли тази година прокуратурата внесе обвинителен акт срещу 18 души с обвинение за участие в престъпна група, източила КТБ. В съобщението до медиите държавното обвинение разпространи обвинителния акт, представен като \"общ поглед на модела КТБ\". В него нееднократно бяха споменавани двете телевизии, които имали общо с модела.", "date": "2017.08.15", "title": "Съдът окончателно реши, че отнемането на лиценза на ТВ7 е било незаконно"}
{"url": "http://www.dnevnik.bg/biznes/2017/08/15/3024766_amazon_otkri_magazini_za_nezabavno_pazaruvane/", "text": "\"Амазон\" (Amazon) открива пунктове, от които клиентите веднага да си вземат поръчаната стоката, съкращавайки времето за доставка от часове до минути, съобщи компанията, цитирана от \"Ройтерс\". Засега най-голямата в света верига за онлайн търговия откри пунктове за незабавно получаване на стоките в пет колежа - в University of California в Бъркли, в Лос Анжелис, Атланта, Къламбъс в щата Охайо и Колидж Парк в щата Мериленд. Компанията планира да открие повече такива места до края на годината в САЩ. Пазаруващите с мобилното приложение на \"Амазон\" могат да избират от няколкостотин бързооборотни стоки - от различни десертчета до напитки и устройства за зареждане на телефони. Служители на компанията след това до две минути поставят поръчаната стока в шкафчета, зад които е разположено помещението, в което се намират, а клиентът получава баркод, с чиято помощ взима поръчката си. Новината подчертава усилията на \"Амазон\", насочени вече и към физически магазини. Компанията, която обяви през юни, че ще купи веригата супермаркети Whole Food Market, разбра, че някои сделки, като например купуването на пресни храни, трудно ще почнат да се случват онлайн. Програмата Instant Pickup, предвиждаща, откриването на места, от които клиентите веднага да си получават стоката, са насочени към т.н. импулсивни покупки.  \"Искам да си купя кенче Кока-Кола, защото съм жаден\", казва Рипли Макдоналд, който отговаря за студентската програма в \"Амазон\". \"Няма шанс да направя такава поръчка през \"Амазон\" и да чакам колкото е необходимо, за да ми я доставят\", отбелязва той. \"Мога да предложа тази услуга тук\", коментира той нововъведението. Системата с местата за незабавно взимане на поръчката на \"Амазон\" влиза в пряка конкуренция с автоматите за продажба (т.нар. веднинг машини). Но по-големият размер на Instant Pickup пунктовете не застрашава продавачите на пакетирани храни и напитки по офиси и училища. Макдоналд посочи, че компанията обмисля да автоматизира местата за незабавно получаване на поръките, но не уточни защо \"Амазон\" не е разработил идеята.  \"Ройтерс\" припомня, че усилията на компанията да скъсява все повече времето за доставка от години тревожи търговци от магазините. До появата на новата услуга клиентите на \"Амазон\" можеха да се надяват в най-добрия случай да си получат до 1 час покупка през програмата Prime Now или до 15 минути, когато става дума за пресни продукти, предлагани през AmazonFresh Pickup. В САЩ стандартното време за доставка сега е 48 часа. Макдоналд казва, че цените на Instant Pickup може да са по-ниски от тези в Amazon.com, но не разкрива как са образувани те.", "date": "2017.08.15", "title": "\"Амазон\" откри магазини за незабавно пазаруване"}
{"url": "http://www.dnevnik.bg/detski_dnevnik/2017/08/15/3024767_uchitel_ot_sofiiskata_matematicheska_gimnaziia_obvini/", "text": "Учителят от Софийската математическа гимназия \"Пайсий Хилендарски\" Величка Велкова, която в момента е и.д. директор, обвини в натиск зам.-министъра на образованието и науката Таня Михайлова. В сигнал до няколко институции и медиите Велкова твърди, че Михайлова й се е обаждала по телефона с искане да възстанови уволнена учителка, за което Величкова нямала законово основание. Става въпрос за учителката Петя Тодорова, която бе дисциплинарно уволнена от директора на гимназията Антони Стоянов за уронване авторитета и престижа на училището, тъй като дискриминирала около 130 ученици за състезание \"Европейско кенгуру\". Родители излязоха на протест в защита на Тодорова. Пред \"Дневник\" Таня Михайлова обясни, че в Софийската математическа гимназия е направена проверка по случая и констатациите относно уволнението на Тодорова са, че въпросът може да се реши или чрез управленско решение на директора, или по съдебен път. \"Нашият съвет е въпросът да се реши по най-добрия за децата начин\", обясни Михайлова и допълни, че не е оказвала натиск върху Величкова. Работодател на директора е началникът на Районното управление по образованието Ваня Кастрева и тя трябва да предприеме действия след проверката, каза още Михайлова.", "date": "2017.08.15", "title": "Учител от Софийската математическа гимназия обвини зам.-министър на образованието в натиск"}
{"url": "http://www.dnevnik.bg/bulgaria/2017/08/15/3024773_predstavitelite_na_cvetan_vasilev_oficialno_poiskaha/", "text": "Американският лобист Джоузеф Огъстин е внесъл на 14 август (понеделник) документите, с които собственикът на фалиралата КТБ Цветан Василев официално  кандидатства за закрила в САЩ по закона \"Магнитски\" . Това каза Огъстин от юридическата компания JWI в интервю за телевизия \"Би Ай Ти\". Джоузеф Огъстин  обясни, че са подадени две заявления – в Държавния департамент и в Министерството на финансите на САЩ. \"Те се изпращат на Държавния департамент за нарушения на човешките права, а на Министерството на финансите – за обвинения в корупция. Направихме това като попълнихме подробно заявление, с което документирахме човешките права на Василев, които вярваме, че са нарушени без причина, а за Министерството на финансите документирахме нарушенията, които смятаме, че са извършени от Пеевски и специалния прокурор Цацаров (главният прокурор Сотир Цацаров – бел.ред.). Също така предоставихме на Държавния департамент и Министерството на финансите и \"Бяла книга\", която екипът на JWI и проучвателите са подготвили, за да документират всички обвинения срещу Василев, както и контраобвиненията\", коментира той. Предстои двете сезирани институции да се запознаят с представените им документи и да проверят тяхната правдоподобност. \"Ако бъдат убедени като нас, тогава ще направят предложения на президента да повдигне санкции срещу г-н Пеевски и главния прокурор Цацаров\", каза Огъстин. От думите на лобиста се разбира, че след първата му среща с Цветан Василев през ноември 2016 г. е имало още редица срещи между банкера и различни служители на юридическата компания. Хонорарът, който компанията е получила е 50 хил. щатски долара, като според Огъстин средствата стигат за покриване на основните разходи на компанията. \"Смятаме, че това е възможност за министър-председателя Борисов да проучи това, да изчисти някои от проблемите, за които България е била обвинена на международно ниво, знаете, България се класира като най-корумпираната страна в ЕС, била е критикувана от Държавния департамент и от Международния валутен фонд и това е възможност за тях да погледнат вътре в страната и да започнат да подобряват някои неща\", коментира още Джоузеф Огъстин.", "date": "2017.08.15", "title": "Представителите на Цветан Василев официално поискаха закрилата му в САЩ по закона \"Магнитски\""}
{"url": "http://www.dnevnik.bg/skorost/2017/08/15/3024057_simens_izgrajda_elektrificirana_magistrala_za_hibridni/", "text": "\"Сименс\" получи поръчка от германската провинция Хесен за изграждане на надземна контактна линия за електрифициран товарен транспорт върху десеткилометров магистрален участък. Линията ще доставя енергия за зареждане на хибридни камиони. \"Сименс\" представи своята концепция за електрическа магистрала през 2012 г. Системата ще бъде инсталирана на аутобана А5 между двата транспортни възела, вблизост до летището във Франкфурт. Проектът е част от инициативата \"Електрифициран иновативен тежкотоварен транспорт по автомагистрали\" на германското федерално Министерство на екологията, опазването на природата, сградите и ядрената безопасност. Основният елемент на системата е интелигентният пантограф на камионите, комбиниран с хибридна задвижваща система. Машините, оборудвани със системата, се движат без вредни емисии благодарение на електричество от надземната линия и автоматично преминават към хибридно задвижване по пътища без такива линии.", "date": "2017.08.15", "title": "\"Сименс\" изгражда електрифицирана магистрала за хибридни камиони"}
{"url": "http://www.dnevnik.bg/bulgaria/2017/08/15/3006537_hristiianite_pochitat_dnes_sveta_bogorodica/", "text": "Днес е Голяма Богородица - денят, в който християнската църква почита Света Богородица като покровителка на майчинството, жените и семейното огнище. По традиция българският патриарх Неофит ще оглави празничната Света литургия в Троянския манастир \"Успение Богородично\", който в този ден отбелязва храмовия си празник. Празничната Света литургия е от 9 часа, а в 11 чл ще започне литийно шествие с чудотворната икона на Пресвета Богородица Троеручица от храма до параклиса, изграден на мястото, където е извършила първото чудо. Очаква се в него да се включат духовници и миряни от цялата страна.", "date": "2017.08.15", "title": "Християните почитат днес Света Богородица"}
{"url": "http://www.dnevnik.bg/skorost/2017/08/15/3024189_zapochna_remontut_na_orlov_most_ima_li_alternativi/", "text": "Въпреки сравнително рехавият трафик в София в средата на август, започналият ремонт на ключовото кръстовище на \"Орлов мост\" предизвика сериозни проблеми и задръствания особено в пиковите часове. Логичният въпрос е \"Има ли обиколни маршрути и по-бързи ли са те?\". Еднозначен отговор няма, тъй като през \"Орлов мост\" минават разнообразни маршрути, водещи към различни части на София и съответно затрудненията не са еднакви. Преди да минем към алтернативите обаче нека припомним ограниченията. Как се минава и накъде не се минава В момента се подменя настилката в краяна дясна лента в посока Народното събрание в участъка между двата светофара на Орлов мост. В резултат не е възможно правене на десен завой от \"Цариградско шосе\" по бул. \"Евлоги и Христо Георгиеви\" в посока Военната академия. Вместо две ленти за направо и две за на дясно, идващите от към \"Младост\" и \"Дружба\", ползват една и за двете посоки и задръстванията в час пик за огромни. За пътуващите от запад на изток (от университета към хотел \"Плиска) броят на лентите е без промяна и в тази посока преминаването е по-бързо и не се налага търсене на алтернативи. Неприятна изненада чака всички, които идват от към националния стадион или Военна академия и искат да преминат транзитно през \"Орлов мост\". Вместо направо, им се предлага да завият надясно или наляво и оттам да търсят пробив към нужната им посока по обоколни маршрути. Добра идея е, като алернатива на бул. \"Евлоги и Христо Георгиеви\", да се ползва бул. \"Васил Левски\" (виж картата, в зелено е обиколният маршрут за посока Военната академия, а в синьо за обратната). В зависимост от това до къде е задръстването, включването по улица \"Иван Асен II\", може да стане от бул. \"Михай Еминеску (за целта е нужно отклоняване към Румънското посолство и завой наляво на първия светофар) и бул. \"Шипченски проход\". А защо не с метро Този маршрут, но с продължение по улица \"Оборище\" и включване на бул. \"Цар Освободител\", при университета, при парламента или по ул. \"Г.С. Раковски\", е вариант и за продължаващите в посока президенството. С леки модификации, той може да се ползва и от пътуващите в посока НДК. В час пик обаче, използването на този обходен маршрут, често може да отнеме не по-малко време от минаването през \"Орлов мост\" в ремонт. Като цяло пътуващите по \"Цариградско шосе\" в посока Изток-Запад и обратно (тоест от \"Младост\" и \"Дружба\" към \"Люлин\" и \"Обеля\") е добре да помислят и за ползването на метрото, което покрива доста голяма част от маршрута и не зависи от задръстванията. Вариант е и минаването по булевардите \"Михай Еминеску\" (покрай посолството на Румъния), Данаил Николаев (до Сточна гара) и Сливница (виж последната карта). Този маршрут, но в обратната последователност, е и единствената разумна алтернатива за идващите откъм \"Люлин\" и \"Обеля\" и пътуващи за \"Младост\", и \"Дружба\", като включването на бул. \"Цариградско шосе\" става в района на Борисовата градина, откъдето трафикът нагоре е доста спокоен, след ситото на \"Орлов мост\". Често обаче задръстване на бул. \"Михай Еминеску\" е от гара Подуене до Румънското посолство, като това разстояние, от по-малко от километър, се минава за 20-30 минути. Тук е моментът да припомним, че ремонтът на настилката на кръстовището на \"Орлов мост\" ще продължи до 20 август, като организацията на движение ще мине през няколко различни варианта. Есетствено, с въвеждането на всеки от тях, ще има и трансформации на обиколните пътища.", "date": "2017.08.15", "title": "Започна ремонтът на \"Орлов мост\", има ли алтернативи"}
{"url": "http://www.dnevnik.bg/citat_na_deniia/2017/08/15/3024198_citat_na_denia_surbiia_e_gotova_za_es_kolkoto/", "text": "Това заяви сръбският президент Александър Вучич в събота в Белград след среща с Дейвид Макалистър, главен докладчик на Европейския парламент за напредъка на страната към еврочленство. Вучич каза, че не споделя мнението на госта, че най-важното Сърбия да стане член на ЕС е върховенството на закона. \"Ключовият въпрос е Косово, а втора по важност е позицията на Сърбия спрямо Русия - не върховенството на закона, което западни политици непрекъснато ни изтъкват. Никой от ЕС не пита, например, кой ще ръководи Агенцията за борба с корупцията\", цитира думите му Радио Б92. Президентът добави, че \"само в преговорите със Сърбия има Глава 35 (Бел. ред. - \"Други въпроси\" е последната преговорна глава за членство и в нея попадат \"разнообразни въпроси, които са възникнали в процеса на преговори, но не са покрити от другите преговорни глави\".) Затова е важен вътрешният ни диалог за Косово и Метохия - защото докато няма напредък в отношенията по този въпрос, няма да има напредък по пътя към ЕС. В същото време не виждам за Сърбия друг път, освен този, който води към Европейския съюз.\" Според агенция \"Бета\" посланието на Макалистър към сръбските власти е било да продължат с реформите и особено с тези в икономиката, върховенството на закона и борбата с корупцията.", "date": "2017.08.15", "title": "Цитат на деня: Сърбия е готова за ЕС, колкото България през 2007г."}
{"url": "http://www.dnevnik.bg/zelen/2017/08/15/3022094_kolko_e_vajno_da_ima_stepi_na_kaliakra/", "text": "Забраната породи спекулации и протести на земеделци, рибари и представители на туристическия бранш от крайморска Добруджа заради опасения, че рестрикциите в териториите от мрежа \"Натура 2000\" (основният законов инструмент за опазване на биоразнообразието в Европейския съюз България е осъдена за неспазване на три директиви на Европейскяи съюз поради изграждане на шест ветроенергийни парка в защитена зона \"Комплекс Калиакра\" и едно голф игрище в защитена зона \"Белите скали\". Съгласно чл. 260 от Договора на ЕС България е правно задължена да предприеме необходимите мерки, за да се съобрази с решението на Съда. Също така следва да не допуска такива закононарушения за други територии, видове или местообитания, обект на защита. България смята да предложи Интегриран план с различни мерки за опазване на степите. В него не е заложено премахване на вятърни перки и голф игрища. Засега не е ясно нито кога и с какво съдържание ще бъде одобрен този план, нито дали предложените в него мерки ще бъдат приети от Европейската комисия като достатъчно адекватни за да удовлетворят решението на съда. Неизпълнението на подходящи мерки за възстановяване на степите може да доведе до плащане на санкции от страна на България. Природното местообитание \"Понто-сарматски степи\" представлява сухо тревно местообитание с многогодишни и едногодишни растения, приспособени към плитки и каменисти почви в съчетание със специфичния сух и континентален климат и релефа на Добруджа. Сред видовете растения, характерни за степите, са теснолистният божур, лерхиановия пелин, ирисът, дребната перуника и мн. др. Птиците, срещани в тези степи, са дебелоклюната чучулига, късопръстата чучулига, туриликът, черногърбото каменарче, розов скорец и много други. В защитена зона \"Комплекс Калиакра\" се опазват най-значимите популации на тези видове у нас именно и заради наличието на Понто-сарматски степи. Степните местообитания са много чувствителни към човешката дейност и лесно могат да бъдат унищожени при преизпасване, замърсяване и разораване или разкопаване. Заради високата степен на застрашеност и уязвимост тези местообитания са строго защитени на територията на ЕС, т.е. те са приоритетно местообитание: не могат да бъдат увреждани или унищожавани под никакъв претекст. Изключение за тях се допуска единствено по силата на Директивата за местообитанията, при строго определени условия – ако са налице причини от върховен обществен интерес, свързани с националната сигурност и човешкото здраве, ако няма друга алтернатива и при предлагане на адекватни мерки за компенсиране на щетите. В тези случаи местообитанието, което ще бъде загубено, трябва да бъде възстановено на друго място със същата или по-голяма площ преди стартиране на дадения проект. Това изискване на Директивата е транспонирано в Закона за биологичното разнообразие и следва да се прилага за всички проекти. Унищожаването на понто-сарматски степи е криминално деяние по силата на Наказателния кодекс. На територията на Европейския съюз се срещат само в Добруджа в България и Румъния. Името им произлиза от това, че основният им ареал съвпада със северните брегове на Черно море (Pontos Euxinus) - т.нар. Сарматия или Скития – в Украйна и Южна Русия. До Добруджа достига най-югозападното им ъгълче в Европа. В България са разпространени по Северното Черноморие и Добруджа, приблизително на изток и север от линията с. Крушари – гр. Добрич – с. Кранево. Понто-Сарматските степи са обект на опазване в много защитени зони, не само в България, но и в Румъния. Някои от тях са: ROSCI0201 Podișul Nord Dobrogean - 84 875 ха; ROSCI0215 Recifii Jurasici Cheia - 5654 ха; ROSCI0065 Delta Dunării - 453645.5 ха; ROSCI0071 Dumbrăveni - Valea Urluia - Lacul Vederoasa - 18024.4 ха. Първата спомената зона е около два пъти по-голяма от \"Комплекс Калиакра\" (румънската е само сухоземна, в Калиакра голяма морска акватория) Понто-Сарматските степи в България са представени в 11 защитени зони (с добавена през 2013 г. още една зона – Девненски хълмове). От тях почти половината попадат в защитена зона \"Комплекс Калиакра\", а на национално ниво около 30% са в тази зона. Единствено в \"Комплекс Калиакра\" са представени и двата подтипа, в най-качественото си проявление и с най-типичните си характеристики - екологични и флористичен състав. Много от редките, ендемични, застрашени и защитени видове растения, като калиакренска метличина, калиакренски игловръх, ефедра, кавказки пелин и много други се срещат само в степите на \"Комплекс Калиакра\". Това важи и за някои от животинските видове, като за най-големия Европейски гущер - жълтокоремник, черногърбо каменарче, пеперудата катопта и др. Видове от Директивата за птиците се размножават основно в степите и в нивите около тях, например наскоро изчезналите като гнездящи голяма и малка дропли. Милиони мигриращи птици двукратно пресичат територията на Крайморска Добруджа – пойни и грабливи птици, пъдпъдъци, щъркели, а през зимата гъски, в това число и световно-застрашената червеногуша гъска. По време на миграциите се наблюдават и много редки и изчезнали като размножаващи се в България видове, като момин жерав, степен блатар, степен орел. \"Комплекс Калиакра\" е най-важната и най-ключовата зона за опазване на това приоритетно за Европа местообитание в България. Защитените зони в България се обявяват двустепенно. Първо с решение на Министерски съвет (осъществено през 2007 и 2008 г.) и второ – с индивидуална заповед на Министъра на околната среда и водите. В конкретния случай защитена зона \"Комплекс Калиакра\", както и всички останали защитени зони за местообитания, все още не е обявена с индивидуална заповед, което е трябвало да стане до 2016 г. Директивата за местообитанията изисква за все още необявените защитени зони да се прилагат стриктни правила за защита, за да се предотврати увреждането на местообитания и видове докато тече процедурата по обявяване. Това изискване е транспонирано в чл. 19 на Закона за биологичното разнообразие, послужил като основание за издаване на заповедта на Министъра на околната среда и водите от 28 юли 2017 г. за превантивна защита на Понто-сарматските степи в \"Комплекс Калиакра\". Според Червена книга на България, том 3. Природни местообитания (Цонев и др. 2015), това е застрашено местообитание в България, което заема много ограничени площи, било е подложено на различни дълготрайни негативни въздействия. От изключителна важност е за опазване на находища на множество редки, застрашени и защитени видове растения, както и на редки свързани със степите животни. По-голяма част от тези степи в Добруджа са били унищожени още в древността и заменени от обработваеми площи. Отрицателно влияние е имала активната паша, особено по времето на социализма,. На много места са били разкрити кариери за добив на варовици и мергели. Особено между Балчик и Каварна, по белите брегове, заради укрепване на свлачищата са правени терасирания и залесяване основно с черен бор. Най-масовото унищожение се случва през последните десетина години. Причината е, че част от земите са продадени от общините на частни собственици, които са променили начина на трайно ползване, за да могат в последствие да реализират проекти. Първият подтип на Понто-Сарматските степи, под селата Божурец и Топола, е на 22% унищожен на национално ниво от голф-комплекса на \"Тракийски скали\", установява картиране на учени от БАН през ноември 2006г. Останалите части са със сменено предназначение чрез горски заменки и всеки момент могат да бъдат застроени. Планирано е голф-игрище и в района на квартал \"Момчил\" при Балчик, което според експерти, ще унищожи последните останали степи - по-специално специфичният подтип на свлачищните тераси над морето. Според тях има опасност този подтип да изчезне почти напълно в страната и напълно в \"Комплекс Калиакра\". Върху другият подтип - на сухите каменисти терени наречени \"кайряци\", в района на Каварна, Балчик, Българево и Камен бряг – са били построени хотели и ваканционни селища, къщи, вили. Една от най-запазените степи между село Божурец и нос Чиракман е включен в регулация като вилно селище и се предвижда неговото застрояване. На \"кайряка\" между резерват Калиакра и село Българево е изграден огромен ветроенергиен парк на \"Калиакра Уинд Паур\", с цялата му прилежаща инфраструктура. До резервата е направена и първа копка и е сменено предназначението на земята на типични степи за строеж на \"Арабски комплекс Ажур дел Мар\". Според  разследване  на  Биволъ , имотите принадлежат на брата на вече бившия депутат от ГЕРБ Живко Мартинов. В много от степите - южно от залива Болата, над Яйлата и др., земите са със сменен начин на трайно ползване в ниви. Една от най-представителните степи, северно от залива Болата със сменен през 2008 г. начин на трайно ползване от \"пасище\" в \"нива\"(малко след влизането в сила на заповедта на \"Калиакра\") вече е разорана със специална техника на около близо 500 дка. На мястото на степи са били създадени овощни градини и ниви, очаква се това да се случи скоро и в още такива имоти. Според проучванена Българско дружество за защите на птиците (БДЗП) на терен около 16% от понто-сарматските степи в защитената зона са вече унищожени, а по документи т.е. юридически, но неосъществени на практика, са много повече. Въпреки че местообитанието е включено в Закона за биологичното разнообразие и е приоритетно за опазване, само в много малка част от находищата му, опазването му е гарантирано - резерват \"Калиакра\", защитените местности \"Яйлата\" (степи са променяни в ниви) и \"Степите\". Голяма част от тези степи са унищожени или увредени. Вероятно унищожаването им ще продължи, защото много от имотите със сменено преназначение на земята са влезли в регулация. Единствената мярка за съхранението им, според еколози, участвали в изготвяне на плана за управление на защитените зони със степи, е забрана на всякакви дейности като строителство, използването им за всякаква земеделска дейност (основно изораване), освен паша, независимо от предназначението им и от начина им на трайно ползване. Тя трябва да обхване всички незастроени и неразорани степи, въпреки че повечето по документи отдавна не се водят пасища и мери. В Плана за управление са предвидени и дейности за възстановяване на унищожение и увредени степи, на възможни за това места. Най-засегнати от забранителната заповед са собствениците на територии в понто-сарматски степи, а именно държавата, общините и юридическите лица, категоризирани като \"обществени организации\".", "date": "2017.08.15", "title": "Колко е важно да има степи на \"Калиакра\""}
{"url": "http://www.dnevnik.bg/sviat/2017/08/15/3024166_mesec_predi_referenduma_irakski_kjurdistan_gleda_s/", "text": "Тези дни в дневния ред на регионалното правителство на Кюрдистан в Северен Ирак има само една тема -  референдумът за независимост  на 25 септември. Президентът на Иракски Кюрдистан Масуд Барзани започна публична кампания. От една страна той прави посещения, а от друга - често дава интервюта, изпращайки посланието, че \"няма отказ от референдума\". Турски превод на негово интервю за вестник \"Ал Ахрам\" бе публикуван в портала \"Рудау\", известен със симпатиите си към Барзани. Когато бе попитан какво е посланието му към Анкара, Барзани каза: \"Кюрдистан е безопасно и проспериращо място\". Попитан за отношението на Турция към референдума, Барзани каза, че изявленията в медиите са противоречиви. \"Но като цяло те не са против правата на кюрдския народ\", добави той. Барзани бе попитан също за отношенията му с турския президент Реджеп Тайип Ердоган и какво е поискал от него по време на последното му посещение в Турция, на което той отговори: \"Нашите турски приятели, гледайки от своя перспектива, знаят много добре, че регионът на Кюрдистан е много важен Е. (Ердоган) не иска нищо друго, освен да укрепи и развие нашите отношения\". \"Добри отношения особено с Турция\" Барзани се опита да успокои Турция в интервю за базирания в Лондон вестник \"Ал Хаят\", казвайки: \"Нашият референдум не означава война срещу когото и да било от нашите съседи. Ние искаме добри отношения с тях и особено с Турция\". Когато четете коментарите на Барзани, оставате с чувството, че той разчита на нещо. Това, на което той разчита, се чете между редовете на неговите коментари. Например той каза, че САЩ и Русия няма да игнорират кюрдския народ, който \"плати голяма цена в своя защита през последните сто години и нанесе голямо поражение на тероризма\". Барзани също често използва изявления на бивши американски дипломати и съветници, които казват, че \"споразумението на ООН дава това право на кюрдите\" и споменава техните очаквания от членките на ООН, включително от Турция, че те ще проявят уважение към правата на кюрдския народ. В същото време в района има развития, и особено в Сирия, които подкрепят твърдението на Барзани, че \"идеята за свобода е подкрепяна от САЩ, Русия и Запада\". Например, полковник Райън Дилън, говорител на коалицията срещу \"Ислямска държава\" под ръководството на САЩ, заяви, че те са обучили 17 000 пешмерги. На военна церемония в командването на 14-а пехотна дивизия на пешмергите германски командир заяви, че те работят със силите на пешмергите на бригадно ниво и ги обучават на натовско ниво. Един командир на пешмергите разкрива подробности за обучението, което включва военна тактика на НАТО, идентифициране на вражески цели на картата и техники за бърза интервенция. \"Червени линии\" Ако Барзани осъществи референдума, който е ключ за неговото политическо бъдеще, и ако отговорът е \"да\", това не означава задължително, че ще бъде формирана държава Кюрдистан. Но ще бъде твърде късно и в Сирия, където обявената извън закона Кюрдска работническа партия (ПКК) контролира въоръжени части на Силите за защита на народа, ще започне подобна дискусия. Ирански дипломат каза: \"Ние и Турция не трябва да позволяваме това, това ще ни нанесе най-голяма вреда\", а един американски дипломат заяви: \"Турция трябва да вземе решение и да спре да ни критикува. Ако те не заемат позиция срещу действията на \"добрия кюрд\" Барзани, групата в Сирия, за която те казват, че е терористична, ще бъде окуражена да предприеме подобна стъпка\". След като чух този поразителен коментар, аз погледнах изявленията, правени в Турция за кюрдския референдум. Не можах да намеря достатъчно реакции, освен изявлението на Ердоган \"Аз не го намирам за правилно\", наред с обичайните фрази като \"причина за война\" и \"червени линии\", които продължаваме да чуваме. Тази тема влияе не само на Ирак, но и пряко на Турция, както и на Иран и Сирия. Поради това Турция трябва да разработи приемливо становище към кюрдския проблем - заедно правителство и опозиция, и благоразумно да го приложи на практика възможно най-скоро. /БТА", "date": "2017.08.15", "title": "Месец преди референдума Иракски Кюрдистан гледа с надежда към САЩ и Русия"}
{"url": "http://www.dnevnik.bg/sport/2017/08/15/3024024_predstavianeto_na_bulgarite_v_london_-_ochakvano_i/", "text": "Осем участници, два финала, един личен рекорд и седмо място като върхово постижение. Това е равносметката от представянето на българските състезатели на световното първенство по лека атлетика в Лондон, което завърши в неделя. България очаквано не попадна в класирането по медали и раздели 59-а позиция в крайното подреждане с актив от две точки, които олимпийската вицешампионка от Рио 2016  Мирела Демирева донесе със седмото си място на скок височина. По-назад в класацията останаха единствено Молдова и Ирландия, които с по една точка от едно осмо място разделиха 65-ата позиция. В шампионата имаше състезатели от 205 нации. Със световни титли си тръгнаха представители на 27, а 43 страни спечелиха отличие. Това е осмото поредно световно първенство, в което България не взима нито един медал. Бронзът на Тереза Маринова в тройния скок от 2001 г. продължава да бъде мираж за българските лекоатлети. Което е напълно логично с оглед ситуацията в родната атлетика, където самото класиране за световно се счита за много голям успех. За повечето българи се оказва непосилно дори да се доближат до най-добрите си резултати през годината. Подобряването на личния рекорд за сезона е основна цел за всеки състезатели, когато дойде време за най-важното състезание за годината. В Лондон това направиха само трима - Демирева, Тихомир Иванов и Ивет Лалова. Те просто са единствените трима елитни лекоатлети, с които разполага България в момента. През 2015 г. Габриела Петрова също даде заявка да бъде част от световния елит, но след сагата с мелдония е безкрайно далеч от старата си форма. \"Няма да чуете от мен такова нещо (дали съм разочарован от някого). Самото класиране за световното означава, че са показали класа, защото нормативите са много високи. В скока на височина при мъжете нормативът беше 230 см, а с 229 се взе медал\", коментира за \"Дневник\" президентът на българската федерация по лека атлетика Добромир Карамаринов. \"Атлетиката е индивидуален спорт. Чудесно е, че имахме два финала. Да, очаквах повече от някои състезатели. Най-важното на световното първенство е да успееш да се реализираш. Всеки от нашите атлети, ако беше се реализирал, щеше да е на финал\", допълни Карамаринов.  Преди две години на шампионата в Пекин България завърши с три финала, от които четвърто място на Габриела Петрова в тройния скок, седмо на Ивет Лалова в спринта на 200 метра и девето на Мирела Демирева в скока на височина. През 2013 г. финалът беше само един - на Георги Иванов, който се класира осми в тласкането на гюле. Две години по-рано целещата се в медалите Ваня Стамболова се нареди шеста на 400 метра с препятствия, а Лалова - седма на 100 метра. През 2011 г. единственият български финалист беше Момчил Караилев, завършил девети в тройния скок. Иванов беше най-постоянният и прогресиращ състезател в българския отбор този сезон. След като впечатли с класиране за финала на олимпийските игри, през 2017 г. той за пръв път  достигна границата от 230 сантиметра  и направи страхотен дебют в Диамантената лига с четвърто място в Париж и  второ в Рабат. 23-годишният скачач, за когото това беше дебют на световно първенство,  единствен от българите постигна личен рекорд в Лондон . Той се класира четвърти в квалификацията с 231 см, но  контузия на загрявката преди финала  го лиши от възможността за челно класиране. Иванов имаше реален шанс да се бори дори за отличие, тъй като резултатите във финала бяха слаби. Сириецът Мадж Един Газал спечели бронзовия медал със скок от 229 см, при това постигнати от втория опит. \"Не мога да кажа, че не съм разочарован, определено съм. Бях много добре, имах големи очаквания. Не знам, не очаквах да се случи нещо такова. Чувствах се супер, бях готов за финала. Тренирал съм цял сезон, за да покажа най-доброто на финала. За съжаление такива малки неща оказват голямо влияние\", каза Иванов, цитиран от bgathletic.com. Демирева имаше изпълнен с трудности следолимпийски сезон, като дори не успя да покрие норматива за класиране на световното. Единствено слабите резултати на останалите състезателки й позволи  да хване последния от последните влакове за Лондон. Сребърната медалистка от Рио пристигна с 37-и резултат в света за сезона - 190 см, и успя да го подобри в квалификациите. Тя скочи 192 см от втория опит, за да се класира на финала. Там българката имаше големи амбиции да преследва медал, но не успя да скочи повече от 192 см и раздели седмата позиция. \"Разочарована съм, разбира се, защото излязох за медал. Не можах да се справя. Да, годината беше трудна, но това световно е част от пътя ми към Токио 2020. Знам, че съм на верния път и продължавам да работа\", каза Демирева след състезанието. Шампионатът в Лондон беше 20-ото голямо първенство в кариерата на Ивет Лалова. Българката се целеше във финал на 200 метра и беше концентрирала усилията си изцяло върху тази дисциплина, а както каза самата тя, стоте метра й бяха основно за загрявка. Лалова се размина за малко с постигането на целта си.  Тя отпадна в полуфиналите на 200 метра  и зае девета позиция в крайното класиране. Напред продължиха първите осем, а българката остана на 11 стотни от участие във финала. На 100 метра Лалова също успя да стигне до полуфиналите и дори постигна личен рекорд за сезона - 11,25 секунди,  които й отредиха 19-о място в крайното подреждане.  В Лондон тя показа, че дори на 33 години продължава да бъде неизменна част от елита на световния спринт. Най-разочароващото представяне в българския отбор беше на  . Опитната гюлетласкачка по традиция постига много добри резултати в европейските първенства, но не успява да повтори постиженията си, когато стъпи на най-голямата сцена. Този сезон Мавродиева спечели сребърен медал от европейското в зала с личен рекорд от 18.36 метра и злато от Балканиадата. В Лондон тя преодоля едва 16.99 метра при единствения си успешен опит, като завърши 19-а от 30 участнички.  През 2016 г. Мавродиева беше шеста на световното в зала и пета на европейското, но отпадна в квалификациите в Рио. Българката не успя да стигне до финала и при предишните си две участия на световно на открито - 2011 г. в Дегу и 2013 г. в Москва. Преди две години   беше най-добре представилият се български лекоатлет на световното. Тя завърши четвърта в тройния скок, като скочи 14.66 метра и се размина за много малко с медала. По-рано същата година българката спечели сребро от европейското в зала, а в края на 2015 г. беше избрана за спортист на годината. Две години по-късно Петрова продължава да е много далеч от онази си форма. Откакто в началото на 2016 г. правата й временно бяха спрени заради употреба на мелдоний (и впоследствие възстановени), тя не успява да се доближи до най-добрите си резултати.  В Лондон българката скочи само 13.90 метра  и завърши 17-а сред 26 участнички. Тя остана на 29 см от най-силното си постижение за сезона и на 27 см от място във финала. Националният рекордьор на 3000 метра с препятствия Митко Ценов и състезателите в тройния скок Момчил Караилиев и Георги Цонов бяха останалите трима български представители в Лондон.   завърши 24-и сред 29-ата състезатели  в своята дисциплина. Той финишира за 8:45.81 минути, като остана на цели 15 секунди от най-доброто си бягане през 2017 г. След надпреварата българинът обяви намерение  да се концентрира върху друга дисциплина. \"Бягам по-слабо, откакто когато бях младша възраст. За следващата година ще сменим изцяло - ще бягам 1500 метра, ще разчитаме малко повече на скорост. Може и да пусна един старт на стипъла, но специално ще се готвя на 1500 метра и за зима, и за лято\", каза Ценов.  В тройния скок при мъжете резултатите бяха слаби и само трима състезатели преодоляха квалификационната норма от 17 метра. Във финала се влизаше с 16.66 метра,  които се оказаха непосилни за  . 35-годишният Караилиев имаше 17.05 метра през сезона, но постигна 16.57 метра в Лондон и завърши 15-и. 24-годишният Цонов се нареди две места по-назад с 16.53 метра, на 40 см от най-добрия си резултат през годината.", "date": "2017.08.15", "title": "Представянето на българите в Лондон - очаквано и разочароващо"}
{"url": "http://www.dnevnik.bg/skorost/2017/08/15/3024324_remontut_na_orlov_most_shte_prikljuchi_nai-kusno_na_22/", "text": "Ремонтът на кръстовището на \"Орлов мост\",  който започна през уикенда , ще приключи най-късно на 22 август, обяви днес по Би Ти Ви кметът на София Йорданка Фандъкова. Тя обяви, че вече е приключило полагането на стоманената мрежа в ремонтираните в момента две ленти в посока центъра, като днес ще се поства и първия слой асфалт. Кметът апелира към всички шофьори при възможност да използват  обходни маршрути . Фандъкова не се съгласи с критиките, че е било изчакано твърде дълго време за ремонта и така е изпусната възможността той да се направи в рамките на гаранцията от фирмата изпълнител. \"Гаранцията е изтекла отдавна, защото ремонтът е правен преди 11 години, нормалната гаранция е 7-8 години\", каза кметът на София. Йорданка Фандъкова поясни, че навремето фирмата, извършила ремонта, е санкционирана максимално за некачествената работа. Тя поясни, че ремонтът не е направен по-рано, защото преди изграждането на кръстовищата при телевизионната кула и Семинарията, които са ключови по обходните маршрути, ограничаване на движението на \"Орлов мост\" е щяло да доведе до много по-голям хаос. В отговор на въпрос, Йорданка Фандъкова обяви, че обновяването на ключовото кръстовище ще струва около 300 хиляди лева, като парите са от заделените за текущи ремонти през годината. Кметът каза още, че  ремонтът на бул. \"Прага\" се е удължил,  заради цялостната подмяна на канализацията. Фандъкова прогнозира, че до края на месеца ще приключат работите и там. Кметът обаче подчерта, че за нея е по-важно работата да се свърши качествено, дори да се забави малко. Йорданка Фандйкова обаче уточни, че ако забавянето е необосновано, фирмите получават санкции. Кметът на София изрази притеснение за ситуацията в квартал \"Овча купел\", където в момента има само един работещ вход-изход, но обеща, че ремонтът на бул. \"Овча купел\" ще приключи много преди 15 септември, когато беше по план. Йорданка Фандъкова каза още, че ще продължи монтирането на камери в София, като на финала е поръчка за 240 нови, като вървят и процедури за изглаждане на видеонаблюдение в кварталите \"Красна поляна\" и \"Миленков\". По повод инцидентите с дървета, кметът каза, че за две седмици са премахнати близо 300 опасни. С оглед на растителността по общинските терени били ангажирани всички служители на дирекция \"Зелена система\" и наетите фирми. Тя призова и собствениците на частни терени също да направят подробен оглед.", "date": "2017.08.15", "title": "Ремонтът на \"Орлов мост\" ще приключи най-късно на 22 август, обяви Фандъкова"}
{"url": "http://www.dnevnik.bg/na_put/2017/08/15/3021645_v_san_francisko_-_po-evtino_da_si_kupish_ulica/", "text": "В Сан Франциско е по-евтино да си купиш цяла улица, отколкото дом. Поне така се е оказало за двойката Тина Лам и Майкъл Чен, които са купили частната улица Presidio Terrace за 90 000 долара през април 2015 г. Цената на един типичен дом в града е над 1 млн. долара. Едноименният квартал е малък и много скъп, а на улицата се намират 36 големи имота. Построени през 1905-6 година, тогава къщите са можели да бъдат купени само от бели граждани. Сред жителите на елипсовидната улица са били сенатор Даян Файнстийн и покойният кмет Джоузеф Алиото. Охрана не позволява влизането на любопитни минувачи. Така че, разбираемо, жителите на улицата са били много учудени, когато пътните платна, тротоарите и зеленината се оказали собственост на Чен и Лам, пише \"Сан Франсиско кроникъл\". Причината за покупката е изумително простичка: Асоциацията на собствениците е пропуснала плати данъците си (които са в размер на 14 долара годишно) в продължение на 14 години. Преди две години местните данъчни са обявили улицата за продан на онлайн аукцион, за да възстановят 994 долара неплатени данъци, наказания и лихва. Чен и Лам, които се занимават с търговия на недвижими имоти, видели обявата и купили улицата веднага, без дори да са виждали. Асоциацията на собствениците настоява, че не са плащали, защото държавата е изпращала сметките на пощенския адрес на счетоводител, който не работи за тях от осемдесетте години. Недоволните жители съдят както двойката, така и местните власти. Междувременно Чен и Лам не вдигат шум около новата си собственост и се консултират с адвокати как да управляват покупката си. А възможности има – те могат да таксуват паркоместата (120 на брой) или да я продадат обратно на живеещите там.", "date": "2017.08.15", "title": "В Сан Франциско - по-евтино да си купиш улица, отколкото къща"}
{"url": "http://www.dnevnik.bg/skorost/2017/08/15/3024332_ofertite_za_izgrajdaneto_na_tol-sistemata_shte_budat/", "text": "Шансовете частна компания да изгради тол-системата, за таксуване на преминаването по пътищата, не са никак малки. Утре отваряме офертите на шесте фирми, участващи в процедурата за избор, каза днес по БНТ министърът на регионалното развитие и благоустройството Николай Нанков. Заради обжалвания на конкурсите, търгът не успяваше да стигне до този етап, а самата процедура се точи повече от две години. Поради тази причина  премиерът обяви  в края на миналата седмица, че има вариант държавата да изгради системата за своя сметка, а  министър Нанков уточни вчера , че вече се работи по създаването на държавната компания, която да се ангажира с тази дейност. Днес министърът уточни, че при т.нар. \"инхаус възлагане\" по Закона за обществените поръчки въвеждането на тол-системата за товарните автомобили с обща маса над 3.5 тона и електронните винетки за автомобилите, ще струва до 200 млн. лева. При възлагане на поръчката на частник, при вече провеждащата се процедура, очакванията са, че сумата ще е дори по-малка. Винетките остават на същите цени, но ще има дневни и тридневни Николай Нанков припомни, че с въвеждането на новия начин за плащане на преминаването по пътищата ще се събират минимум двойно повече средства, основната финнасова тежест ще се прехвъри от леките автомобили към товарните, които и увреждат пътищата най-много и могат да се въведат дневни и тридневни винетки. Винетките за леки автомобили ще останат на същите цени, каза още министърът.", "date": "2017.08.15", "title": "Офертите за изграждането на тол-системата ще бъдат отворени утре"}
{"url": "http://www.dnevnik.bg/citat_na_deniia/2017/08/15/3024338_citat_na_denia_bulgarskata_prokuratura_e_novoto_shesto/", "text": "Това каза днес по БНТ лидерът на ДСБ Атанас Атанасов. Изявлението му беше по повод  изказванията на директора на Националното бюро за контрол на специални разузнавателни средства Бойко Рашков , че е имало нерегламентирано подслушване на политици, магистрати и журналисти.", "date": "2017.08.15", "title": "Цитат на деня: Българската прокуратура е новото Шесто управление на ДС"}
{"url": "http://www.dnevnik.bg/bulgaria/2017/08/15/3024343_s_izgrajdaneto_na_vtori_asparuhov_most_i_oshte_dva/", "text": "Проблемите с трафика на Варна ще се решат с изграждането на втори Аспарухов мост, разширяването на бул. \"Васил Левски\" и удължаването на бул. \"Сливница\" с изграждане на пробив, казаха днес по БНТ кметът на града Иван Портних и министърът на регионалното развитие и благоустройството Николай Нанков. Разширяването на бул. \"Васил Левски\" започна през уикенда, като  първата копка беше направена от премиера Бойко Борисов . Очакванията са работата да приключи след година. С реализацията на проекта, трафикът, който влиза в града от магистрала \"Хемус\" в посока курортите, ще бъде изведен от центъра на Варна. В напреднала фаза е и проектът за пробива на \"Сливница\", но вторият Аспарухов мост за момента \"е само една чертичка в Подробния устройствен план\", поясни Портних. \"Преди да се пристъпи към изграждането на съоръжението, трябва да се минат много процедури\", каза кметът на Варна. Той допълни, че вторият мост ще се намира западно от сегашния. Министър Нанков пък уточни, че ремонтът на съществуващия Аспарухов мост ще приключи до края на следващата година. Иван Портних подчерта, че за две години във Варна са ремонтирани почти всички основни булеварди. С пари по европроект ще се преасфалтират и последните шест от програма на общината. След това, акцентът щял да бъде насочен към малките квартални улички.", "date": "2017.08.15", "title": "С изграждането на втори Аспарухов мост и още два проекта ще бъдат решени проблемите на Варна с трафика"}
{"url": "http://www.dnevnik.bg/sviat/2017/08/15/3024160_zashto_trump_ne_zakleimi_vednaga_neonacistite_sled/", "text": "Защо Доналд Тръмп просто не реши да заклейми недвусмислено поддръжниците на теорията за превъзходството на бялата раса? Шокоращо е да се задава такъв въпрос на американски президент, но това стана неизбежно предвид  закъснялата  реакция на Тръмп, първоначално обвинил и двете страни за насилието, което избухна в събота, когато неонацисти, скинари и членове на \"Ку-клукс-клан\"  протестираха  в град Шарлотсвил в щата Вирджиния. Тръмп и преди е изпадал в такава ситуация, при която неотдавнашните му предшественици, независимо от партийната им принадлежност, щяха бързо да заклеймят виновниците за случилото се. Като кандидат за Белия дом и сега като президент, пламне ли расово напрежение или радикални движения подкрепят негови послания, Тръмп демонстрира нетипична за него предпазливост и нежелание да се дистанцира от омразата. На моменти подходът му, изглежда, разпалва расово напрежение в една дълбоко разделена страна и окуражава групировки, спотайвали се отдавна в сенките. В събота Тръмп бавно изчете изявление за сблъсъците, при които загина жена и бяха ранени десетки хора. В него той осъди омразата, фанатизма и насилието \"на много страни\" в конфликта и запази мълчание, когато журналисти го попитаха дали отхвърля подкрепата, която получава от националистически групировки. Това мълчание бе приветствано от насърчаващия идеята за върховенството на бялата раса уебсайт \"Дейли стормър\": \"Когато поискаха да чуят от него думи на порицание, той просто излезе от стаята. Бог да го благослови.\" Тръмп отрича да е расист или да симпатизира на подобни движения. Зет му Джаред Къшнър, внук на оцелели от холокоста, и дъщеря му Иванка, която прие юдейската вяра, са сред хората, които защитават президента от подобни обвинения. Расизъм или търсене на дивиденти Но все пак той неведнъж се е забърквал в шумни спорове, свързани с расизъм. В началото на кариерата си на предприемач Тръмп е обвинен, че е предубеден към чернокожи, които искат да наемат апартаменти в притежаваните от семейството му комплекси. Дълго време Тръмп раздухваше лъжата, че първият чернокож американски президент Барак Обама не бил роден в САЩ. По време на предизборната си кампания предложи да бъде наложена временна забрана мюсюлмани да влизат на територията на страната. Сподели в туитър публикация от профил, който изглежда свързан с бели националистки движения. Също така не отхвърли веднага подкрепата на бившия лидер на \"Ку-клукс-клан\" Дейвид Дюк. Приятели и съветници на президента твърдят, че Тръмп просто отказва да приеме желанието на либералите да се придържа към политическата коректност. Тръмп, който е самохвалко и надменен политик, често е извличал дивиденти от това, че казва неучтиви и неразумни неща. Някои поддръжници го подкрепят като човек, който казва това, което те не могат. Демократи често твърдят, че Тръмп се мъчи да спечели подкрепата на крайната десница, за да извлече политически ползи. Той действително се облагодетелства от подкрепата на медии като \"Брайтбарт\" или \"Инфо уорс\". Те неотменно подкрепяха Тръмп и очерняха опонентите му, понякога с пристрастни и неточни материали. Старши съветникът в Белия дом Стив Банън ръководи \"Брайтбарт\", преди да се включи в кампанията на Тръмп и според няколко сътрудници на президента Банън още има влияние в уебсайта. В \"Сделка с дявола\" - нова книга за ролята му в кампанията на Тръмп, Банън е цитиран да казва, че опитите на кандидатката на демократите Хилари Клинтън да свърже Тръмп с алтернативната десница и националистите не са повлияли на избирателите. Твърде дълго мълчание Няма надеждни данни за това каква подкрепа има Тръмп сред т.нар. бели националисти, нито какъв процент от електората са те. Реакцията на републиканците след съботното изявление на Тръмп подсказва, че за президента може да се окаже много рисковано политически, ако застане на страната на фанатичните групи. Няколко конгресмени от Републиканската партия призоваха Тръмп да бъде по-рязък към националистическите и неонацистките групировки, събрали се в Шарлотсвил. Вчера Белият дом се помъчи да замаже положението след изявлението на Тръмп и публикува комюнике, според което президентът осъжда \"привържениците на теорията за превъзходството на бялата раса, \"Ку-клукс-клан\", неонацистите и всички екстремистки групировки\". Говорителят, който го публикува, отказа да бъде назован поименно. Президентът също запази мълчание. Това накара вицепрезидента Майк Пенс, който е на обиколка в Южна Америка, да направи коментар, какъвто критиците на Тръмп искат от Белия дом: \"Не толерираме омразата и насилието, привържениците на теорията за превъзходството на бялата раса, неонацистите или \"Ку-клукс-клан\", каза той. \"Тези опасни радикални групировки нямат място в американския обществен живот и в обществения дебат. Осъждаме ги най-категорично.\"", "date": "2017.08.15", "title": "Защо Тръмп не заклейми веднага неонацистите след сблъсъците в Шарлотсвил"}
{"url": "http://www.dnevnik.bg/sport/2017/08/15/3024330_livurpul_se_zavrushta_v_shampionskata_liga_s_misul_za/", "text": "След тригодишно отсъствие \"Ливърпул\" се завръща в Шампионската лига. Тази вечер петкратният европейски шампион гостува на \"Хофенхайм\" в първи мач от плейофите за влизане в групите на най-силния клубен турнир. Класирането за Шампионската лига беше голямата цел в първия пълен сезон на Юрген Клоп. За радост на феновете на мърсисайдци това най-накрая се случи. Червените трескаво очакват отново да премерят сили с най-големите отбори в Европа. Точно преди двубоите с \"Хофенхайм\" обаче основните мисли на всички, свързани с \"Ливурпул\", са насочени в друга посока - бъдещето на Филипе Коутиньо. Бразилецът пропусна старта на сезона във Висшата лига и не отпътува за Германия. Официално обявената причина е контузия в гърба. Реалната е желанието на Коутиньо да премине в \"Барселона\", където за него се отваря отлична възможност след продажбата на Неймар. \"Ливърпул\" обяви категорично намерение да задържи своята звезда и вече отказа две солидни оферти от каталунците. Миналата седмица  мърсисайци отхвърлиха предложение на стойност 100 милиона евро , след като през юли не се съгласиха да продадат бразилеца срещу 80 милиона. \"Искаме да внесем яснота по отношение на евентуален трансфер на Филипе Коутиньо. Окончателната позиция на клуба е, че няма да бъдат разглеждани оферти за Филипе и той ще остане играч на \"Ливърпул\", когато затвори трансферният прозорец\", обяви ръководството на клуба в петък.  Само няколко часа по-късно атакуващият полузащитник, който през януари подписа нов договор до лятото на 2022 г., внесе молба за трансфер. Така той ясно заяви на собствениците желанието си да напусне \"Анфийлд\" и да премине на \"Камп ноу\". \"Нищо не се е променило в последните дни - нито от едната, нито от другата страна. В момента той не е на разположение на отбора\", заяви Клоп на пресконференцията преди мача с \"Хонфехайм\". \"Наистина разбирам, че всички се интересуват (от ситуацията с Коутиньо), но в момента аз не мисля за това. Трябва да мисля за отбора, който има тренировка след няколко минути. Винаги е било така. Работя с играчите, които имам, и не мисля за играчите, които не са на разположение - заради контузия или нещо друго\", допълни германецът. Клоп заяви, че бъдещето на Коутиньо зависи изцяло от собствениците на \"Ливърпул\". \"Ако собствениците кажат, че ще отхвърлят каквато и да било оферта, тогава посланието е ясно: Не искаме пари, искаме да инвестираме в състава и да имаме най-добрия отбор, защото имаме цели и мечти.\" Според бившия капитан на \"Ливърпул\" Стивън Джерард голямото желание на Коутиньо да напусне още това лято е породено от ултиматум, който са му поставили от \"Барселона\". \"Те са му казали сега или никога. Повечето момчета от Южна Америка мечтаят да играят за \"Барса\" и заради това Коутиньо е изпаднал в паника. Той си мисли, че ако не отиде там сега, никога няма да се случи\", каза легендата на мърсисайдци. Освен на Коутиньо Клоп няма да може да разчита още на Адам Лалана и Даниел Стъридж. Това вероятно ще принуди германеца да заложи на същите играчи в халфовата линия и нападението, с които стартира при равенството с \"Уотфорд\" в събота. Червените имат доста сгъстена програма до края на месеца, като за 15 дни ще изиграят пет мача. В допълнение към късата скамейка отборът продължава да показва много слабости в защита, които могат да бъдат наказани от \"Хонфенхайм\". Германците се представиха впечатляващо в Бундеслигата през миналия сезон, бележат много голове и със сигурност могат да изненадат петкратния европейски шампион. Мачовете в Шампионска лига днес \"Карабах\" - \"Копенхайм\" АПОЕЛ (Никозия) - \"Славия\" (Прага) \"Хонфенхайм\" - \"Ливърпул\" \"Спортинг\" (Лисабон) - \"Стяуа\" \"Йънг бойс\" - ЦСКА (Москва)", "date": "2017.08.15", "title": "\"Ливърпул\" се завръща в Шампионската лига с мисъл за бъдещето на Коутиньо"}
{"url": "http://www.dnevnik.bg/evropa/2017/08/15/3024185_mnogo_ot_glasuvalite_za_brekzit_podozirat_che_london/", "text": "В малките провинциални градове във Великобритания, където миналата година мнозинството гласува за излизане от Европейския съюз, много от избирателите са изнервени от подхода на министър-председателя Тереза Мей. Те се страхуват, че тя няма да изпълни докрай волята им за излизане от съюза, разказва \"Ройтерс\". Реализирането на Брекзит е под въпрос, след като Мей загуби мнозинството си в парламента след изборите през юни, които тя самата насрочи. Междувременно започнаха преговорите с ЕС, които показват колко сложен, дълъг и скъп може да се окаже процесът по излизане. Във всичко това – примесено с дълбокото недоверие към политиците в Лондон – много избиратели съзират заговор за смекчаване или дори спиране на Брекзит. \"Гласувахме да излезем, тогава защо не го направиха веднага? Защо трябва да чакаме\", пита 64-годишната Крис Мърдок, жителка на малкия град Чатъм в Югоизточна Англия. \"Няма да излезем напълно, защото не е в тяхна полза.\" \"Те гледат само себе си. Всичките са лицемери... не вярваме на никого от тях\", добавя съпругът ѝ Питър. Крис и Питър Мърдок са сред онези 52% от гласувалите британци, които миналата година подкрепиха Брекзит и също като повечето от тях не са си променили мнението. Подобни мнения са разпространени не само в Чатъм – който в последните години е крепост на консерваторите на Мей – а из цялата страна. За Мей, която трябва да обедини партията си, да прокара законодателството за Брекзит през парламента и да спечели одобрение за финалната сделка с Брюксел, това е още едно голямо предизвикателство. Много от гласувалите за Брекзит в Чатъм се страхуват, че британските лидери – които според тях от десетилетия ги игнорират и служат на финансови интереси – ще предадат техните надежди за окончателно излизане от ЕС. Мей насрочи изборите през юни, за да се сдобие с мандат за своята идея за \"твърд\" Брекзит, при която контролът на имиграцията е по-важен от интересите на икономиката. Вместо това тя загуби мнозинството си и сега разчита на малка северноирландска партия, за да прокарва по-важните законопроекти. Междувременно проевропейското крило на партията ѝ и бизнесът искат тя да търси компромиси с Брюксел. Някои европейски лидери все още не са убедени в мантрата на Мей, според която \"Брекзит значи Брекзит\". Френският президент Еманюел Макрон преди време каза, че вратите на ЕС остават отворени, а президентът на Европейския съвет Доналд Туск дори цитира песента на Джон Ленън \"Imagine\", говорейки за възможността Брекзит да бъде отменен. Във Великобритания също има лидери, които не са убедени. Бившият министър-председател от консерваторите Джон Мейджър миналата година заяви, че е разумно да се проведе втори референдум за сделката с Брюксел. Неговият наследник от лейбъристите Тони Блеър пък многократно заявява, че процесът може – и трябва – да бъде спрян. Недоверие В Чатъм малко хора са на това мнение. В миналото градът е бил важно военно пристанище, пазещо британския флот. В момента пристанището е музей, казармите са превърнати в апартаменти, а 12.2% от местното население – повече от средното за страната – получават социални помощи. Градовете по река Медуей, включително Чатъм, гласуваха за Брекзит в съотношение почти две към едно. Също като повечето населени места извън големите градове, които подкрепиха Брекзит, те от много години не успяват да се адаптират към залеза на традиционните индустрии. \"Страхувам се, че няма да го изпълнят и ще намерят причина да останем вътре\", казва бившият пощенски служител на 61 години Тревър Джеймс. Той отбелязва, че мнозинството от консерваторите и лейбъристите в парламента подкрепиха оставането в ЕС. \"Дали ще го изпълнят като хората си е чист късмет\", казва той. Преди всичко поддръжниците на Брекзит искат да има контрол над пристигането на работници – особено от по-бедните източни членки на ЕС – на които много от работодателите разчитат. Те обвиняват имигрантите, че взимат работните места, подбиват заплатите и претоварват социалните услуги – въпреки че чужденци играят основна роля в работата на болници, медицински кабинети и други жизненоважни услуги. Преход или предателство В момента правителството на Мей се опитва да създаде, договори и осъществи подреден и ясен план за излизане от ЕС до март 2019. Бизнесът държи на постепенен изход и правителствените министри са приели факта, че е нужен преходен период, за да се намали легалната и финансова несигурност, която може да навреди на икономиката. Финансовият министър Филип Хамънд спомена, че е възможно малко да се промени веднага, а преходният период да продължи до 2022. Тази теза не е много популярна извън Лондон. Относително малко британци са си променили мнението през 14-те месеца след референдума. Според проучване на YouGov от август 45% смятат, че от сегашна гледна точка е било правилно Великобритания да гласува за излизане от съюза, а същият броя смятат, че е било грешно. 61% от гласувалите за Брекзит смятат, че излизането от ЕС си струва нанасянето на значителни щети по икономиката. Дейвид Бейкър – 55-годишен мениджър на телекомуникации от Рочестър, също на река Медуей – смята, че хората като Хамънд се разколебават. \"Няма да бъде твърдият Брекзит, за който гласувахме, с [контрол върху] имиграцията и пълното излизане.\" Още няколко местни избиратели заявиха, че преходен период, при който продължава неограничената имиграция от ЕС, е недопустим. Политиците от региона са твърдо решени да накарат Мей да удържи на думата си чрез местните депутати. \"Не приемам, че резултатите от изборите [от юни тази година] показват, че волята на хората се е променила\", заявява Алън Джарет. Той е председател на местния общински съвет от Консервативната партия, подкрепящ Брекзит. \"Редовно разговаряме с тримата ни депутати, за да сме сигурни, че те няма да забравят за какво гласуваха хората от Медуей\", каза той и допълни, че преходен период от три до пет години е \"твърде дълъг\". Контрол на границите Градовете по Медуей са в югоизточната провинция Кент, до която стига тунелът под Ламанша, както и фериботът от Франция. В най-близката си точка брегът на континентална Европа е само на 33 километра. Според жителите Кент е на фронтовата линия на дебата за имиграцията – и те не правят разлика между мигрантите от ЕС и хората от други страни, търсещи убежище. 10% от населението на Медуей са чужденци – значително по-малко от средните 14.5% в страната. Въпреки това избирателите казват, че имиграцията е главното нещо, с което Мей трябва да се справи. Тя заявява, че свободното придвижване на работници от ЕС във Великобритания ще спре през 2019 и в сила ще влезе британска политика за контролиране на границите. Засега обаче за новия режим се знае малко, а бизнесите усилено лобират за колкото се може по-малко ограничения, за да могат да намерят работниците, от които се нуждаят. За много от местните равносметката е ясна – всичко различно от радикално затягане на британските граници би било предателство. \"Беше много хубав град, Чатъм. Сега чуваш само чужденци\", казва Питър Мърдок. \"Идват тук и взимат всичките помощи, къщи, всичко. Ние само се мъчим. Не е честно.\" \"Заради това [сме на това мнение] – имигрантите и нещата, които получават, когато дойдат тук\", казва той. \"Разбира се, че трябва да спре. Да се взриви и тунелът [под Ламанша].\"", "date": "2017.08.15", "title": "Много от гласувалите за Брекзит подозират, че Лондон ще ги предаде"}
{"url": "http://www.dnevnik.bg/sviat/2017/08/15/3024350_trump_naredi_proverka_dali_kitai_krade_intelektualna/", "text": "Президентът на САЩ Доналд Тръмп възложи на постоянния търговски представител Робърт Лайтхайзър да проучи китайските търговски практики и дали те вредят на американските компании в областта на интелектуалната собственост, предадоха \"Ройтерс\" и \"Франс прес\". Тръмп каза, че това е \"много голяма стъпка\" и е само началото. Решението му е първата директна търговска мярка спрямо Пекин, където властите вече предупредиха, че няма да \"стоят и гледат\", ако Вашингтон не зачита търговски принципи и вреди на интересите и на двете страни. Документът възлага на Лайтхайзър да извърши проучването в рамките на година. Крайната цел трябва да е решение дали да започне разследване на политиките на Китай в областта на интелектуалната собственост, които според Белия дом и групи, лобиращи за интересите на различни индустрии, нанасят удар по американския бизнес и работни места. Администрацията на Тръмп вече публикува оценка, според която Китай е отговорен за кражба на интелектуална собственост в размер до 600 милиарда долара. Китай е най-големият търговски партньор на САЩ. Властите в Пекин вече предупредиха, че ще отговорят на всяка мярка, която накърнява икономическите им интереси. Управляваният от държавата \"Чайна дейли\" обяви, че подобно разследване би \"отровило\" двустранните отношения, и призова администрацията на Тръмп да не взема решения, за които после ще съжалява. В мнение, също публикувано на сайта на вестника, се отправя призив към Вашингтон да не свързва търговските спорове между двете страни със севернокорейската криза, за която Тръмп нееднократно е призовавал Пекин да предприеме по-сериозни действия. Очакваше се Тръмп да започне процедурата, която би довела до т. нар. разследване по Раздел 301 от Закона за търговията от 1974 г., но изявлението беше отложено, тъй като Белият дом опитваше да получи съдействие от Китай за Северна Корея. Въпросният раздел дава на президента възможност едностранно да наложи тарифи или търговски ограничения, които биха предпазили американския бизнес от \"нелоялни търговски практики\" на други страни. Този въпрос и друга оспорвана от Вашингтон практика - китайското изискване за трансфер на технологии от чужди компании, участващи в смесени дружества с китайски партньори - се очаква да бъдат на дневен ред при срещата на Тръмп и колегата му Си Цзинпин на срещата на организацията Азиатско-тихоокеанско икономическо сътрудничество през ноември. ", "date": "2017.08.15", "title": "Тръмп нареди проверка дали Китай краде интелектуална собственост от американския бизнес"}
{"url": "http://www.dnevnik.bg/biznes/2017/08/15/3024360_durjavnite_voenni_drujestva_otchitat_silni_rezultati/", "text": "Трите държавни военни предприятия - ВМЗ, \"Кинтекс\" и НИТИ, и през първите шест месеца на годината продължават да подобряват финансовите си резултати и увеличават заетите в производството. Тази тенденция започна преди 2-3 години, а неин двигател са военните конфликти и превъоръжаване в региони, които са традиционни пазари за компаниите, съобщава в днешния си брой  \"Капитал Daily\" . Най-голямото държавно дружество в сектора - сопотското ВМЗ, повишава общите си приходи с над една трета през първата половина на годината, като ръстът идва основно от приходите от продажби.  Значително увеличение има и на разходите, основно за материали, което се дължи на по-големия обем поръчки. Към средата на годината оперативните разходи на компанията са в размер на 150.2 млн. лв. спрямо малко под 100 млн. лв. за същия период на 2016 г. Това, както и увеличените с около 8 млн. лв. разходи за данъци, обяснява по-малкия ръст на нетната печалба, отколкото на приходите. Предприятието произвежда противотанкови снаряди, ракети, муниции, взриватели и т.н., а основните му пазари са Близкият изток, Индия, Северна Африка, бившите социалистически държави и бившите съветски републики, които използват оръжейни системи, за които ВМЗ прави боеприпаси. Увеличените поръчки са и причината за ръста в броя на работниците във ВМЗ. През първата половина на 2017 г. в завода са работели средно 4578 работници, докато година по-рано броят им е бил 3631.  Търговецът на специална продукция \"Кинтекс\" отбелязва най-силен ръст на приходите за полугодието, макар че обемите му като цяло са по-малки от тези на ВМЗ. Към края на второто тримесечие приходите от продажби на стоки на дружеството са в размер на 152.3 млн. лв. спрямо 49.6 млн. лв. за същия период на миналата година, което е повече от тройно увеличение. Трябва да се отчете, че в сумата влизат плащанията по два договора, изпълнени в края на миналата година - 15.9 млн. лв. за Алжир и 22.2 млн. лв. за Индия. Дори и да се изключи тази сума обаче, приходите пак са повече от двойни тази година. Разходите на \"Кинтекс\" също нарастват тройно до близо 140 млн. лв. Основната причина е по-високата себестойност на продадените стоки заради увеличените обеми на продажби. Ръст обаче има и при нетната печалба, която достига 12.9 млн. лв. Клиентите на компанията са в Алжир, Индия, Етиопия и Египет, където са били направени доставки през второто тримесечие на 2017 г.  Макар и доста по-малко, казанлъшкото НИТИ, което произвежда основно учебно-тренировъчни средства и полицейски боеприпаси, значително подобрява резултатите си през тази година. Приходите на дружеството нарастват до 1.6 млн. лв. за полугодието от 934 хил. лв. за същия период на миналата година, като почти цялата сума е от продажба на продукти и услуги.  Разходите също нарастват до 1.5 млн. лв., което се дължи на производството на повече по обем продукция. Печалбата на дружеството нараства три пъти и половина до 21 хил. лв. Пловдивското предприятие за ремонт на авиотехника \"Авионамс\", което стана собственост на държавата преди едва три месеца, увеличава приходите си седем пъти до 6.3 млн. лв. В същото време значително се увеличават и разходите за материали, външни услуги и персонал. За полугодието дружеството излиза на загуба от 1.8 млн. лв., което е двойно по-слаб резултат от миналата година. Причината за това обаче са отписани вземания, посочва изданието.", "date": "2017.08.15", "title": "Държавните военни дружества отчитат силни резултати"}
{"url": "http://www.dnevnik.bg/sviat/2017/08/15/3024375_iran_zaplashi_da_se_otkaje_ot_iadrenata_sdelka_do/", "text": "Иранският президент Хасан Рохани предупреди, че Иран може да се откаже от споразумението за ядрената си програма със световните сили за броени часове, ако Съединените щати наложат на страната нови санкции, предаде \"Ройтерс\". \"Ако Америка иска да се завърне към опита (с налагане на санкции), Иран със сигурност би се завърнал - не за седмица или месец, а за часове - към условия, които са по-сериозни от тези преди началото на преговорите\", каза Рохани пред иранския парламент на заседание, излъчвано по държавната телевизия. \"Светът ясно видя, че по времето на (президента Доналд) Тръмп Америка пренебрегва международните споразумения и освен че подкопава (ядрената сделка), наруши думата си и за Парижкото споразумение за климата и Куба... и че Съединените щати не са добър партньор или надеждна страна за преговори.\" Техеран настоява, че с новите санкции Вашингтон нарушава постигнатото през 2015 г. споразумение с петте постоянни членки на Съвета за сигурност на ООН и Германия, с което се съгласява да ограничи драстично  ядрената си програма  в замяна на премахване на санкциите. В края на юли САЩ наложиха санкции на шест ирански компании заради ролята им при разработването на балистична ракетна програма, след като ислямската република изстреля ракета, способна да изведе спътник в орбита. Новите мерки, заедно с тези срещу Русия и Северна Корея,  бяха подписани от Тръмп  в началото на този месец. Миналата седмица Тръмп също така каза, че не вярва, че Иран се придържа към \"духа\" на ядреното споразумение. Вашингтон настоява, че с ракетната си програма Техеран нарушава резолюция на ООН, която призовава страната да не предприема никакви стъпки, свързани с балистични ракети, които биха могли да носят ядрени оръжия. Документът не забрани изрично подобна дейност. Иран от своя страна твърди, че въпросните ракети не са създадени така, че да могат да носят ядрени бойни глави.", "date": "2017.08.15", "title": "Иран заплаши да се откаже от ядрената сделка \"до часове\", ако САЩ наложат нови санкции"}
{"url": "http://www.dnevnik.bg/sport/2017/08/15/3024378_grigor_dimitrov_obiavi_finalite_na_atp_za_goliamata_si/", "text": "Григор Димитров постави класирането за финалите на АТП като цел №1 до края на сезона. Българинът никога не е участвал в заключителната битка на осемте най-добри, но тази година се намира в отлична позиция да атакува място в Лондон. Преди турнира в Синсинати тази седмица Димитров заема последната позиция, даваща право на участие във финалите на АТП. Той е №10 в годишната ранглиста, но Новак Джокович и Стан Вавринка вече обявиха, че пропускат остатъка от сезона. Българският тенисист има 2070 точки, като изостава с пет точки от Сам Куери, с 220 от Анди Мъри и с 835 от Марин Чилич. Зад хасковлията са Томаш Бердих (1960 т.), Давид Гофен (1900 т.), Кей Нишикори (1885 т.), Милош Раонич (1805 т.), Пабло Кареньо Буста (1795 т.) и Жо-Вилфред Цонга (1725 т.) \"Това е голямата цел в момента. Никога не съм играл в Лондон. Няколко пъти бях близо, но се разминах. Това е една от тези цели, които винаги съм искал да постигна. Ще дам всичко от себе си, както и в предишните сезони. Да знам, че съм толкова близо, ме поставя в отлична позиция, но в същото време носи и малко напрежение. Аз обаче обичам да играя под напрежение\", заяви Димитров в интервю за официалния сайт на АТП. През 2016 г. българинът стигна до полуфиналите в Синсинати, след като седмица преди това игра четвъртфинал в Торонто. Това даде старт на възхода му в края на миналия сезон, който преди двата мастърса в Северна Америка се развиваше много лошо за него. Той беше паднал до №40 в ранглистата и имаше шест загуби в последните си седем мача, когато пристигна в Канада. \"В момента се намирам в страхотна позиция. Научих много от случилото се и това е нещо, което трябва да помня. Не искам да забравям тези неща, защото точно те са ме стимулирали да играя по-добре и да бъде по-силен в трудните моменти\", каза още Димитров. В първия кръг в Синсинати той ще се изправи срещу испанеца Фелисиано Лопес. Двамата са разменили по две победи в четирите мача помежду си и по традиция правят много оспорвани двубои. \"Обичам да играя на твърди кортове. Имам добри резултати на тях. Но във всеки един кръг ще срещна много трудни опоненти и трябва да бъда готов. Трябва да остана здраво стъпил на земята, да бъда скромен, да продължа да играя играта си, всеки ден да давам 100% от себе си. Останалото ще дойде само\", завърши Димитров.", "date": "2017.08.15", "title": "Григор Димитров обяви финалите на АТП за голямата си цел до края на сезона"}
{"url": "http://www.dnevnik.bg/biznes/2017/08/15/3024381_fondovata_borsa_kupuva_energiinata_za_52_mln_lv/", "text": "\"Българска фондова борса-София\" АД и \"Български енергиен холдинг\" АД са договорили цена от 5.2 млн. лв. за 100% от капитала на \"Българска независима енергийна борса\" ЕАД (БНЕБ), съобщи на сайта си Фондовата борса. От общата сума 4 млн. лв. ще бъдат платени при сключване на договора, а останалите 1.2 млн. лв. ще бъде платени на три равни вноски - на шестия, дванадесетия и осемнадесетия месец след прехвърляне на акциите. Сделката ще бъде одобрена на извънредното общо събрание на акционерите на \"Българска фондова борса - София\". Преди седмица Министерският съвет разреши сделката да стане чрез пряко договаряне при начална цена на активите, определена от лицензиран оценител. До смяна на собствеността на енергийната борса се стигна след като Европейската комисия заведе дело за злоупотреба с господстващо положение, което бе прекратено след споразумение енергийният холдинг да отдели борсата за ток от структурата си.", "date": "2017.08.15", "title": "Фондовата борса купува енергийната за 5.2 млн. лв."}
{"url": "http://www.dnevnik.bg/sport/2017/08/15/3024387_stoichkov_obiavi_bulgarskiia_sustav_za_futbolnoto_shou/", "text": "Христо Стоичков обяви списъка с български футболисти, които ще се изправят в шоумач срещу част от звездите на \"Барселона\" от близкото минало. Двубоят ще е на 20 септември от 20.00 часа на стадион \"Берое\" в Стара Загора. Събитието е част от програмата \"Стара Загора - европейски град на спорта 2017\". Стоичков е повикал повечето от съотборниците си от националния отбор, спечелили бронзов медал от световното първенство в САЩ през 1994 г. В състава ще бъдат и двама от лидерите на състава, донесъл последното класиране на голям шампионат - Димитър Бербатов и Мартин Петров. Носителят на \"Златната топка\" е повикал и някои от легендите на старозагорския футбол като Ивко Ганчев, Васил Драголов и Мюмюн Кашмеров, както и настоящия наставник на \"Берое\" Александър Томаш. Начело на треньорския щаб ще е Димитър Пенев, а негови помощници ще са Петко Петков и Христо Бонев. Съставът на България: Ивко Ганчев, Стоян Колев, Петър Хубчев, Радостин Кишишев, Емил Кременлиев, Елин Топузаков, Ивайло Йорданов, Гошо Гинчев, Красимир Балъков, Йордан Лечков, Даниел Боримиров, Илиян Илиев, Бончо Генчев, Дончо Донев, Александър Томаш, Костадин Видолов, Наско Сираков, Мюмюн Кашмеров, Васил Драголов, Мартин Петров, Димитър Бербатов, Емил Костадинов, Петър Михтарски, Христо Стоичков. Съставът на \"Барселона\": Хесус Анхой, Витор Баия, Мигел Анхел Надал, Патрик Андерсон, Фредерик Дею, Джанлука Дзамброта, Ерик Абидал, Фернандо Коуто, Луис Карерас, Георге Попеску, Хуан Карлос Родригес, Андони Гойкоечея, Гилермо Амор, Людовик Жули, Гайска Мендиета, Едгар Давидс, Шимао Саброса, Роналд де Бур, Георге Хаджи, Луис Гарсия, Хулио Салинас.", "date": "2017.08.15", "title": "Стоичков обяви българския състав за футболното шоу в Стара Загора"}
{"url": "http://www.dnevnik.bg/biznes/2017/08/15/3024386_domakinstvata_sa_uvelichili_potreblenieto_s_11_za/", "text": "Потреблението на домакинствата в България се е увеличило с 11.1% през второто тримесечие на годината спрямо година по-рано. Това показват данните на Националния статистически институт (НСИ). Това звучи логично на фона на обявените наскоро данни, че  средната заплата за същия период се е увеличила с 9.9% . Какво се потребява Потреблението на основни хранителни продукти средно на човек от домакинство през второто тримесечие не се променя съществено спрямо същото тримесечие на 2016 година. Увеличава се потреблението на яйца, прясно мляко и плодове. Намалява консумацията на хляб и хлебни изделия, месо, кисело мляко, сирене, картофи и зрял фасул. Без промяна остава потреблението на зеленчуци и месни произведения.  на член на домакинство е 1195 лв. В структурата на общия разход с най-голям относителен дял са разходите за храна (32.5%), следвани от разходите за жилище (16.4%), данъци и социални осигуровки (13.6%) и разходите за транспорт и съобщения (11.3%). Спрямо второто тримесечие на 2016 г. относителният дял на разходите за храна и безалкохолни напитки намаляват с 0.7 процентни пункта, а делът на разходите за данъци и социални осигуровки се увеличава с 1.4 процентни пункта. Като абсолютни стойности спрямо година по-рано всички разходи средно на член на домакинство се увеличават. В процентно изражение най-голям ръст има в групата на разнообразните стоки и услуги - от 42 на 54 лв. (с 27.8%), следвани от тези за транспорт и съобщения- от 122 на 135 лв. (с 11.2%). Разходите за здравеопазване за година растат с 11.1% - от 63 на 69 лв. на човек от домакинство, а тези за разходите за жилището - вода, ток, обзавеждане и др. - с 9.6% до 196 лв. За храна и безалкохолни напитки през второто тримесечие се харчат с 8.6% повече на годишна база, или средно по 388 лв. на човек от домакинство. За алкохол и цигари също се харчи повече - с 4.3% до 53 лв. на човек. Вдига се делът на заплатата в доходите Общият доход средно на човек от домакинство през второто тримесечие е 1355 лв. и спрямо същия период на 2016 г. се повишава с 9.4%. В структурата на общия доход с най-висок относителен дял по традиция e доходът от работна заплата (56.7%), следван от доходите от пенсии (26.3%), от самостоятелна заетост (6.8%) и от социални обезщетения и помощи (3.4%). Спрямо година по-рано относителният дял на дохода от работна заплата се увеличава с 1.9 процентни пункта, а доходът от пенсии намалява с 3 процентни пункта. Относителният дял на паричния доход на домакинствата в общия доход е 99%, а делът на дохода от натура е 1%.", "date": "2017.08.15", "title": "Домакинствата са увеличили потреблението с 11% за година"}
{"url": "http://www.dnevnik.bg/sviat/2017/08/15/3024398_maduro_obiavi_voenni_ucheniia_v_ciala_venecuela_i/", "text": "Президентът на Венецуела Николас Мадуро издаде заповед за военни маневри в цялата страна на 26 и 27 август, след като американският му колега Доналд Тръмп заплаши с военна намеса за решаване на кризата във Венецуела, предадоха \"Франс прес\" и \"Ройтерс\". \"Дадох заповед на генералния щаб на въоръжените сили да подготви национални маневри, граждански и военни, за всеобща и въоръжена отбрана на венецуелското отечество\", обяви президентът пред свои привърженици, събрали се пред президентския дворец \"Мирафлорес\" в Каракас. Той призова сънародниците си да се подготвят \"да защитават мира с танкове, самолети и ракети\". \"Всеки трябва да се присъедини към отбранителния план, милиони мъже и жени\", добави Мадуро. \"Ще победим военната заплаха на северноамериканския империализъм. Никой не може да сплаши венецуелския народ, който е решен да се изправи срещу надменните расисти от САЩ\", каза Мадуро. \"Тръмп, върви си у дома - нека това да отекне до Вашингтон\", продължи той. Разследване на опозицията Мадуро поиска още Учредителното събрание - избрано на спорен вот, за да пренапише конституцията - да разследва опозицията, която според него е подкрепила заплахата на Тръмп с военна интервенция, съобщи \"Асошиейтед прес\". Опозицията многократно е подчертавала, че иска кризата да се реши без военни средства.  Във Вашингтон говорителят на Пентагона Робърт Манинг заяви, че Белият дом не е поръчвал на министерството на отбраната да подготви сценарии за  военна интервенция във Венецуела , въпреки че Тръмп спомена тази възможност миналата седмица. \"Ако поискат от нас, ние можем да предложим военни варианти под надзора на президента. Но аз не мога да правя предположения, защото не са искали от нас да предлагаме такива варианти\", каза Манинг. Само ден по-рано синът на Мадуро, който също носи името Николас, предупреди, че Каракас би могъл да отвърне с реципрочна  военна намеса . \"Пушките ни могат да стигнат до Ню Йорк, г-н Тръмп, бихме завзели Белия дом\", каза той, цитиран от испанския обществен оператор RTVE. Тази мярка обаче би могла да се приложи само в краен случай, защото \"никога не сме били и не сме народ на войната\", добави той. \"Лъжат те, Тръмп\" Мадуро обаче добави, че съветниците на Тръмп го подвеждат за действителната ситуация във Венецуела, тъй като Вашингтон следва план за кражба на  петролните запаси  на страната. \"Искам да говоря по телефона с г-н Тръмп, да му кажа: \"Лъжат те, Тръмп, всичко, което ти казват за Венецуела, е лъжа.\" По-късно той обяви, че иска да се срещне с американския си колега \"лице в лице\", използвайки англоезичния израз - face to face. \"Кажете на президента Доналд Тръмп, че желая един ден да му подам ръка и да говорим face to face, на принципа на взаимното уважение.\" От администрацията на Тръмп миналата седмица обявиха, че президентът би говорил с венецуелски лидер едва когато страната се завърне към демокрацията. В подкрепа на Мадуро междувременно излязоха хиляди подкрепящи правителството, които заклеймиха възможността за военна намеса в страната им.", "date": "2017.08.15", "title": "Мадуро обяви военни учения в цяла Венецуела и поиска среща с Тръмп \"лице в лице\""}
{"url": "http://www.dnevnik.bg/bulgaria/2017/08/15/3024426_visokata_smurtnost_pri_pchelite_uvelichi_cenata_na/", "text": "В последните месеци цената на меда в България се е увеличила с около 20% заради високата смъртност при пчелите. Тази година тя достигала между 60 и 100 процента. Това съобщи пред БНТ председателят на Федерацията на българските пчелари Николай Куманов. Той даде за пример Русе, където имало кошери, които останали изцяло празни заради смъртта на всички пчели в тях. По-малкият добив принудил производителите да увеличат цената на дребно, като килограм мед се търгува между 8 и 13 лв. в зависимост от вида му. От федерацията успокоиха, че пчеларите почти изцяло са възстановили популацията на насекомите и не се очаква нов скок на цената. От бранша се оплакват от друг проблем – вносителите на мед от страни извън Европейския съюз. \"Европейската комисия разреши безмитен внос на китайски и украински мед и това рефлектира веднага. Българският, румънският и сръбският мед са най-качествени в целия свят и много често чуждият мед се овкусява с нашия\", заяви Куманов. Той даде съвет на потребителите как да установят в домашни условия дали медът, който ядат, е истински или не. Куманов обясни, че една лъжичка мед се поставя в чаша вода. Колкото по-бавно се разтвори, толкова неговата консистенция е по-хубава.", "date": "2017.08.15", "title": "Високата смъртност при пчелите увеличи цената на меда в България с 20%"}
{"url": "http://www.dnevnik.bg/bulgaria/2017/08/15/3024418_pri_tehnicheski_pregled_sobstvenicite_na_koli_niama_da/", "text": "В пунктовете за технически преглед собствениците на коли занапред няма да се налага да доказват, че са платили данъка си. Това предвижда проект за промени в Данъчно-осигурителния процесуален кодекс, пуснат от Министерството на финансите за обществено обсъждане. Изменението ще засегне 3.8 млн.  . Сега трудности възникват в пунктовете, които нямат връзка с общинските администрации и собственикът трябва да носи бележката за платения данък на ръка. Ако е превел парите за данъка онлайн пък се налага да ходи в общината, за да вземе платежния документ. Близо 189 хил. собственици на   пък вече няма да бъдат принудени да подават годишна данъчна декларация, предвижда друго изменение в кодекса. В проекта на финансовото министерство е записано, че юридическите лица, които не са осъществявали дейност през данъчната година и които са освободени от подаване на годишен отчет за дейността, ще бъдат освободени от задължението за подаване на годишна данъчна декларация по Закона за корпоративното подоходно облагане и за обявяване на годишните финансови отчети в търговския регистър. Проектът на ЗИД на ДОПК  е изготвен в изпълнение на правителственото решение за намаляване на административната тежест върху гражданите и бизнеса. С предложените промени в този и други свързани с него закони се цели да бъде намален броят на изискваните документи, да се опрости процедурата по предоставяне на услугите и да се намали финансовата тежест за фирмите и гражданите, се казва в съобщението на ведомството. С предложените в законопроекта промени на различни законови разпоредби се предвижда да се събира по служебен ред следната информация:  по чл. 87 от Данъчно-осигурителния процесуален кодекс – да се предоставя по служебен ред от Националната агенция за приходите, Агенция \"Митници\" и съответната община към компетентните органи, изискващи информацията; , че лицата не са в производство по несъстоятелност или ликвидация, когато подават искане за издаване на лиценз за управление на данъчен склад, за издаване на удостоверение за освободен от акциз краен потребител или друг регистрационен режим по Закона за акцизите и данъчните складове;  Информация, че лицата   по Закона за акцизите и данъчните складове, когато подават искане за издаване на лиценз, регистрация или удостоверение за извършване на дейности с акцизни стоки;  Информация за обстоятелството, че  от общ характер, ако кандидатстват за разрешение за осъществяване на дейност като оператор на ваучери за храна или възнамеряват да развиват дейност като обменно бюро. Проектът предвижда при първоначално заявяване за вписване пред Агенцията по вписванията лицата да могат едновременно с това да упражнят и правото си за доброволна регистрация по Закона за данък върху добавената стойност.  в този случай ще се извършва по облекчена административна процедура. По този начин ще се избегне необходимостта лицата да посещават и двете администрации. Също така се предлага да отпадне и задължението за данъчно задължените лица да съставят опис за наличните активи при регистрация по Закона за ДДС Министерството предлага също по-лесно да става и издаването на разрешение за  За целта трябва да бъдат променени текстове в  Правилника за прилагане на Закона за акцизите и данъчните складове . Предвижда се да отпадне изискването за лицата, които са вписани в Търговския регистър и искат от митническите органи разрешение за търговия с тютюневи изделия, да прилагат и декларация, че не са в производство по несъстоятелност или ликвидация. Такава ще се изисква само от невписаните в Търговския регистър. Ще отпадне и декларацията пред митницата, че кандидатът да търгува с цигари не го е правил нелегално в продължение на последните 24 месеца. Министерството предлага да се подобри достъпът на приходната администрация до информация за действителните собственици на финансовите сметки, за да могат ефективно да разкриват и пресичат отклонението от данъчно облагане. Това изисква европейска директива, свързана с борбата срещу прането на пари, която трябва да бъде въведена в българското законодателство до края на 2017 г.", "date": "2017.08.15", "title": "При технически преглед собствениците на коли няма да доказват, че са платили данъка"}
{"url": "http://www.dnevnik.bg/sviat/2017/08/15/3024428_ruskite_slujbi_zadurjali_ukrainski_agent_podgotvial/", "text": "Руската Федерална служба за сигурност (ФСБ) задържа в Крим агент на Службата за сигурност на Украйна (СБУ), подготвял диверсии на полуострова, съобщи пресцентърът ѝ, цитиран от ТАСС и \"Комерсант\". Според съобщението, цитирано от БТА, украинският гражданин Генадий Генадиевич Лимешко, бивш старши разузнавач от армията на Киев, бил изпратен на полуостров Крим, анексиран от Русия през 2014 г., за да извърши \"диверсии срещу инфраструктурни и животоподдържащи обекти\". Източник от СБУ обаче определи съобщението като \"фалшиво\", предава РБК. \"Това прилича на поредния фалшификат на ФСБ: нямаме информация за такъв човек и това заявление изглежда много съмнително\", казва събеседникът на медията. Според руското контраразузнаване Лимешко пристигнал в Крим на 9 август, той трябвало да повреди електропровода от град Судак до курорта Новий свет, снабдяващ селища с общо население над 50 000 жители. Имал освен това задачата да унищожи чрез палежи горски масиви на полуострова и да създаде условия за свлачища, които да парализират движението по магистралата от Судак до Новий свет. Планирал също да опожари обект от комуналното стопанство в района. \"На 12 август Г. Г. Лимешко бе задържан (...) при опит да повреди електропровод в района на трасето от Судак до Новий свет\", се казва в съобщението. У задържания са открити и иззети две пресовки тротил, детонатор, граната с поставена запалка, течна горивна смес, ръчен трион, с който да реже дървените стълбове на електропровода, и дигитален фотоапарат - за да документира диверсионната си дейност и после да се отчете за нея пред своите ръководители в СБУ, отбелязва ФСБ. По случая е образувано наказателно дело. Издирват се \"евентуалните съучастници и помагачи на украинския диверсант\", добавя руската тайна служба.  Киевският районен съд в Симферопол арестува днес Лимешко за срок от два месеца, до 13 октомври. Решението е било взето на открито заседание, уточни пресслужбата на съда.", "date": "2017.08.15", "title": "Руските служби задържали украински агент, подготвял диверсии в Крим"}
{"url": "http://www.dnevnik.bg/photos/snimka_na_denia/2017/08/15/3024397_snimka_na_denia_zashto_zebrata_stana_dinia/", "text": "Пешеходната пътека на пресечката на столичните улици \"Георги С. Раковски\" и \"Иван Вазов\" бе пребоядисана и от днес вече прилича на диня. С новата маркировка се цели да се привлече вниманието на шофьорите, когато преминават през т.нар. зебри. Различна визия са получили още няколко пешеходни пътеки на улица \"Г. С. Раковски\", показват публикации във \"Фейсбук\". Реакциите обаче не са еднозначни, като има мнения, че който е съсипал зебрите, трябва да бъде строго санкциониран.", "date": "2017.08.15", "title": "Снимка на деня: Защо зебрата стана диня"}
{"url": "http://www.dnevnik.bg/sport/2017/08/15/3024448_pet_veshtestva_sa_otkriti_v_probata_na_taigur_uuds_pri/", "text": "Пет различни вещества е имало в тялото на Тайгър Уудс при ареста му през май, съобщи ESPN, като се позовава на токсикологичния анализ. В пробите от кръвта и урината му са открити викодин, ксанакс, амбиен, хидроморфон и тетрахидроканабинол (марихуана). Легендарният голфър беше задържан в ранните часове на 29 май. 41-годишният американец е бил открит от полицейски патрул, заспал зад волана своя \"Мерцедес-Бенц\". Автомобилът е бил спрян край пътя в района на Палм Бийч, Флорида. Според доклада Уудс говорил \"изключително бавно и неразбираемо\", когато е бил събуден от полицаите. Той е оказал пълно съдействие при задържането си. Носителят на 14 титли от Големия шлем не е имал спомен къде е отивал. В кръвта му не са открити следи от алкохол. Срещу Уудс бяха повдигнати обвинения за шофиране под влияние и неправилно паркиране. Той твърди, че се е лекувал от остри болки в гърба и проблеми със синя. Малко след случая голямата звезда на голфа постъпи в клиника, за да лекува зависимостта си към болкоуспокояващи и антидепресанти. През юли той обяви, че е приключил лечението си. \"Както казах и преди, получавах професионална консултация за приемането на моите медикаменти. Наскоро обаче опитах сам да лекувам болки в гърба и проблеми със съня, включително безсъние. Сега разбирам, че беше грешка да го правя без лекарска помощ\", заяви Уудс. \"Продължавам да работя с докторите и според тях имам значителен напредък. Изключително съм благодарен за невероятната подкрепа, която продължавам да получавам, както и на семейството и приятелите ми, които ми помагат\", каза още американецът.", "date": "2017.08.15", "title": "Пет вещества са открити в пробата на Тайгър Уудс при ареста му"}
{"url": "http://www.dnevnik.bg/politika/2017/08/15/3024420_ninova_shte_signalizira_avstriia_che_pokrai_cankov/", "text": "Ден след като ГЕРБ внесе  сигнал в прокуратурата заради проекта \"Цанков камък\", инвестицията в който имала отрицателна норма на възвръщаемост , лидерът на БСП Корнелия Нинова обяви, че ще сигнализира главния прокурор Сотир Цацаров и австрийските власти по случая. Първия ще пита дали при направените през годините проверки по \"Цанков камък\" фигурира по какъвто и да е повод името й. Вторите ще предупреди, че с определението \"корупционен\", което премиерът Бойко Борисов слага на проекта, Австрия е въвлечена в корупционен скандал, съобщиха от БСП. В позиция, разпространена от \"Позитано\" 20 днес, Нинова казва, че е лъжа, че \"Цанков камък\" е стартирал по времето, когато тя е била зам.-министър, както и че тя е обвързана с него. Поводът - в понеделник от ГЕРБ обявиха, че проектът е реализиран по времето на тройната коалиция при енергиен министър Румен Овчаров, чийто заместник бе Нинова. Днес лидерът на БСП обяви, че изграждането на \"Цанков камък\" започва през 2001 г. при мандата на Симеон Сакскобурготски, а тя е била зам.-министър от 2005 до 2007 г. в друго правителство и няма отношение към него. Строителството му завърши в първия мандат на Борисов. Проектът се прочу през 2010 г., когато се разбра, че негов консултант е тогавашният лидер на ДПС Ахмед Доган. За консултантски услуги по \"Цанков камък\" и още три проекта  той е получил 1.5 млн. лв . През същата година Борисов подаде сигнал при тогавашния главен прокурор Борис Велчев за \"Цанков камък\" и  бе образувано разследване . Днес Нинова обяви, че праща писмо до наследника му Сотир Цацаров, в което пита дали при извършените разследвания, направените експертизи, разпити на свидетели и проверка на документи фигурира по какъвто и да е повод и в каквото и да е качество нейното име. \"Завеждам дела на всички, които в последните дни обвързваха името ми с този проект и правеха внушения, че съм корумпирана - така, както на 23 май заведох дело на лицето Бойко Методиев Борисов за твърдението му, че съм била член на СДС, и за това, че ме нарече \"г-жа Лъжа\". Както той, така и всички, които сега ме обвързват с проекта \"Цанков камък\", ще отговарят в съда, където ще трябва да доказват несъществуващи факти\", се казва в позицията на Нинова. В нея се уточнява, че личните нападки срещу нея нямат значение, но \"имат значение членовете и симпатизантите на БСП и онези 1 милион българи\", които са подкрепили лявата коалиция на последните парламентарни избори. Лидерът на БСП казва още, че ГЕРБ замесва името й в проекта \"в опит да заглуши корупционни скандали в управлението на суджука\". \"Изпращам писмо до посланика на Австрия в България, като го моля той да информира австрийското правителство и австрийската прокуратура за това, че българският премиер Борисов определя проекта \"Цанков камък\" като корупционен. По този начин той въвлича държавата Австрия в корупционен скандал. Както е известно, този проект е в изпълнение на договор между България и Австрия, която участва във финансирането. През 2004 г. е сключено споразумение с Verbundplan GmbH за изготвяне на работен проект и упражняване на авторски надзор по време на строителството. Самото строителство е изпълнено от консорциум от 3 австрийски фирми: Аlpine, Vatech hydro и Verbundplan. Моля австрийската страна да провери твърдението на българския министър-председател и да се произнесе - участвали ли са австрийски фирми в корупционни сделки в България и с кои български политици\", се казва още в позицията на Нинова. От \"Позитано\" 20 припомнят още, че БСП е обявила борба с паралелната държава и заради това настоява за пълната истина за проекта \"Цанков камък\". \"Вярваме, че тя може да победи паралелната държава, която днес прикрива кражбите си с манипулации и лъжи\", завършва позицията.", "date": "2017.08.15", "title": "Нинова ще сигнализира Австрия, че покрай \"Цанков камък\" Борисов я въвлича в корупционен скандал"}
{"url": "http://www.dnevnik.bg/politika/2017/08/15/3024453_meglena_kuneva_shte_proveriava_finansiraneto_na/", "text": "Меглена Кунева е назначена за член на комитет, който се занимава със статута и финансирането на европейските политически партии. Тя е номинирана от председателя на Европейската комисия Жан-Клод Юнкер заедно с португалския политик и бивш еврокомисар Антонио Виторино. Решението е публикувано в официалния вестник на ЕК и е подписано на 26 юли. Новият орган на комисията ще се занимава с контрол върху дейността на европейските партии и свързаните с тях фондации. Правилата за статута на европейските политически партии и свързаните с тях политически фондации бяха приети на през 2014 г. Те целят повишаване на прозрачността при финансирането на партиите и спазване на ценностите, на които се основава Европейският съюз. Контролът върху дейността на европейските партии и свързаните с тях фондации се осъществява от шестчленен орган, като ЕК и Европейският парламент определят по двама представители. Комисията ще започне работа през октомври. Номинацията на двамата бивши европейски комисари за представители на Европейската комисия в органа беше потвърдена единодушно на заседание на Европейската комисия, съобщиха от партията на Меглена Кунев \"Движение България на гражданите\" (ДБГ). \"Меглена Кунева и Антонио Виторино са номинирани заради успешната им работа като европейски комисари. Повод за поканата към Кунева е и политическият й опит, както и множеството отличия, които е получила за принос към европейската политика\", написаха от пресцентъра на ДБГ.", "date": "2017.08.15", "title": "Меглена Кунева ще проверява финансирането на партиите в ЕС в нов орган на ЕК"}
{"url": "http://www.dnevnik.bg/sviat/2017/08/15/3024456_germanskiiat_konstitucionen_sud_otnovo_ospori/", "text": "Федералният конституционен съд на Германия обяви, че повторно ще отнесе до Съда на Европейския съюз изкупуването на държавни облигации на страни от еврозоната, предаде \"Франкфуртер алгемайне цайтунг\". В позиция, разпространена от германските медии, съдът в Карлсруе казва, че са постъпили жалби заради практиката на Европейската централна банка и че магистратите в най-висшата германска инстанция се съмняват в законността ѝ.  \"Има всички основания да се предполага, че решенията, свързани с програмата, нарушават забраната за извършване на държавно финансиране от ЕЦБ\", отбелязва председателят на съда Андреас Фоскуле. Според тях не е изключено програмата за изкупуване на активи да \"излиза извън рамките на мандата на ЕЦБ и да се застъпва с компетенциите на страните членки\" на еврозоната.  Ищците по последните три жалби, които станаха повод за новото становище, са основателят на крайнодясната \"Алтернатива за Германия\" (AfD) Бернд Луке (чиято партия започна като организация на предимно евроскептични позиции), бившият политик от Християнсоциалния съюз Петер Гаувайлер и професорът по право Маркус Кербер. Те са поискали от съда в Карлсруе да забрани на германската централна банка да участва в ежемесечното изкупуване на ценни книжа. Базираната във Франкфурт институция купува държавни облигации за около 60 милиарда евро на месец с цел стимулиране на икономиката на еврозоната. В Германия често се издигат призиви за постепенно втвърдяване на паричната политика. През 2014 година германският конституционен съд прие подобно решение по постъпила жалба и тогава също изпрати искане до Съда на ЕС за проверка на съответствието на програмата на ЕЦБ с европейското законодателство.  Президентът на ЕЦБ Марио Драги даде знак миналия месец, че банката обмисля постепенно излизане от програмата за изкупуване на облигации, вероятно още през септември, след като бе отчетено засилване на икономиката на еврозоната, припомня ДПА, цитирана от БТА.", "date": "2017.08.15", "title": "Германският конституционен съд отново оспори изкупуването на държавни облигации от ЕЦБ"}
{"url": "http://www.dnevnik.bg/skorost/2017/08/15/3024443_rumuncite_i_bulgarite_otdavat_nai-goliamo_znachenie_na/", "text": "Българските шофьори са сред най-високо оценяващите значението на добрите гуми за безопасността на движението, показва проучване на финландския производител \"Нокиан\". Анкетата е проведена в седем държави - Германия, Полша, Чехия, Италия, Франция, Румъния и България, като е обхванало 1800 души. Най-висок е процентът шофьори, осъзнаващи важността на гумите, в Румъния – 91 на сто. Следват България 89%, Италия 87%, Германия 85% и Полша – 79%. В същото време само 65 на сто от французите смятат, че обувките на колата имат фундаментално значение за безопасността при шофиране. Гумите предават силите между превозното средство и пътната настилка, нужни за завиване, спиране и ускорение. Ето защо те са най-активната система за безопасност във всеки автомобил. Четири зони с площ колкото човешка длан свързват автомобила с пътната настилка и ни позволяват да управляваме превозното средство\", обяснява по този повод мениджърът \"Техническо обслужване на клиенти\" в \"Нокиан\" Матю Мори. Според проучването по-голямата част от шофьорите в Европа са наясно, че въпреки по-високата си цена премиум гумите имат предимство по отношение на икономията на гориво и по-голямата безопасност, която осигуряват. На това мнение са 87% от шофьорите в Румъния, 70 на сто от тези в България, 61% в Италия и т.н. Проучването дава повод на експертите от \"Нокиан\" да припомнят, че в повечето европейски държави по закон дълбочината на протектора не може да бъде под 1.6 мм (в България е 0.6 мм). Летни гуми с толкова малък грайфер вече не са безопасни. Рискът се увеличава значително при мокро време, когато дълбочината на протектора е по-малка от 4 мм, уточняват специалистите. Летните премиум гуми могат да намалят разхода на гориво с до 0.5 литра на 100 км и в същото време да предложат отлично сцепление и на мокър път. Средно гумите върху задвижващия мост на автомобила се изразходват двойно по-бързо от тези на свободно движещия се мост. За това е препоръчително да редуваме гумите върху задвижващите колела на всеки 8000 км с цел равномерно износване на комплекта. Правилното налягане в гумите също е много важно. То е посочено от производителя на автомобила и гарантира най-добър комфорт при шофиране. При нормални условия леко по-високото налягане в гумите може да увеличи живота на гумите и да намали разхода на гориво.", "date": "2017.08.15", "title": "Румънците и българите отдават най-голямо значение на гумите за безопасността"}
{"url": "http://www.dnevnik.bg/biznes/2017/08/15/3024479_kakvo_potrebiavat_domakinstvata_grafika/", "text": "Потреблението на домакинствата нараства с малко над 11 на сто през месеците април-юни в сравнение със същия период на предходната година, показват данните на Националния статистически институт. Ето какво е основното разпределение. В първата графика се вижда разпределението на разходите при сравнение между второто тримесечие на 2016 и 2017 г. Втората представя потреблението на основни храни.", "date": "2017.08.15", "title": "Какво потребяват домакинствата (графика)"}
{"url": "http://www.dnevnik.bg/bulgaria/2017/08/15/3024488_mvr_razdava_listovki_s_ukazaniia_na_chetiri_ezika_na/", "text": "От днес Министерството на вътрешните работи започна да раздава листовки на 4 езика на влизащите в страната шофьори. В тях са описани новите промени в Закона за движение по пътищата и какви са глобите при неспазването им, съобщиха от МВР. Листовките са на български, английски, турски и немски език. Предназначени са основно за чуждестранните шофьори и най-вече за турците, които живеят в Западна Европа и прекарват лятната си почивка в родината. Именно в края на август трафикът от южната ни съседка към тази част на Стария континент е най-натоварен. В брошурите има указания към водачите да закупят винетни стикери, да шофират с включени светлини на автомобилите, да поставят предпазни колани и т.н. Подобни листовки ще се раздават на почти всички гранични пунктове, уточняват от МВР. Сред тях са Калотина, Капитан Андреево, Маказа, Лесово, Кулата и др. Създадена е организация и листовките се раздават още при паспортния контрол, като в документа на водача се поставя и изготвената брошура. На ГКПП \"Калотина\" например са оставени 100 хил. листовки, уточни началникът на граничния пункт Светослав Костадинов. Той обясни, че бройката е толкова голяма, защото само през неделния ден през пункта са преминали около 40 хил. души. Акцията на полицията ще продължи до края на активното преминаване на шофьори през България в посока Западна Европа.", "date": "2017.08.15", "title": "МВР раздава листовки с указания на четири езика на влизащите в страната шофьори"}
{"url": "http://www.dnevnik.bg/sviat/2017/08/15/3024496_irak_zapochna_operaciia_za_otvojuvane_na_oshte_edin/", "text": "Иракската армия започна въздушни бомбардировки на контролирания от групировката \"Ислямска държава\" град Тал Афар, предаде \"Ройтерс\", като се позова на телевизия \"Ас Сумария\". Базираната в Багдад медия на свой ред цитира говорител на министерството на отбраната. Той съобщи, че сухопътната атака за отвоюване на Тал Афар, разположен на 80 километра западно от Мосул, ще започне след края на въздушната кампания. \"Чакаме главнокомандващият на въоръжените сили да даде заповедите, за да започне битката за освобождаване\", каза говорителят Яхия Расуул, имайки предвид премиера Хайдер ал Абади.  Миналия месец иракските правителствени сили  си върнаха  от \"Ислямска държава\" Мосул, втория по големина град в страната след столицата Багдад. Кампанията за  освобождаването  му продължи 9 месеца. Багдад обяви за своя следваща цел в борбата срещу джихадистите отвоюването на Тал Афар. Защо Тал Афар е важен Преди да бъде превзет от \"Ислямска държава\" през 2014 г., градът имаше около 200 000 жители. След свалянето на режима на Саддам Хюсеин през 2003 г. в него няколко пъти избухваше насилие между сунити и шиити. Някои от най-високопоставените командири на джихадистката групировка са родом от Тал Афар. Миналия месец един от висшите военни командири в иракската армия, генерал-майор Наджм ал Джабури, каза, че в града има между 1500 и 2000 бойци на \"Ислямска държава\". Възможно е това число да включва и членове на семействата на бойците. Тал Афар се оказа и във фокуса на регионална битка за влияние, което държавите се стремят да утвърдят преди разгрома на \"Ислямска държава\", включително Турция (повечето жители са етнически тюркмени) и Иран (който подкрепя някои от шиитските милиции, помагащи на иракската армия).", "date": "2017.08.15", "title": "Ирак започна операция за отвоюване на още един град от \"Ислямска държава\""}
{"url": "http://www.dnevnik.bg/biznes/2017/08/15/3024502_velikobritaniia_se_otkaza_da_zameni_jivotinskite/", "text": "Новите британски пластмасови банкноти ще продължат да съдържат следи от животинска мазнина въпреки хилядите оплаквания от страна на вегетарианци и религиозни групи, съобщава \"Ройтерс\". Преди дни Банк ъф Ингланд обяви, че има рискове за околната среда, ако използва алтернативата - палмово масло, а освен това правителството е преценило, че такава промяна ще излезе твърде скъпа на данъкоплатците. Централната банка на Великобритания представи миналата година първите си полимерни банкноти, като обяви, че са по-издръжливи на изхабяване и по-трудни за фалшифициране. Над 130 хил. души обаче подписаха онлайн петиция, с която банката се призовава да спре да използва животински продукти в банкнотите, след като се разбра, че те съдържат следи от лой - от крави и овце. Това принуди банката да започне консултации по въпроса. Агенцията припомня, че пък някои хинду храмове и вегетариански кафенета са отказали да приемат новата банкнота от 5 паунда, на която е представен образът на Уинстън Чърчил. От банката посочват, че са обсъдили внимателно всички изразени от хората притеснения и решението им не е било лесно. Единствената \"мазна\" алтернатива за тези банкноти е употребата на по-скъпи химикали, извлечени от палмовото масло, а производителите им не могат да се ангажират с производството им по достатъчно екологичен начин, посочват от банката. Великобритания планира да представи новите банкноти от 10 и 20 паунда през септември и те ще са от материали като влязлата вече в употреба от 5 паунда, в която има следи от животинска мазнина. От изявление на банката се разбира и че освен притесненията, свързани със замърсяване на околната среда, цената на алтернативата също е била фактор при взимането на решение. Промяната би добавила към разходите за отпечатване на банкнотите 16.5 млн. паунда през следващите 10 години. В съобщението се посочва още, че кралицата не вижда финансова полза за данъкоплатците в използването на палмово масло вместо животински мазнини. Полимерните банкноти съдържат по-малко от 0.05% животински продукти, отбелязват от банката.", "date": "2017.08.15", "title": "Великобритания се отказа да замени животинските мазнини в новите банкноти"}
{"url": "http://www.dnevnik.bg/sviat/2017/08/15/3024523_london_poiska_ot_evrokomisiiata_vremenen_mitnicheski/", "text": "Великобритания предложи \"нов амбициозен митнически режим\" с Европейския съюз, който да влезе в сила след Брекзит. Това сочи нов публикуван от правителството документ, цитиран от Би Би Си и \"Ройтерс\". Според \"Даунинг стрийт\" подобна стъпка би довела до \"възможно най-свободната и безпроблемна търговия\" между Обединеното кралство и двадесет и седемте членки на съюза. Идеята предвижда създаването на \"временен митнически съюз\", който да намали риска от гранични проблеми след напускането. Кабинетът в Лондон търси възможни решения, които да успокоят бизнеса, чиито представители настояват за \"яснота\" какви ще са търговските отношения между Великобритания и съюза непосредствено след като страната се оттегли в края на март 2019 г. По-рано този уикенд в съвместна статия финансовият министър Филип Хамънд и министърът за международната търговия Лиъм Фокс потвърдиха, че Великобритания ще излезе от митническия съюз, действащ между страните членки, след като окончателно се оттегли. Това изявление се разглеждаше като израз на единство между министрите от кабинета на Тереза Мей, които в последните месеци често излизат с противоречащи си позиции за преговорите за Брекзит. Какво означава \"временен митнически съюз\" Страните, свързани от митнически съюз - съществуващ и между членките на ЕС - не облагат вноса на стоки, създадени от която и да било страна от съюза. Всяка държава същевременно налага еднакви мита на вноса от трети страни, като за определени стоки подобни тарифи не съществуват. Документът, публикуван от кабинета на Мей, предвижда установяване на временен съюз, ръководен от тези принципи, за преходен период, в който обаче Лондон да е способен да договаря собствени търговски сделки с трети страни. Обединеното кралство няма право на подобни стъпки, докато е част от ЕС и следователно от митническия му съюз. Когато този период изтече, Великобритания ще разгледа две възможности: или ще опита да \"рационализира\" граничните отношения с Европейския съюз, или ще се търси ново \"партньорство\" без митническа граница. Това според кабинета означава, че бизнесът ще трябва само веднъж да се адаптира към нов митнически режим, тъй като старият в по-голямата си част на практика ще се запази временно в рамките на договорен преходен период. Реакции Конфедерацията на британската индустрия (CBI) приветства предложението и го определи като \"окуражително\", тъй като е важно компаниите да имат увереност при какви условия ще правят инвестиции след напускането. От опозиционната Лейбъристка партия определиха предложенията като \"несвързани и неподходящи\", които трябва да \"замажат дълбоките и продължаващи разделения в кабинета\". \"Тези фантастични и противоречащи си предложения не дават напътствия за преговорите или сигурност за бизнеса\", каза още министърът за Брекзит от кабинета в сянка Киър Стармър. Според либералдемократите планът \"само ще удължи икономическата болка, причинена от напускането на митническия съюз\" и няма да реши проблеми като увеличаване на бюрократичните трудности пред бизнеса след напускането, по-дългите опашки на границата и по-високите потребителски цени след края на преходния период. От Европейската комисия не последва незабавна реакция. Същевременно Брюксел от месеци отказва да преговаря с Лондон по търговски въпроси на този етап - представители на Европейската комисия многократно са подчертавали, че първо трябва да се уредят въпроси като бъдещия статут на европейските и британските граждани съответно в Обединеното кралство и Европейския съюз и \"сметката за развода\", която Лондон трябва да плати като част от текущите си и планирани задължения. Третият въпрос, който според комисията трябва да се реши приоритетно, е за бъдещата граница между Ирландия и Северна Ирландия, която след напускането ще е външна за евросъюза. Очаква се Лондон да публикува детайлно предложение по темата още в сряда. Малко след като бе публикувано предложението за митническия съюз, координаторът на преговорите от името на Европейския парламент Ги Верхофстад повтори позицията на Брюксел, че свободното движение и финансите са теми, които трябва да бъдат приключени, преди да може да се обсъдят търговски въпроси.", "date": "2017.08.15", "title": "Лондон поиска от еврокомисията \"временен митнически съюз\" след Брекзит"}
{"url": "http://www.dnevnik.bg/politika/2017/08/15/3024518_dps_obiavi_che_ahmed_dogan_nikoga_ne_e_bil_konsultant/", "text": "Ден след като ГЕРБ внесе  сигнал в прокуратурата за проекта \"Цанков камък\",  който се прочу покрай  консултантския хонорар на Ахмед Доган , ДПС излезе с официална позиция, че почетният председател на партията не следва да бъде свързан \"нито с проекта, чиито консултант не е и никога не е бил, нито с каквито и да е други спекулативни твърдения\". \"Пропагандната машина и почините на черния пиар, които се проявиха в разразилата се кампания, намесваща името на почетния председател на ДПС д-р Ахмед Доган с проекта \"Цанков камък\", както и всякакви спекулации по темата, са опит за отклоняване на общественото внимание от корупционните скандали и управленската безпомощност и некомпетентност, които белязаха първите 100 дни на правителството\", се казва в позицията на ДПС. В нея се допълва още, че всеки опит за реализиране на внушения в стил \"теория на конспирацията\" погазва етичните и професионални медийни правила, а \"всяко съучастие в производството и тиражирането на фалшиви новини от страна на представителите на управляващата партия, коалиционните й партньори, както и на медиите, които ги публикуват, отдалечава България от европейските стандарти\". \"Нещо повече – подава тревожни сигнали към европейските ни партньори за състоянието на демокрацията в страната, която ще поеме председателството на Съвета на ЕС само след по-малко от 5 месеца\", обясняват от ДПС. Хидровъзелът \"Цанков камък\" бе пуснат в експлоатация преди 7 години. Строителството му завърши по време на първия кабинет на Бойко Борисов, който неведнъж го е посочвал като пример за скъп проект, от който няма голям ефект. През 2010 г. се разбра, че лидерът на ДПС  Ахмед Доган е получил хонорар от 1.5 млн. лв. като консултант  по четири хидроенергийни проекта, включително \"Цанков камък\". Хидровъзелът се прочу и с изграждането на 21-километровия му обходен път срещу рекордните 220 млн. лв., заради които стана известен като  \"златния път\" . Също през 2010 г. премиерът Бойко Борисов подаде сигнал при тогавашния главен прокурор Борис Велчев за \"Цанков камък\" и  бе образувано разследване . Парламентарната комисия за борба с корупцията и конфликта на интереси излезе с доклад, че Ахмед Доган е нарушил закона, като не е декларирал четири консултантски договора с \"Минстрой холдинг\" - за \"Цанков камък\", \"Доспат\", каскадата \"Горна Арда\" и язовир \"Тунджа\". През 2011 г. Върховният административен съд окончателно оправда Доган, като реши, че той не е бил  в конфликт на интереси при получаване на хонорара , и отказа да го конфискува с мотива, че при сключването на договорите законът не е действал. В понеделник депутатите от ГЕРБ, който внесоха  сигнал в прокуратурата заради проекта \"Цанков камък\", инвестицията в който имала отрицателна норма на възвръщаемост , не споменаха името на Доган. Изказването им бе насочено изцяло срещу  лидера на БСП Корнелия Нинова, която днес обяви, че ще пита главния прокурор Сотир Цацаров дали проверките я свързват с проекта . Позицията на БСП също е, че със скандала ГЕРБ прави опит да заглуши \"корупционни скандали в управлението на суджука\".", "date": "2017.08.15", "title": "ДПС обяви, че Ахмед Доган никога не е бил консултант по \"Цанков камък\""}
{"url": "http://www.dnevnik.bg/biznes/2017/08/15/3024553_okolo_200_mln_lv_bili_vlojeni_v_cankov_kamuk_bez/", "text": "Около 200 млн. лв. бяха разходите в проекта \"Цанков камък\", извършени без да бъдат проведени обществени поръчки при наличие на законови основания за това. Това коментира пред медиите министърът на енергетиката Теменужка Петкова, цитирана от \"Фокус\". Вчера  депутати от ГЕРБ поискаха прокуратурата  да провери строителството и финансирането на хидровъзела, започнало през 2003 г. и приключило през 2010 г. В края на периода Петкова беше директор на Агенцията за финансова инспекция и днес припомни, че още през 2012 г. са били установени нарушения на законодателството. \"В докладите ( - на финансовата инспекция) ясно са посочени периоди, лица и действия\", каза Петкова и даде пример с допълнителни разходи за изместване на пътя Девин - Михалково на стойност 41 млн. евро, предприети през 2005 г. От доклад на инспекцията, публикуван още през октомври 2012 г., се вижда, че са установени 10 непроведени поръчки на обща стойност 232.4 млн. лв. и са установени общо 23 нарушения на Закона за обществените поръчки и свързани с него нормативни актове. \"Националната електрическа компания (НЕК) продължава да плаща заема за \"Цанков камък\" към няколко банки, този заем ще бъде платен в края на 2019 г.. НЕК инвестира около половин милиард собствен ресурс. Целият негатив от този проект се поема от НЕК\", коментира енергийният министър факта, че първоначалната стойност от 440 млн. лв. достигна 1 млрд. лв. в края на строителството на съоръжението. \"Когато някой пита защо НЕК е в такова състояние, какво се е случило с българската енергетика и колко добре е била НЕК преди, а колко зле сега, трябва да се върнем назад във времето да видим кой какво е направил\", допълни тя. Пред медиите днес Теменужка Петкова определи сегашното състояние на държавните енергийни дружества като добро. Тя отчете, че по сметките им в момента има приблизително 1.184 млрд. лв. при 404 млн. лв. при идването на ГЕРБ на власт през 2014 г. \"Този над 1 млрд. по сметките на нашите дружества се поддържа непрекъснато, вече втора година, което всъщност е ясен знак за финансовата стабилност на дружествата от енергетиката\", каза тя.  Петкова представи правителствените приоритети за сектора - до края на този месец ще бъде обявена обществена поръчка за предпроектно поручване на газовия хъб, до края на септември се очаква да стане известна цялостната визия за оползотворяването на оборудването на АЕЦ \"Белене\", а до края на годината ще започне разработването на енергийна стратегия на България до 2030 г. с хоризонт до 2050 г. ", "date": "2017.08.15", "title": "Около 200 млн. лв. били вложени в \"Цанков камък\" без обществени поръчки"}
{"url": "http://www.dnevnik.bg/bulgaria/2017/08/15/3024552_festivalut_solar_summer_se_otmenia_zaradi_akciiata_na/", "text": "Последният уикенд на най-големия летен музикален фестивал, провеждащ се на българското Черноморие - Solar Summer, се отменя, като причината е акцията в курорта Слънчев бряг,  проведена в края на миналата седмица с участието на вицепремиерът Валери Симеонов . Събитието трябваше да се състои този петък и събота на традиционното си място – \"Какао бийч\" в района на Слънчев бряг. По време на акциите някои от най-популярните нощни заведения в района на Слънчев бряг бяха затворени, като беше изземана озвучителна техника. В проверките участваха и екипи на полицията, приходната администрация, агенцията по храните, Регионалната здравна инспекция и инспекцията по труда.  Симеонов пък обеща контролът да продължи  до края на сезона . \"Към момента, а и през целия сезон, липсват подходящите условия, които да гарантират характерните за SOLAR качествен звук, ефектна сцена и безпроблемно протичане на събитията\", пишат организаторите. От съобщението се разбира, че те имат опасения, че събитието може да бъде прекратено от нова акция на държавните органи, а озвучителната техника да бъде иззета. \"Очакваме всички компетентни органи да вземат адекватно становище по въпроса, без постоянно да си прехвърлят отговорности, както се случва в последните 10 дни\", пишат още организаторите. Те поднасят своите извинения към всички, които са планирали да посетят събитието този уикенд, като в момента се договарят нови дати за участия на диджеите Adam Beyer и Paco Osuna. \"Закупените билети ще важат за новите дати, но могат да бъдат и върнати в офисите на \"Ивентим\" или на касите, където са били купени, от 16.08.2017 г.\", се казва още в съобщението.", "date": "2017.08.15", "title": "Фестивалът Solar Summer се отменя заради акцията на Валери Симеонов в Слънчев бряг"}
{"url": "http://www.dnevnik.bg/sviat/2017/08/15/3024580_eur_berlin_obiavi_nesustoiatelnost/", "text": "Вторият най-голям авиопревозвач в Германия - \"Ер Берлин\" (Airberlin), обяви процедура за несъстоятелност, съобщават \"Дойче веле\" и \"Шпигел\". След като главният акционер в компанията, превозвачът от Абу Даби \"Етихад\", даде да се разбере, че няма да предоставя повече финансова поддръжка, се стигна до резултата, че за \"Ер Берлин\" \"не може да се очакват повече положителни прогнози\", обяви компанията в изявление, разпространено във вторник. Обслужването на полети ще продължи за момента, а превозвачът се надява тази дейност да може да продължи, докато трае процедурата по несъстоятелност, благодарение на заем от правителството, отбелязва \"Дойче веле\". От 2008 г. насам \"Ер Берлин\" отчита загуби почти без прекъсване с изключение единствено на 2012 г. Миналата година беше отбелязана и рекордната загуба от 780 милиона евро. Според \"Шпигел\" напоследък ситуацията в компанията е започнала да се отразява особено отчетливо на пътниците - от преминаването към лятното разписание на полетите в края на март зачестяват закъсненията и отмяната на полети. Това е отблъснало мнозина, които иначе пътували с \"Ер Берлин\" - през юли броят на пътниците е намалял с 24 на сто в сравнение със същия месец на 2016 г. От 2011 г. \"Етихад\" има дял от 29.2 на сто в \"Ер Берлин груп\" и обещаваше да продължи да поддържа превозвача поне докато не се намери алтернативно решение. В момента се водят преговори с големия конкурент \"Луфтханза\" - най-големия германски превозвач, който би могъл да купи части от \"Ер Берлин\", гласи още изявлението. \"Луфтханза\" досега е показвала интерес към покупка на компанията, но са я спирали значителните дългове, които би се наложило да поеме.", "date": "2017.08.15", "title": "\"Еър Берлин\" обяви несъстоятелност"}
{"url": "http://www.dnevnik.bg/sport/2017/08/15/3024570_spas_delev_propuska_svetovnite_kvalifikacii_s_shveciia/", "text": "Нападателят на \"Погон\" (Шчечин) Спас Делев ще пропусне мачовете на България срещу Швеция и Холандия в квалификациите за световното първенство по футбол в Русия през 2018 г. 27-годишният футболист все още не е  възстановен след операция на рамото . Делев извади лявото си рамо в  квалификацията с Беларус (1:2) през юни . Той се подложи на артроскопия на раменната става. Според последната информация от \"Погон\" очакванията са българинът да завърне в игра през октомври. Отсъствието на Делев е една от двете промени в избора на играчи от чужбина, които селекционерът на България Петър Хубчев е направил. В обявената група не попадна и вратарят Николай Михайлов, който е без клуб, откакто през май се раздели с изпаднали в третата дивизия на Турция \"Мерсин\". Очаква се обаче стражът да бъде включен при публикуването на списъка с играчите от българското първенство. Хубчев повика 12 играчи от чуждестранни клубове, които бяха в състава и за мача с Беларус. Това са вратарят Пламен Илиев, защитниците Страхил Попов, Петър Занев и Васил Божиков, централните полузащитници Симеон Славчев, Ивайло Чочев, Георги Костадинов и атакуващите футболисти Георги Миланов, Александър Тонев, Божидар Краев, Ивелин Попов и Андрей Гълъбинов.  Двубоят с Швеция е на 31 август на националния стадион \"Васил Левски\" в София, а мачът с бронзовите медалисти от последното световно първенство - на 3 септември в Амстердам. В близките дни Хубчев ще обяви и избраниците си от българското първенство. Националният отбор се събира за подготвителен лагер на 27 август. Списъкът на Хубчев с играчи от чужбина  Пламен Илиев (\"Астра\", Румъния);  Страхил Попов (\"Касъмпаша\", Турция), Васил Божиков (\"Слован\", Словакия), Петър Занев (\"Амкар\", Русия);  Ивайло Чочев (\"Палермо\", Италия), Симеон Славчев (\"Спортинг\", Португалия), Георги Костадинов (\"Макаби\" Хайфа, Израел), Георги Миланов (ЦСКА - Москва, Русия), Александър Тонев (\"Кротоне\", Италия), Божидар Краев (\"Мидтиланд\", Дания), Андрей Гълъбинов (\"Дженоа\", Италия), Ивелин Попов (\"Спартак\" - Москва, Русия).", "date": "2017.08.15", "title": "Спас Делев пропуска световните квалификации с Швеция и Холандия"}
{"url": "http://www.dnevnik.bg/bulgaria/2017/08/15/3024589_zamenki_na_izkljuchitelna_durjavna_sobstvenost/", "text": "Терени - публична държавна собственост, в защитена зона край нос Калиакра, с които не могат да се извършват разпоредителни сделки, са били заменени в противоречие със закона през 2007 г. Това показа проверка на \"Дневник\". На 12 юли 2007 г. тогавашният министър на околната среда и водите Джевдет Чакъров е прекатегоризирал буферната зона на резервата \"Калиакра\" в Според издадената заповед тя \"запазва обхвата, границите и режимите на буферната зона. В документа е записано също, че след влизането му в сила РИОСВ - Варна, трябва да предприеме мерки по отразяване на защитената местност в картите на възстановената собственост в землищата на селата Българево и Св. Никола. Освен това в срок от една година, т.е. до лятото на 2008 г., новата защитена територия е трябвало да бъде \"трайно и ясно означена\". В Закона за защитените територии ясно е записано, че от момента на категоризирането им всички те – държавни или общински, Буквалният текст на неговия чл. 10 гласи следното: \"Собствеността на държавата, която не е изключителна държавна собственост, и на общините върху горите, земите и водните площи, включени в защитените територии по този закон, е публична.\" Това означава, че разпоредителни сделки с тях могат да бъдат извършвани само след изрично решение на Министерския съвет. Без това да се е случило обаче, на 19 ноември 2007 г. - само пет месеца след заповедта на Джевдет Чакъров, колегата му в кабинета на \"тройната коалиция\" Нихат Кабил заменя държавните земи на морския бряг срещу разпокъсани горски масиви край Шумен. Те са собственост на дружеството \"КИА-2000\" ЕООД, което според разследване на \"Капитал\" е избрано без търг или конкурс. Парцелите в района на Калиакра са оценени почти колкото тези в шуменските села. Така излиза, че а разпокъсаните гори в Шуменско - 853 лева. По този начин на новия собственик не се е наложило да доплаща нищо на държавата. Собственикът на\"КИА-2000\" е земевладелецът Иса Сали Феим. В момента на замяната той е стопанисвал и язовира край добричкото с. Одринци - най-големият водоем в Добруджа. Пак пред \"Капитал\" Феим е заявил, че върху въпросните 287 дка с морски изглед край нос Калиакра възнамерява да отглежда праскови. Но дори и да е имал други намерения, категоризирането на заменената земя като защитена територия явно е объркала сметките му. Вероятно по тази причина само няколко месеца след сделката държавата се заема да спаси каквото може от терена на Феим. Проверка в архива на Агенцията по геодезия и картография и кадастър показва, че веднага след извършването на замяната, още през февруари 2008 г., е започнало придобит от \"КИА-2000\", на три части. Това става ясно през проследяването на старите кадастрални номера на новообразуваните имоти. Два от тях сега попадат в защитената зона \"Комплекс Калиакра\", а една остава извън нея. Според мнението на експерти вероятната причина за това раздробяване е при евентуално разваляне на сделката да бъде спасена поне една трета от заменения терен. В началото на т.г. със свое решение да възстанови унищожените степи и коридори за миграция на птици, като демонтира ветрогенератори и голф игрище, защото българското правителство ги е разрешило незаконно. Ако България не се съобрази със съда, първоначалната глоба може да е 1.5 млн. евро, а всекидневната - 20 хил. евро до отстраняване на нарушенията. От еврокомисията са дали срок на страната ни до края на септември да приеме план за управление на защитената територия, в който да са записани мерките за предотвратяване на увреждането й.", "date": "2017.08.15", "title": "Заменки на изключителна държавна собственост изплуват в скандала с \"Комплекс Калиакра\""}
{"url": "http://www.dnevnik.bg/citat_na_deniia/2017/08/15/3024596_citat_na_denia_znaete_che_kato_kajem_neshto_to_utre/", "text": "Това заяви премиерът Бойко Борисов при посещението си в Троянския манастир за празника Успение Богородично, предаде БТА. Заедно с него беше и руският посланик Анатолий Макаров. Борисов уточни, че правителството ще отпусне половин милион лева за ремонта. Министър-председателят подчерта, че кабинетът се грижи за всички църкви и манастири в България, което и патриарх Неофит можел да потвърди. Борисов добави, че на 10 септември в Русе ще бъде осветена църквата, която по думите му са я \"взривили комунистите едно време да направят пантеон\". На събитието ще присъстват патриархът и руският посланик, уточни Бойко Борисов.", "date": "2017.08.15", "title": "Цитат на деня: Знаете, че като кажем нещо, то утре ще стане"}
{"url": "http://www.dnevnik.bg/photos/2017/08/15/3021191_fotogaleriia_ben_aflek_na_45_godini/", "text": "Бенджамин Джиза \"Бен\" Афлек е американски актьор, кинорежисьор, киносценарист и продуцент, носител на \"Сатурн\", \"Сателит\", по две награди БАФТА, \"Златен глобус\" и \"Оскар\", номиниран е за четири награди \"Еми\"", "date": "2017.08.15", "title": "Фотогалерия: Бен Афлек на 45 години"}
{"url": "http://www.dnevnik.bg/biznes/2017/08/15/3024600_registriranata_bezrabotica_se_svi_do_67/", "text": "През юли 2017 г. безработицата се сви спрямо юни с 0.1 процентни пункта до 6.7%, съобщи Агенцията по заетостта, която следи показателя на базата на регистрираните в бюрата по труда безработни. Намалението спрямо година по-рано е с 1.5 процентни пункта.", "date": "2017.08.15", "title": "Регистрираната безработица се сви до 6.7%"}
{"url": "http://www.dnevnik.bg/sport/2017/08/15/3024452_baiern_shte_nosi_logoto_na_katarsko_letishte_vurhu/", "text": "Германският шампион \"Байерн\" (Мюнхен) ще рекламира международното летище Хамад (HIA) в Катар върху екипите си. За пръв път в своята история баварците ще имат брандирано лого върху ръкавите на своите фланелки. Договорът е за срок от шест години, а финансовите параметри не бяха обявени. Сделката е продължение на спонсорския договор между двете страни от януари 2016 г. Оттогава логото на летището, което е притежание на една от най-големите авиокомпании в света - Qatar Airways, е неизменна част от рекламните пана на \"Алианц арена\". \"Невероятното спонсорство между катарското летище и \"Байерн\" демонстрира ролята на Катар като световен лидер в спорта. Логото върху ръкава на всяка фланелка на \"Байерн\" помага да се покаже важността, която нашата спортна нация има като средство за обединяване на хората\", каза главният изпълнителен директор на Qatar Airways Акбар ал Бакер. Ал Бакер допълни, че НIA няма да измести основния спонсор на \"Байерн\" - \"Дойче телеком\". Баварците имат договор до 2023 г. с най-голямата телекомуникационна компания в Германия, която плаща по 30 милиона на сезон, за да рекламира върху екипите на шампионите. \"Байерн\" започва преследването на шеста поредна титла в Бундеслигата в петък. Шампионите откриват сезона с домакинство срещу \"Байер\" (Леверкузен). Преди седмица \"Ливърпул\" също подписа нов  спонсорски договор за екипите с Western Union . Червените ще получат 25 милиона евро в следващите пет години, за да носят логото на компанията върху ръкавите си.  Ал-Бакер допълни, че НIA няма да измести основния спонсор на \"Байерн\" - \"Дойче телеком\". Баварците имат договор до 2023 г. с най-голямата телекомуникационна компания в Германия, коята плаща по 30 милиона на сезон, за да рекламира върху екипите на шампионите. Преди седмица \"Ливърпул\" също подписа нов  спонсорски договор за екипите с Western union . Червените ще получат 25 милиона евро в следващите пет години. \"Байерн\" започва преследването на шеста поредна титла в Бундеслигата в петък. Шампионите откриват сезона с домакинство срещу \"Байер\" (Леверкузен).", "date": "2017.08.15", "title": "\"Байерн\" ще носи логото на катарско летище върху екипите си"}
{"url": "http://www.dnevnik.bg/sviat/2017/08/15/3024643_raiuner_iska_da_se_ogranichi_predlaganeto_na_alkohol/", "text": "Нискотарифната авиокомпания \"Райънер\" (Ryanair) предложи пътниците по летищата да бъдат ограничени в закупуването на алкохолни напитки и те да бъдат сведени до две, съобщава британското издание \"Телеграф\". Така ирландската компания се включи в дебата как да бъдат ограничени проблемите с пияни пътници по самолетите. Според представители на \"Райънер\" мнозина се напивали още в салоните на летищата, докато чакат полета си. На самия самолет най-често се поръчвало не повече от едно алкохолно питие. Според статистика на британската Гражданска въздухоплавателна агенция в периода от 2012 до 2016 г. е регистрирано нарастване от 600% на инцидентите с пияни пътници по самолетите. Тези данни провокираха говорителя на ирландския авиопревозвач да поиска всички продажби на алкохол в барове и ресторанти на аерогарите да бъдат забранени преди 10 ч. сутринта. От \"Райънер\" настояват още при покупката на питие от летището това задължително да бъде отразено на бордните карти и всеки пътник да има право на не повече от две. Маркетинговият директор на компанията Кени Джейкъбс определи като \"напълно несправедлива\" възможността летищата да продават на пътниците колкото алкохол поискат, а последствията от напиването им да бъдат само за авиокомпаниите. Той призна, че няколко самолета вече са пострадали от агресивни пътници.", "date": "2017.08.15", "title": "\"Райънер\" иска да се ограничи предлагането на алкохол по летищата"}
{"url": "http://www.dnevnik.bg/detski_dnevnik/2017/08/15/3024568_psiholozi_iskat_ianka_takeva_da_se_otmesti_vstrani/", "text": "\"Не можем да покажем точки, медали, шестици за децата, защото ефектите от подкрепата и промените, които лично някой ще предприеме, идват често пъти след времето, в което сме придружавали детето. Ние сме тези участници, които полагат усилия да се отваря място за думите, за смисъла и поемането на отговорност за поведението, за преосмисляне на собствената гледна точка и виждане на гледната точка на другия. Ние сме тези, които търсим мира и почтени човешки начини да се чуем, свържем и заедно изградим решенията при трудните проблеми. Като бойци на невидим фронт изтъкаваме нишките между хората, за да се откажат от оръдията на твърдите отпори\", се казва в позицията. В нея се подчертава, че работата на психолозите е \"майсторлък, който се създава с упорита работа и учене, който изисква издръжливост\". \"Нито като синдикален лидер, нито като професионалист г-жа Такева има очи и може да застане пред нас или пред други наши колеги, било то учители или специалисти, и да каже кога и какво тя лично е предприемала някога не само за психолозите и педагогическите съветници, но и за психичното здраве и емоционалната цена, която всеки от работещите в системата плаща, за да я бъде тази система, да има опорите си и малкото дъх за надежда. На прага на новата учебна година призоваваме този синдикален лидер да се отмести встрани със социално-педагогическия си подход, който само може да гради стени и интернати помежду ни. Ние искаме да се срещнем като човешки психични социални говорещи същества\", завършва позицията.", "date": "2017.08.15", "title": "Психолози искат Янка Такева да се \"отмести встрани\" заради твърденията й, че те не се справят с агресията в училище"}
{"url": "http://www.dnevnik.bg/sport/2017/08/15/3024533_maiami_e_purviiat_otbor_v_nba_koito_premahna/", "text": "Нямаш смартфон, нямаш билет. Хартиените пропуски вече са в историята за \"Маями хийт\". \"Горещите\" станаха първият отбор в Националната баскетболна асоциация (НБА), който въвежда изцяло мобилни билети за домакинските си мачове. Феновете на \"Маями\" вече ще влизат в зала \"Американ еърлайнс арена\" с пропуски, които ще чекират от своите смартфони. Решението е продиктувано от факта, че една трета от привържениците са използвали мобилното приложение на тима, за да присъстват на мачовете през миналия сезон. Вицепрезидентът на отдела по дигитална стратегия и иновация в \"Маями\" Матю Джафариан е на мнение, че електронните билети гарантират своята автентичност, като те не могат да бъдат загубени и откраднати. Той отчита като основен плюс по-удобния и прост начин за употреба. \"Влизането в залата с мобилен билет е просто по-удобно. Получавате билетите си веднага, като не е необходимо да ги чакате по пощата. Не е нужно да търсите принтер в деня на мача и никога няма да ги забравите у дома отново. Когато пристигнете в залата, просто извадете телефона си, сканирайте и сте готови\", каза Джафариан. Той успокои феновете, че ще могат спокойно да препродават своите билети с мобилното приложение на трикратния шампион в НБА. \"Независимо дали искате да споделите място с приятел, или да продадете билета си онлайн, всичко това може да го направите с мобилното приложение. Вече няма да ви се налага да чакате отвън, за да предадете хартиен билет или да продадете такъв, изпращайки го по пощата\", допълни Джафариан. \"Кливлънд кавалиърс\" и \"Минесота тимбърулвс\" също използват предимно електронни пропуски за своите мачове. Двата отбора обаче все още предлагат услугата за влизане с хартиени билети.", "date": "2017.08.15", "title": "\"Маями\" е първият отбор в НБА, който премахна хартиените билети"}
{"url": "http://www.dnevnik.bg/bulgaria/2017/08/15/3024629_zapochva_shirok_debat_za_demonopolizaciia_na_kasata_i/", "text": "Започват широки обществени дебати по няколко ключови за здравеопазването въпроси като демонополизацията на Националната здравноосигурителна каса, за смяна на модела за определяне на заплащането на медицинските кадри и селективното договаряне на касата с лечебните заведения. Освен това ще бъдат изготвени подробни анализи за потенциалните ефекти от диагностично-свързаните групи в болниците, за извеждането на дейности в доболничната помощ, за здравната електронна система, за потребностите на населението в аптечната мрежа и други. Тези и още приоритети изброи министърът на здравеопазването Николай Петров, като цитира  управленската програма, която кабинетът \"Борисов\" прие в началото на август . Ще представим нов модел за заплащане в здравеопазването, но това ще стане след широк диалог с всички заинтересовани, каза Петров. \"В момента заплащането на труда на лекари и медици е една енигма - има места, където възнагражденията са добри, другаде - те са трагични. Няма ясен регламент откъде идват парите, обикновено са чрез клиничните пътеки, а в тях странното е, че няма перо труд. Ще направим работна група, за да видим колко ще бъде остойностен този труд, тъй като това е деликатна материя. Компетентността на лекаря трябва да се обвърже с обема на неговата работа\", коментира пред журналистите министърът на здравеопазването. По думите му това ще отнеме поне няколко месеца, а до края на тази година от него се изисква да представи и нов модел за управление на болниците и за договоране със здравната каса. За всички тези задачи той ще разчита на експертните анализи, по които вече се работи, уточни той. По отношение на демонополизацията, Петров поясни, че това ще е изключително сложен въпрос, който ще се гледа от експертите успоредно на всички останали промени и преостойностяването на медицинските дейности. Министерството вече е събрало опита на чужди държави с демонополизация на обществени здравни фондове - и добрия и лошия, затова не иска да избързва с решението, стана ясно от думите на министъра. Сред приоритетите на ведомството се предвиждат още и стимули за повишаване на събираемостта на здравните вноски; въвеждане на Национална аптечна карта, но не като регулаторен механизъм, а като информационен; също и усъвършенстване на лекарствените политики; мерки за повишаване на компетентността на здравните работници. Ще се акцентира върху профилактиката и извънболничната помощ, дигиталните възможности за следене на разходите и ще се работи за бързо въвеждане на цялостната електронна система в здравеопазването, изброи още Николай Петров.", "date": "2017.08.15", "title": "Започва широк дебат за демонополизация на касата и нов модел за заплащане на лекарите, обяви Петров"}
{"url": "http://www.dnevnik.bg/photos/snimka_na_denia/2017/08/15/3024666_snimka_na_denia_premierut_na_poklonenie_za_uspenie/", "text": "Премиерът Бойко Борисов се включи в честванията за храмовия празник на Троянския манастир. Той обеща, че правителството ще отпусне половин милион лева, за да се реконструира едно от крилата на манастира. По време на честването на Успение Богородично той целуна ръката на игумена на църковния храм епископ Сионий.", "date": "2017.08.15", "title": "Снимка на деня: Премиерът на поклонение за Успение Богородично"}
{"url": "http://www.dnevnik.bg/biznes/2017/08/15/3024623_investiciite_v_imoti_rastat_s_213_za_godina_v/", "text": "Инвестициите в имоти в Централна и Източна Европа (ЦИЕ) са нараснали със 17% през първата половина на 2017 г., спрямо предходната, достигайки 5.4 млрд. евро. България е сред страните с най-голям ръст. Това се вижда в последния доклад на Colliers International за инвестиционния пазар в региона. От данните се вижда, че през периода най-много са инвестициите в офиси, следвани от тези в единични имоти, индустриални площи и хотели. Според оценки на компанията данните досега дават основания да се смята, че рекордният резултат от 12.2 млрд. евро инвестиции в ЦИЕ, постигнат през 2016 г., може да бъде надминат през настоящата година. Последните данни на Colliers показват ръст на обема от инвестиции в Чехия (114%), Румъния (155%) и България (213%) през периода януари - юни 2017 г., спрямо същия период на предходната година Като абсолютна стойност размерът им е най-значителен в Чехия – около 2.2 млрд. евро, която измества от челната позиция Полша, където той е около 1.5 млрд. евро. Унгария е на трето място с 824 млн. евро. Инвестициите в търговски площи и хотели нарастват най-бързо в ЦИЕ. Водещ е сегментът на търговските площи, който отчита почти 2.6 млрд. евро само за първото полугодие в сравнение с 3.7 млрд. евро, постигнати за цялата 2016 г. Делът на местните ЦИЕ инвеститори е 37%, което е 16% увеличение спрямо предходната година. Европейските инвеститори, които традиционно имат интерес към ЦИЕ, имат подем през първото полугодие, като допринасят за 26% от постигнатите обеми. Нивата на възвращаемост в столиците на държавите от ЦИЕ спадат в 5 от общо 18 основни категории, които компанията следи, през първата половина на 2017 г. в сравнение с нивата от последното тримесечие на миналата година. Това е най-забележимо в София и Будапеща. Данните показват, че наемането на кв.м офис или индустриална площ е най-евтино в София от целия регион - 14 евро. През следващите 12 месеца компанията очаква възвращаемостта да намалее в общо 8 от 18 категории. Причината за това е очакваният спад в обема на свободни площи в 5 и увеличение в 3 от категориите, които следи компанията. Тя прогнозира ръст на наемите в 9 от общо 30 категории в краткосрочен до средносрочен план, само в две - намаление. Динамиката на нарастване на наемните цени е най-съществена при първокласните офисни, логистични и търговски площи.", "date": "2017.08.15", "title": "Инвестициите в имоти растат с 213% за година в България, сочи анализ"}
{"url": "http://www.dnevnik.bg/sport/2017/08/15/3024673_mikel_landa_podpisa_s_movistar/", "text": "Испанецът Микел Ланда ще напусне \"Скай\" след края на настоящия сезон. 27-годишният колоездач, който се състезава за британския отбор от 2014 г., ще премине в \"Мовистар\". Договорът му ще е до края на 2019 г. \"Това е страхотна новина за нас\", заяви генералният мениджър на испанския тим Еусебио Унсуе. \"Той все още е млад, а показва невероятни качества. Микел ще е лидерът на испанското колоездене в следващите години\", допълни Унсие. Параметрите по договора на Ланда не бяха обявени, но според испанските медии той ще получава по 2 милиона евро на сезон. Още след Обиколката на Франция  той намекна, че ще напусне \"Скай\" , за да бъде лидер на отбора в големите състезания. Ланда демонстрира страхотна форма в \"Тур дьо Франс\" и имаше голям принос за триумфа на Крис Фрум. Той завърши четвърти в генералното класиране, но нямаше възможност да се бори за място на почетната стълбичка, тъй като трябваше да помага на своя лидер. \"Винаги съм искал да бъда лидер на отбор и всички го знаят. Демонстрирал съм, че мога да се боря за призовите места в големите обиколки\", заяви испанският колоездач след \"Тур дьо Франс\". \"Мовистар\" е възможност за мен, това е сериозен отбор и аз харесвам как работят. Ако не съм в \"Скай\", мога да отида там. Възможно е Найро Кинтана да бъде лидер в Тура, а аз в Джирото\", допълни тогава Ланда.  Освен четвъртото място в тазгодишния Тур той има трето в Джирото през 2015 г. с \"Астана\". И в двата случая испанецът не беше лидер на тима. Откакто е в \"Скай\", баскът имаше възможност два пъти да бъде лидер в Обиколката на Италия, но се провали. През 2016 г. напусна заради болест, а през тази завърши 17-и, но спечели фланелката за най-добър катерач. Ситуацията в \"Мовистар\" засега не е по-различна от тази в \"Скай\", където йерархията е ясна. Найро Кинтана е голямата звезда на испанците, като има договор до края на 2018 г. Алехандро Валверде е вторият лидер на състава, като той ще кара до края на 2019 г. Наскоро обаче се появиха слухове, че  \"Астана\" ще опита да привлече Кинтана  с оферта за годишна заплата от 6 милиона евро. В момента най-високото възнаграждение в шосейното колоездене получава Петер Саган - 5 милиона.", "date": "2017.08.15", "title": "Микел Ланда подписа с \"Мовистар\""}
{"url": "http://www.dnevnik.bg/analizi/2017/08/15/3024121_trump_i_riskut_za_iadren_konflikt/", "text": "В ерата на атомната бомба светът е бил веднъж на прага на ядрен конфликт. Това е прочутата Кубинска, Октомврийска, или още Карибска криза от 16 - 28 октомври 1962 година. За тези паметни 13 дни противостоенето между двете ядрени суперсили достига нива най-близо катастрофа, за каквато човечеството няма дори идея, освен по картини от Апокалипсиса. Втори случай няма. До днес. От месец светът е близо до ситуацията от октомври 1962 година. Обективна оценка за събитията е рискована, когато се отнася до екстремни рискове или катастрофи. Но възприятията и оценките на актьорите са показателни. Преди година Джон Маккейн, сенаторът от Аризона, каза, че Северна Корея разиграва Карибска криза \"в забавен ритъм\". Това e доста точна и навременна преценка. За съжаление сериозен недостатък във външната политика на Барак Обама беше отлагането на решителни мерки по основните критични точки от такъв мащаб – Сирия, Северна Корея, в немалка степен и Украйна. Както бездействието по отношение на Сирия подейства като покана за Русия да се намеси, така и Северна Корея не остана безразлична към отсъствието на нужния натиск във връзка с ядрените си авантюри. Игнорирането й се отклонява от американската традиция на специален ангажимент към Корейския полуостров след Втората световна война. Една година след предупреждението на Маккейн в американските политически среди вече се говори за нова Карибска криза като за очевидно състояние. В интервю за CNN Леон Панета, един от най-видните ветерани на федералната администрация, бивш секретар по отбраната и бивш директор на ЦРУ, видимо развълнуван, алармира, че става дума за нещо много сериозно и нещата може да излязат от контрол. Това е ситуация, казва той, най-близка до Карибската криза, на нея трябва да се гледа с извънредна отговорност. \"Това не е игра\", бяха думите му, адресирани очевидно към настоящия президент. Този въпрос среща интуитивната съпротива на всеобща западна и източнoевропейска нагласа за \"края на историята\" след 1991 г. Наглед тезата за \"край на историята\" е утопия по Хегел, който, макар в идеални, а не реални параметри си представя, че еволюцията на човечеството стига до точка на всеобщо ефективно и справедливо управление, проникващо и в международната сфера. Това е буквално и наивно четене. Всъщност най-сериозната поддръжка на тезата на Фукуяма е масово-психологическа. Дали има или не край на историята е един въпрос. По-скоро няма, а както виждаме в последните години, историята се връща по експлозивен начин. Но след 1991 г. драматично пада нагласата към подготовка за военни конфликти в значителни мащаби, особено ядрени. С разпадането на двуполюсното противостоене се поражда масово-психологически възприятие за успокояване на международните взаимодействия и поместването им в рамки на регулирана през институции комуникация. Тази постановка непрекъснато се опровергава на практика. Но това не й пречи да надживява фактите, които й противоречат. Особено що се отнася до масовите нагласи за война. Не само в масови нагласи, но и в стратегии за сигурност войната е отместена като приоритетен риск и застава зад игра на нетрадиционни рискови фактори, от тероризъм до епидемии, от имиграция до климатични промени. Ситуацията със Северна Корея опровергава наивния вариант на тезата за края на историята и дори обяснява нейната контрапродуктивност. Дори на практика светът да си остава бурно място, видимото отсъствие на риск от глобален конфликт, общата децентрализация на сили и конфликти, наличието на своеобразен световен полицай в лицето на САЩ, разширяването на ЕС, комерсиализацията на Китай и други фактори отместват систематически усещането за риск от катастрофален конфликт. Такъв риск има, но нагласа за виждане на екстремни риск е омекнала. Оттам и публичното изискване към правителствата да се отнасят максимално към този тип високорискови процеси няма този интензитет. Това се отнася не само до редовия гражданин, който с облекчение се връща към бизнеса и домашните си дела. То се отнася и до политици от традиционния либерален спектър. Обама не е направил катастрофална грешка във външната си политика. Но е допуснал светът да се движи от силата на дълбинни инерции в степен по-голяма, отколкото отговорното мислене за глобални рискове предполага. Като волю-неволю носещ мандат на световен полицай, американският президент трябва да мисли за възможностите светът да произведе екзистенциален риск, т.е. риск за съществуването на доминиращия ред и поддържания от него мир. Това в някои отношения не е правено или не е правено достатъчно, поради което играта на стражари и апаши с ядрени арсенали изненадва света. да не кажа направо изтървана. Трудността на американските президенти да я контролират е свързана главно с ролята на Китай, който заема постепенно мястото на Русия след 1945 година като основен фактор в северната част на Корейския полуостров. Северна Корея е жизнено зависима от Китай за всекидневното си оцеляване и без Китай ще колабира. Но надеждата, че Китай ще се грижи режимът на Ким Чен Ун да не безумства, не е основателна, напротив. Това не става по две причини. От една страна, Китай не е съгласен с пакети от мерки, които САЩ прилагат към полуострова, особено трупането на военни инсталации на юг от 38-ия паралел. Но второ, може би по-важно, Китай не би желал колапс на режима в Пхенян. Такъв сценарий за Китай би означавал автоматическо присъединяване на Северна Корея към Южна Корея, аналогично на случая с ГДР и федералната република. Оттам следва и силен регионален съюз между Япония, бъдеща обединена Корея, подкрепян от САЩ, подкрепян и дори с възможно участие на страни като Австралия. Подобна конфигурация ще доведе и до размествания на силите в Южнокитайско море и общо до регионално преразпределение на силите. Затова оставянето на въпроса със Северна Корея на Китай не е добра идея. Китай е задължителен фактор в решаването на криза със Северна Корея, но в съвсем друг режим на активна политика и дипломация. Бавно и полека, в забавен ритъм Северна Корея доведе света до осъзнаване на огромния риск, който игнорирането на ядрените й програми може да създаде. Северна Корея е стигнала нива на ракетно, а вероятно и ядрено оборудване, което в последните месеци демонстрира многократно. \"Херметичното кралство\", както я наричат, има балистични ракети, които могат да достигнат вече и континенталните територии на САЩ. Според някои изследователи те може би имат обсег до градове като Чикаго, а не само до западния бряг. Това е изненада за САЩ. Дори разузнаването да е имало сведения, те или са игнорирани, или не са били достатъчни за оценка на прогреса, който Северна Корея е направила. Освен ракетните носители Северна Корея вероятно е развила и ядрени глави. Това е спорен въпрос, сведения няма, но съмненията се покачват всеки месец. Дори и да се окаже преувеличено допускане, самият факт на подозренията, че е възможно, е достатъчен нещата да се вземат сериозно. Много е вероятно  Русия , заинтересована от покачване на хаоса в света, да снабдява Северна Корея с необходими елементи и технологии за развитие на ядрено оръжие. Какви обаче са факторите от втори ред, които могат да тласнат Северна Корея към употреба на ядрено оръжие, ако приемем, че първият фактор, самото ядрено оръжие, е налице. Основният, приоритетен риск е самата ядрена програма, развита до настоящите си нива. Вторични рискове са онези, които могат да доведат до пускането й в действие. Вторичните рискове са група, не един, а тяхното натрупване покачва вероятността Северна Корея да премине към действия. Този въпрос засяга най-неприятната част в цялата ситуация. Той има отношение към характера на самото ядрено оръжие като инструмент за масово поразяване и произвеждане на катастрофа с трудно измерими последици. Както показва Карибската криза и множеството изследвания на политиката на ядрено противостоене, това е в неимоверна степен въпрос на психология. По тази причина още със създаването му ООН гласува резолюция за елиминиране на ядрените оръжия (1946), още преди СССР и Великобритания да са направили първите си ядрени опити. Оттогава до днес опитите за ликвидация или ограничаване вървят паралелно с развитието на самите оръжия. Но щом ядреното оръжие съществува, един от ефектите му е психологизиране на решенията по използването му. Карибската криза е изцяло битка на манталитети и емоции, няма нищо друго, никакви институции, никаква дипломация, никакви посредници, нищо от регулярен системен порядък. Има само една граница, на която решаващо е личното решение на президента Кенеди. Психологизацията на ядрената политика не засяга развитието на ядрените потенциали. Те растат по неизбежни системни причини, а не по нечие желание. Психологията е фактор при ускорението, с което дадени правителства могат да навлязат в ситуацията на употребата им. Те са и върховен фактор в мига, в който се взема решение за изстрелване на ядрена ракета. Тук трябва да действа втора и не по-малко сериозна политика на превенция. В демократични режими тя е свързана с особени протоколи, които целят отстраняване на грешка и произвол при активиране на ядрена установка. Това сме го виждали много по филмите, то е реално. И все пак необходимите протоколи няма как да включват действия от политически порядък, които водят до ситуации на риск от ядрен конфликт. Те преди всичко не могат да покрият странно поведение като това на Доналд Тръмп. Спрямо Северна Корея САЩ трябва да допълнят класическата за времето на ядреното противостоене политика на възпиране (deterrence, замислена за пръв път от Джордж Кенън). Такава политика днес не е сводима до отношения между два полюса и ограничен клас фактори. Обратно, политика на възпиране на Северна Корея предполага по-широко портфолио от мерки, отколкото в периода 1947 - 1991 година. САЩ трябва да разгънат стратегически регистър от политики, сред които на преден план се нареждат следните: за въздействие върху Пхенян. Това към момента е трудно, защото предполага нива на доверие, които Тръмп разколеба още в кампанията, а като президент допълнително разклати. . Необходимо е на твоя страна да са не само Япония и Южна Корея, но и страни от ЕС, Австралия и други в региона. Но Тръмп разваля систематично отношенията си с тези страни, така че това не е лесна задача. . Цялото поведение на Тръмп по иронизиране, критика и денонсиране на традиционни партньори, Китай като търговски спекулант и международните институции след 1945 година прави задачата доста трудна. Не само доверието е разрушено, но и самият Тръмп няма лична нагласа към строене на консенсуси. Това му е психопатологически чуждо. . Това е доста сложна работа при вече комплицираната ситуация. Тръмп може да я остави на опитните хора в екипа си, но сам по себе си е неспособен дори да я изтърпи. Лично аз не си представям, че дори такъв пакет ще помогне безусловно. Северна Корея е изправена срещу света в една пределно хазартна поза. Тя е организирала дори всекидневното си живеене около идеята за последната война и ядреното оръжие. Тази нагласа и съответните военни инструменти са идентични на самия режим. Той не си представя алтернативи. Тъкмо тази безалтернативност прави ситуацията толкова опасна: на Северна Корея, изглежда, няма какво да се предложи. Но също тъкмо по тази причина пакетът мерки трябва много упорито и умно да бъде приложен. Трудно е обаче да си представим, че екип, воден от Тръмп, разгръща такава кампания. Самият екип, без своя лидер, може да го направи. Но с Тръмп начело перспективата не е много светла. Тръмп няма консистентно поведение; уволнява и назначава по истеричен начин; води безсмислена война с медиите; излива безумства в Туитър; лъже непрекъснато; внезапно намразва някои от приближените си; прави шоу с бивши избиратели; не се занимава строго с управление, стратегии и планиране. И така нататък, безброй характеристики, които изобразяват един нестабилен персонаж, който не си е на мястото. Така стигаме до един недотам успокоителен извод. Първият ред рискове, свързан с развития военно-ядрен капацитет от Северна Корея, е налице, а и там нищо изненадващо ново не се е случило. Вторият ред рискове, който може да създаде условия за употреба на тези потенциали, е в динамика, развива се в момента. И дори наглед да е удивително, от втория ред рискове на първо място трябва да се постави самият американски президент Тръмп.  Думите по адрес на Северна Корея , че я очаква \"огън и ярост, каквито светът не е виждал\", просто втрещиха целия свят, особено Южна Корея, вероятната първа жертва на един ядрен кошмар.", "date": "2017.08.15", "title": "Тръмп и рискът за ядрен конфликт"}
{"url": "http://www.dnevnik.bg/sport/2017/08/15/3024781_mariia_sharapova_poluchi_pokana_za_us_open/", "text": "Рускинята Мария Шарапова получи покана да участва в US Open. За нея това ще е първо участие в турнирите от Големия шлем след 15-месечното ѝ наказание за употребата на мелдоний. Шарапова се завърна в игра през април в Щутгарт, но  организаторите на \"Ролан Гарос\" не ѝ дадоха \"уайлд кард\" . Заради контузия петкратната шампионка в турнирите от Големия шлем отказа участие в квалификациите на \"Уимбълдън\". Рускинята игра за последно в Станфорд, където се завърна след травмата. Още  след първия кръг обаче тя се оттегли заради контузия в лявата ръка . Заради нея Шарапова пропуска и турнира в Синсинати. В момента шампионката от US Open през 2006 г. заема 148-ото място в световната ранглиста на WTA. Откритото първенство на САЩ започва на 28 август с  рекордния награден фонд от 50.4 млн. долара .", "date": "2017.08.15", "title": "Мария Шарапова получи покана за US Open"}
{"url": "http://www.dnevnik.bg/sviat/2017/08/15/3024779_rosneft_shryoder_i_moralut/", "text": "Едва ли някой друг цитат на бившия канцлер Герхард Шрьодер е останал толкова дълго в съзнанието на хората, както този за \"кристално чистия демократ\". Това беше през 2004 година. А \"кристалночистият демократ\" беше приятелят на Шрьодер, руският президент Владимир Путин. Още тогава някои обвиняваха Путин, че не взема много насериозно основните демократични правила в собствената си страна. Но  приятелството между Шрьодер и Путин  продължава и до днес. Сега се появиха съобщения, че в края на септември Герхард Шрьодер може да бъде избран за член на надзорния съвет на руския петролен концерн \"Роснефт\". След като Русия анексира полуостров Крим през 2014 година, \"Роснефт\" влезе в санкционния списък на ЕС. Изглежда, че Герхард Шрьодер не се смущава от този факт. Той обаче все още не е потвърдил официално информациите за евентуалния му избор в надзорния съвет на \"Роснефт\". 13 години бизнес с Русия Още през 2005 година Герхард Шрьодер се ангажира с газопровода \"Северен поток\", който води директно от Русия към Германия и в който държавният концерн \"Газпром\" има мажоритарен дял.  Ангажиментът на Шрьодер малко след като напусна канцлерския пост предизвика навремето сериозно недоволство . И сега след съобщението на \"Роснефт\" бившият канцлер е подложен на остри критики. Бившият председател на Зелените и сегашен евродепутат Райнхард Бютикофер нарече поведението на Шрьодер \"безсрамно\". А украинският посланик в Берлин Андрей Мелник окачестви като неморално това, \"че един бивш федерален канцлер и водещ социалдемократ бива инструментализиран от шефа на Кремъл\". \"Мартин Шулц няма да постъпи така след канцлерството си\" \"Тук няма да обсъждам професионалното бъдеще на бившия канцлер\", заяви говорителят на канцлерката Меркел Щефан Зайберт за ДВ. Няма и нужда. Защото самата новина за евентуалното назначение на Шрьодер в \"Роснефт\" е добре дошла за шефката на християндемократите в предизборната борба. А сред социалдемократите цари отчаяние. Та нали съперникът на Ангела Меркел Мартин Шулц изостава значително в социологическите проучвания. А до изборите остават само шест седмици. Генералният секретар на социалдемократите Хубертус Хайл заяви следното за евентуалните планове на Герхард Шрьодер: \"На първо място това е лично решение на Герхард Шрьодер. Аз не знам какво решение ще вземе той. Той обаче няма да позволи на никого да му диктува решенията. Знам само, че Мартин Шулц няма да се ангажира в частната икономика след канцлерския си мандат\". \"След мандата си на федерален канцлер\" - такава формулировка избира, значи, Хубертус Хайл в изборната борба! Под сурдинка: \"Ние сме раздразнени и шокирани\" Други висши партийни другари не искат да правят официални изявления, но под сурдинка дават воля на недоволството си. Социалдемократите са отчаяни от \"нечувствителността\" на Шрьодер, който все пак беше и председател на партията. Съобщението за евентуалния нов пост на Шрьодер в Москва усложнява допълнително и работата на кандидата за канцлерския пост Мартин Шулц. Някои висши партийни функционери казват, че водят много тежка изборна борба, а Шрьодер им забивал нож в гърба.", "date": "2017.08.15", "title": "\"Роснефт\", Шрьодер и моралът"}
{"url": "http://www.dnevnik.bg/sviat/2017/08/15/3024620_v_sasht_produljavat_da_demontirat_pametnici_na_geroi/", "text": "Несмущавани от насилието заради планираното премахване на статуя на генерал от Конфедерацията в Шарлотсвил, Вирджиния, местни лидери в редица градове из Съединените щати казват, че ще работят още по-усилено да премахнат всички подобни паметници от публичните пространства. Кметовете на Балтимор и Лексингтън в щата Кентъки казаха, че ще доведат докрай плановете си да премахнат статуите на фона на подновен дебат в обществото за това дали паметниците на подкрепящата робството Конфедерация от Гражданската война са символи на историческата памет или на омразата. Властите в Мемфис, Тенеси и Джаксънвил, Флорида, обявиха в понеделник нови инициативи, чиято цел е да свалят паметници на Конфедерацията. Губернаторът на Тенеси Бил Хаслъм, републиканец, призова депутатите да премахнат от правителствена сграда бюста на Нейтън Бедфорд Форест, генерал от Конфедерацията и член на \"Ку-клукс-клан\" в ранните години на организацията. \"Време е да станем и да говорим за това\", каза кметът на Лексингтън Джим Грей в интервю в понеделник, след насилието в Шарлотсвил. Сблъсъците между привържениците на превъзходството на бялата раса и контрапротестиращи оставиха трима загинали в Шарлотсвил в събота. Сред тях бяха и двама полицаи, чийто хеликоптер се разби. Случилото се изглежда е знамена и други символи на каузата на Конфедерацията. Някои противници на каузата, изглежда, са взели нещата в свои ръце. Тълпа демонстранти щурмува мястото, където е поставен паметник на Конфедерацията пред съда в Дърам, Северна Каролина, в понеделник и събориха бронзовата статуя. Местни телевизии показаха многобройни протестиращи, които се редуваха да тъпчат и удрят падналата статуя, докато десетки други крещяха и надаваха приветствени възгласи. В Балтимор паметник на умиращ войник от Конфедерацията, прегърнат от фигура с крила, напомняща на ангел, беше изцапан с червена боя - вероятна проява на вандализъм този уикенд - съобщи местното издание \"Балтимор сън\". Усилията на групи за граждански права да премахнат паметници на Конфедерацията получиха нов тласък, след като привърженик на тезата за превъзходство на бялата раса уби деветима афроамериканци в църква в Чарлстън, Северна Каролина през 2015 г. Смъртоносната престрелка в крайна сметка доведе до премахване на знаме на Конфедерацията от сградата на губернатора (на Северна Каролина). От 2015 г. до този април премахнатите или преименувани символи на Конфедерацията из Съединените щати са най-малко 60 според изчисления на организацията за граждански права Southern Poverty Law Center. Тези развития обаче също така превърнаха знамената и паметниците на Конфедерацията в както с крайнодесни възгледи, така и вярващи в превъзходството на бялата раса, казва Райън Ленз, говорител на въпросната организация, която наблюдава групи, проповядващи омраза. Докато противниците на паметниците на Конфедерацията гледат на тях като на обида за афроамериканците и за идеалите за равенство на расите, подкрепящите тези символи ги смятат за важна част от историята, почитайки онези, които са се борили и умрели за бунтуващите се южни щати по времето на Гражданската война. В Ню Орлиънс опитите да се премахнат четири статуи на Конфедерацията предизвикаха протести и съдебен спор, които толкова изостриха напрежението, че за премахването на една от тях, високата 4.2 м бронзова скулптура на генерал Борегар през май, се наложи властите да действат през нощта. Насилието в Шарлотсвил е малко вероятно да даде сили на аргумента, че запазването на монументите е ценно по исторически причини, смята Карл Джоунс, който отговаря за дейностите на организацията \"Синове на ветераните от Конфедерацията\", свързани с историческото наследство. Въпреки това той казва, че ще продължи да отстоява същата кауза. \"Къде ще спре това? Египетските пирамиди са изградени от роби. Да ги съборим ли?\" Из страната остават като близо 300 от тях са в Джорджия, Вирджиния и Северна Каролина, според Southern Poverty Law Center. Имената на генерал Робърт Лий, президентът на Конфедерацията, Джеферсън Дейвис или други икони на Юга носят 109 училища, посочва още организацията. В понеделник кметът на Балтимор Катрин Пю обяви, че смята да задейства премахването на няколко статуи, включително на Лий и на втория най-известен след него генерал от Конфедерацията, Стоунуол Джаксън. Тя същевременно не подкрепи исканията на някои членове на местния градски съвет, според които паметниците трябва да бъдат унищожени. В Мемфис властите казаха, че градът ще търси одобрение от щатските власти, за да се премахне статуя на Конфедерацията, след като градският съвет гласува за това през 2015 г., но щатската комисия по историята блокира решението. В Кентъки, разказва кметът Грей, се чували гласове, които се съпротивляват на плановете му, но и предложения на хора, готови да платят за преместване на статуите още тази есен. \"Очаквахме критика, казва той. Това е предизвикателство, въпросът - и времето - разделят обществото.\"", "date": "2017.08.15", "title": "В САЩ продължават да демонтират паметници на герои от Юга въпреки безредиците във Вирджиния"}
{"url": "http://www.dnevnik.bg/photos/2017/08/15/3024650_fotogaleriia_gigantski_omlet_v_belgiia/", "text": "В град Малмеди, Белгия, от повече от 20 години на Успение Богородичшно се приготвя гигантски омлет.", "date": "2017.08.15", "title": "Фотогалерия: Гигантски омлет в Белгия"}
{"url": "http://www.dnevnik.bg/zelen/2017/08/15/3024741_sprian_e_dragalevskiiat_lift_na_vitosha/", "text": "Лифтът, който се движи от кв. Драгалевци до Голи връх на Витоша, е спрян за неопределено време. Това се разбира от съобщение на сайта на дружеството \"Витоша ски\", което е собственик на съоръжението. Не се посочва причината за спирането на лифта, но е отбелязано, че \"транспортирането на велосипеди с кабинковия лифт \"Симеоново-Алеко\" не е разрешено\". През годините имаше случаи на инциденти с ползващи лифта \"Драгалевци–Голи връх\". През 2013 г. прокуратурата дори започна проверка,  след като три момичета пострадаха, докато возейки се на лифта задната пейка се откъсва и ги удря . \"Дневник\" не успя да се свърже с \"Витоша ски\" за коментар.", "date": "2017.08.15", "title": "Спрян е Драгалевският лифт на Витоша"}
{"url": "http://www.dnevnik.bg/sviat/2017/08/15/3024678_flamandcite_shte_se_boriat_s_humor_sreshtu/", "text": "Парламентът на фламандския регион в Белгия е отпуснал половин милион евро за финансиране на хумористични предавания по медиите, осмиващи пропагандата на екстремистки организации като \"Ислямска държава\". Това съобщи днес телевизионният канал Ер Те Бе Еф, цитиран от БТА. Предвижда се създаването на поредица видеосюжети, всеки с бюджет до 50 хил. евро, за живота на бойци от ИД и други терористи в Европа. Авторите на инициативата, приета от депутатите във Фландрия, са се вдъхновили от британския скеч \"Истинските жени на ИД\", който \"пресъздава\" диалози между съпруги на терористи. В един от епизодите жена се оплаква на приятелките си: \"Момичета, до следващата публична екзекуция остават само три дни, а аз не знам какво да облека.\" А друга се хвали: \"Али ми купи нова верига! Тя е дълга осем фута (около 2,5 м) и с нея почти мога да изляза от къщи. Това е направо прекрасно!\"  Белгийският проект е пилотен. Ако има успех, работата в тази насока ще продължи.", "date": "2017.08.15", "title": "Фламандците ще се борят с хумор срещу терористичната пропаганда"}
{"url": "http://www.dnevnik.bg/sport/2017/08/15/3024801_levski_e_predlojil_trigodishen_dogovor_na_brazilski/", "text": "\"Левски\" преговаря с бразилския защитник Матеуш Симонете Брасанело - Бресан, съобщава goal.com. Играчът на \"Гремио\" е получил предложение да подпише за три години. Според информацията при успешен развой централният бранител няма да струва нищо на сините. Договорът на Бресан с \"Гремио\" е до декември и от клуба няма да му правят спънки. Кариерата на 24-годишния защитник започва в \"Жувентуд\", а след това преминава в \"Гремио\". Играл е като преотстъпен във \"Фламенго\" и \"Пенярол\". През 2015 г. беше част от младежкия национален отбор на Бразилия до 23 години, но няма мачове за \"селесао\". Това лято \"Левски\" направи мащабна селекция. Тя включи привличането на цял отбор, като сред играчите се открояват Жорди Гомес и Габриел Обертан.", "date": "2017.08.15", "title": "\"Левски\" е предложил тригодишен договор на бразилски защитник"}
{"url": "http://www.dnevnik.bg/skorost/2017/08/15/3024804_mazda_izteglia_80_hil_avtomobila_v_sasht_zaradi_defekt/", "text": "Японската компания Мазда (Mazda Motor Corp) изтегля близо 80 хиляди автомобила в САЩ, някои за втори път, за да смени нагнетателната помпа на въздушните възглавници, произведени от Таката (Takata Corp.), съобщава БТА. Изтеглянето засяга някои автомобили, произведени в периода 2007-2009 година, а също 2012 г. - модели Си Екс-7 (CX-7), Си Екс - 9 (CX-9) и Мазда 6 (Mazda 6). Въздушните възглавници на Таката могат да експлодират, ако се надуят с твърде голяма сила, разпръсквайки метални парчета в купето и наранявайки водача и пътниците. Този проблем е причинил смъртта на 19 души, а над 180 са ранени. В целия свят заради проблемните нагнетателни помпи са изтеглени 120 милиона автомобила.", "date": "2017.08.15", "title": "\"Мазда\" изтегля 80 хил. автомобила в САЩ заради дефект на въздушните възглавници"}
{"url": "http://www.dnevnik.bg/sport/2017/08/15/3024672_otborite_vuv_visshata_liga_obsujdat_po-ranno/", "text": "Клубовете във Висшата лига обмислят летният трансферен прозорец да затваря преди началото на сезона. По традиция първенството в Англия започва в средата на август, като отборите могат да правят сделки до края на месеца. Предложението ще бъде гласувано на среща на акционерите на отборите на 7 септември. То получи различни мнения и оценки, като мениджърите на \"Ливърпул\" и \"Суонзи\" - Юрген Клоп и Пол Клемент, са сред основните привърженици на промяната. \"По-ранно затваряне на трансферния прозорец щеше да ни помогне тази година. Като цяло има смисъл планирането на състава да свърши, когато започне сезонът\", каза Клоп, който се надява  да задържи Филипе Коутиньо в състава си . Бразилецът е основната трансферна цел на \"Барселона\", въпреки нежеланието на \"Ливърпул\" да го продаде. Статистиката за последните пет години показва, че клубовете във Висшата лига са доста активни в края на трансферния прозорец. Близо 24% от покупките за нови футболисти са направени след 15 август, а 12% са осъществени в последния ден преди затварянето на прозореца (31 август). Обсъжданото предложение във Висшата лига трудно би влязло в сила в останалите водещи първенства в Европа заради различното начало на сезона. Френската Лига 1 започна седмица по-рано, докато Бундеслигата, Примера дивисион и Серия А стартират седмица по-късно.", "date": "2017.08.15", "title": "Отборите във Висшата лига обсъждат по-ранно затваряне на трансферния прозорец"}
{"url": "http://www.dnevnik.bg/biznes/2017/08/15/3024820_parite_v_obrashtenie_dostigat_14214_mlrd_lv_v_kraia_na/", "text": "В края на юни 2017 г. парите в обращение достигат 14.214 млрд. лв., съобщава БНБ. Спрямо края на юни 2016 г. те са нараснали с 1.557 млрд. лв., което е с 12.3%, посочва БТА. В края на юни делът на банкнотите в общата стойност на парите в обращение е 97.6%. В обращение са 416.5 млн. броя банкноти, които са с 15 млн. броя, или с 3.73%, повече в сравнение с края на март. С най-голям дял в края на второто тримесечие е купюрата от 20 лв. - общо 30.22% от банкнотите в обращение. Към 30 юни в обращение са 125.9 млн. броя банкноти с номинал 20 лв. С най-малък дял от 5.84% е броят на банкнотите от 5 лева. В края на юни в обращение са 2193.2 млн. броя разменни монети, които са с 51.2 млн. (2.39%) повече в сравнение с края на март. БНБ отчита, че се запазва дългосрочната тенденция към постоянно нарастване на броя на всички разменни монети в обращение. Запазва се и тенденцията към нарастване на броя на монетите в обращение с най-ниска номинална стойност. Най-голям дял от 29.97% в края на второто тримесечие на 2017 г. имат монетите от 1 стотинка (657.2 млн. броя в обращение към 30 юни). С най-малък дял от 1.14% е броят на монетите от 2 лева.", "date": "2017.08.15", "title": "Парите в обращение достигат 14.214 млрд. лв. в края на юни"}
{"url": "http://www.dnevnik.bg/sviat/2017/08/15/3024822_blizo_800_hil_dushi_v_otcepenite_ot_ukraina_chasti/", "text": "Към 800 хил. жители на районите от Донецката и Луганската област в Украйна, които са под контрола на проруските сепаратисти, изпитват недостиг на храни, а за 170 хил. от тях недостигът е остър. Това се казва в доклад на Управлението по хуманитарните въпроси към Организацията на обединените нации, предаде БТА. Ситуацията с изхранването е най-тежка в т.нар. Донецка народна република. Според доклада има и проблеми с доставките на храни в тези части от двете области, които са под правителствен контрол. През тази година делът на хората там, които са изложени на недостиг на хранителни продукти, е нараснал двойно - от 7% на 15%.  По данни на Върховния комисариат на ООН за бежанците вследствие на въоръжения конфликт в Украйна близо 1.6 млн. души са се преселили във вътрешността на страната.", "date": "2017.08.15", "title": "Близо 800 хил. души в отцепените от Украйна части гладуват според ООН"}
{"url": "http://www.dnevnik.bg/sviat/2017/08/15/3024824_i_ungariia_izteglia_ot_pazara_zarazeni_iaichni_produkti/", "text": "Унгария изтегли от пазара яйчни продукти, заразени с фипронил, предаде БТА. Така Унгария стана 17-ата европейска страна, засегната от кризата със заразените яйца. Продуктите са внесени от Германия от унгарска фирма, която е снабдявала само ресторанти, съобщи агенцията за безопасност на храните. Решението за изтеглянето е взето, след като по-рано днес Германия е уведомила европейската система за бързо предупреждение за безопасност на храните, че следи от фипронил са открити в продуктите, внесени от унгарската фирма.  Този инсектицид беше открит в яйца в 17 европейски страни откакто кризата избухна в началото на август. Какво представлява веществото фипронил и какви са рисковете при употребата му четете  тук .", "date": "2017.08.15", "title": "И Унгария изтегля от пазара заразени яйчни продукти"}
{"url": "http://www.dnevnik.bg/photos/2017/08/15/3024417_fotogaleriia_svetovnite_snimki_na_denia_-_15_avgust/", "text": "Момче минава през наводнен район в Саптари, Непал. През почивните дни поройни дъждове причиниха наводнения и свлачища,  .", "date": "2017.08.15", "title": "Фотогалерия: Световните снимки на деня - 15 август"}
{"url": "http://www.dnevnik.bg/sviat/2017/08/15/3024831_kolumbiiskite_vlasti_oficialno_obiaviha_kraia_na/", "text": "Колумбийските власти обявиха официално конфликта с групировката \"Революционни въоръжени сили на Колумбия\" (ФАРК) за приключил, след като днес бунтовниците напълно се разоръжиха, предаде БТА. Групировката е предала на ООН последните си два сандъка с оръжия и експлозиви, което ознаменува официалния край на конфликта, продължил над 50 години. Колумбийският президент  Хуан Мануел Сантос  определи днешния ден като \"исторически\". Той направи това на официална церемония в град Фонсека, на границата с Венецуела. \"Сега можем да развием райони от страната, които допреди това не сме били в състояние да развиваме\", каза Сантос, като имаше предвид районите, до които властите нямаха достъп по време на конфликта. Оръжията ще бъдат претопени  и ще послужат за изграждането на паметници на мира. Те ще бъдат поставени на обществени места в Колумбия, в централата на ООН в Ню Йорк и в Хавана, където в продължение на четири години бяха водени мирните преговори, след които се постигна споразумението за край на конфликта. Общо 8 112 огнестрелни оръжия и 1.3 млн. патрони са били събрани от ООН, заяви ръководителят на мисията на организацията за Колумбия Жан Арно. През юни 2016 г. ФАРК сключи мирно споразумение с правителството.", "date": "2017.08.15", "title": "Колумбийските власти официално обявиха края на конфликта с ФАРК"}
