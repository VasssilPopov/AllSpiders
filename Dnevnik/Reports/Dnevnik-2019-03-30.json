{"url": "https://www.dnevnik.bg/photos/snimka_na_denia/2019/03/30/3412370_snimka_na_denia_ogneno_shou_za_chasut_na_zemiata/", "text": "Най-голямата природозащитна инициатива в света,  , беше отбелязана и в София пред Народния театър.", "date": "2019.03.30", "title": "Снимка на деня: Огнено шоу за Часът на земята"}
{"url": "https://www.dnevnik.bg/sport/2019/03/30/3412260_video_kubrat_pulev_otgovori_s_kadri_ot_kupona_s/", "text": "Кубрат Пулев отговори на  обвиненията в сексуално посегателство  над репортерката Дженифър Равало с кадри с нейно участие. Българският боксьор публикува видеоклип от купона след  победата над Богдан Дину , на който американката демонстрира близост с хора от лагера на Пулев. Според публикацията в официалната фейсбук страница на боксовия клуб на братя Пулеви кадрите са заснети в 3 часа след полунощ. Това се случва няколко часа след като Кубрат Пулев целуна по устните Равало, което предизвика  скандал и разследване срещу боксьора . 37-годишният българин получи забрана да се боксира в Калифорния до изясняването на случая. В същото време Равало обяви, че ще заведе дело за сексуално посегателство. Тя  нае водещия адвокат в тази област Глория Олред  в опит да търси правата си по съдебен път. Равало твърди, че след заснемането на видеото, когато е била с гръб, Пулев я е хванал с две ръце за задните части. По думите ѝ българинът е поискал частта с целувката да бъде изрязана от видеото и да не бъде излъчвана. \"Не го премахнах, а вместо това го публикувах, защото исках хората да видят какво ми причини. Не исках да се измъкне. Това, което ми стори, беше отвратително. Почувствах се унизена. Никоя жена не трябва да получава такова отношение. С г-н Пулев не сме приятели и нямаме романтична връзка. Той нямаше право да ме целува\", каза още тя. При завръщането си в София  Пулев каза, че няма никакви притеснения около случая с целувката . \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\", заяви боксьорът. \"Те (американците) са чувствителни, ако целувката не е желана от човека отсреща. Аз, за да го направя съм преценил, че човекът не просто желае целувка, а много повече. Направил съм го приятелско, понеже след победа човек е в приповдигнато настроение\", добави Пулев. Брат му Тервел Пулев заяви, че на тържеството след мача Равало се е целувала с още двама души. И допълни, че има и свидетели.", "date": "2019.03.30", "title": "Видео: Кубрат Пулев отговори с кадри от купона с Дженифър Равало"}
{"url": "https://www.dnevnik.bg/politika/2019/03/30/3412263_nahalstvoto_na_turskite_upravnici_premina_granicite/", "text": "Нахалството на турските управници този път премина границите на дипломатическото благоприличие. Да откажеш извинение, при очевидно твърдение за политически натиск от страна на Турция, е демонстрация на незачитане на суверенитета на страната ни. Това се казва в позиция на ВМРО  по повод резултата от срещата снощи  между премиера Бойко Борисов и турския вицепрезидент Фуат Октай. На нея позицията на Турция беше, че извинение не е нужно, защото България не е била засегната, а думите на турския външен министър са извадени от контекста на изказването. По-рано през седмицата  Мевлют Чавушоглу в реч обяви , че Турция е била принудена да се намеси и да наложи на България да внесе промени в закона за вероизповеданията. От ВМРО одобряват действията на управляващите по казуса, като посочват, че за първи път от 30 години българското правителство в лицето на  външния министър Екатерина Захариева  и  министър-председателя Бойко Борисов  са изразили категоричната си позиция срещу казаното от турски политик. От ВМРО посочват още, че в понеделник в 8.30 ч. сутринта организират протест пред посолството на Турция в София. Целта била да се покаже, че България е суверена държава, която сама взема своите решения. В позицията от днес се казва още, че единственият начин да се пресекат опитите на чужди държави и политически субекти да се намесват в делата на България е да се приемат отхвърлените текстове на ВМРО за категорична забрана за финансиране на вероизповеданията от чужди държави, физически лица, фирми или НПО-та. При приемането на първо четене на промените в Закона за вероизповеданията  това искане не беше прието .", "date": "2019.03.30", "title": "Нахалството на турските управници премина границите, смятат от ВМРО"}
{"url": "https://www.dnevnik.bg/ot_vas/novini_ot_vas/2019/03/30/3412264_iaponskite_vishni/", "text": "Дръвчетата на японската вишни пред Софиската митрополия са засдени с повод 40 години от възстановяване на дипломатическите отношения с Япония.", "date": "2019.03.30", "title": "Японските вишни"}
{"url": "https://www.dnevnik.bg/bulgaria/2019/03/30/3412269_kratki_novini_ninova_se_pohvali_pred_leiburisti_che/", "text": "Протест в София се обяви срещу насилието над животни Десетки граждани и гости на столицата протестираха пред Министерския съвет и шестваха по бул. Витоша срещу насилието над животни, предаде БНР. Те настояват за по ефективна зоополиция и за промени в Наказателния кодекс, които да завишат санкциите при посегателство върху животни. \"Въпреки, че у нас е приет закон за защита на животните и жестокостта към тях е инкриминирана, насилието над тях ескалира\", каза организаторът на проявата Ирина Николова от Сдружение \"Помощ за животните Дара\". Нинова се похвали пред лейбъристи, че само БСП има \"Визия за Европа\" \"Ние сме единствената партия с програма за европейските избори. За нас на първо място е какво ще правим там, как ще отстояваме българския интерес, каза лидерът на БСП Корнелия Нинова на среща с Иън Макникъл, политик от Лейбъристката партия на Великобритания. Тя имаше предвид документа на левицата \"Визия за Европа\". Искаме дебат за Европа, но няма с кого. Другите партии не излизат с програма. А опонентите ни от ГЕРБ са затънали в корупционен скандал с апартаменти\", каза още Нинова. Според нея БСП има възможност за победа на предстоящите европейски избори. Двама загинали и един тежко ранен при катастрофа в Сливенско Двама души са загинали при катастрофа на главен път I-6 между разклона за село Глушник и село Калояново, съобщиха от полицията в Сливен, цитирани от \"Фокус\". Инцидент е станал тази сутрин, като малко пред 6 часа \"Пежо\", управлявано от мъж на 28 години, е излязло от пътното платно. На място са починали шофурът и момиче на 20 години. Момче на 26 години е в тежко състояние с опасност за живота. 18-годишно момиче е с леки наранявания без опасност за живота. Българският бизнес печели най-много от членството в ЕС, смятат от ГЕРБ Вярвам, че ЕС е мястото, където българският бизнес може да се развива най-добре и именно предприемачите са тези, които печелят най-много от членството ни в ЕС. По-ниски такси за преводи в евро, над 900 млн. лева по плана \"Юнкер\" за малкия и среден бизнес, подобряване на образованието и уменията на младите българи – това са част от успехите ми през този мандат като част екипа на ГЕРБ и ЕНП, каза днес евродепутатът Ева Майдел по време на Четвъртия национален форум на Предприемачи ГЕРБ. По думите на евродепутата Асим Адемов от всички 17 представители на България в Европейския парламент Групата на ГЕРБ/ЕНП е най – сплотена и представя страната ни по най - достоен начин.", "date": "2019.03.30", "title": "Кратки новини: Протест в София се обяви срещу насилието над животни"}
{"url": "https://www.dnevnik.bg/kultura/2019/03/30/3408463_otkus_ot_spomeni_za_kulturniia_jivot_mejdu_dvete/", "text": "Кирил Кръстев (1904–1991) е сред най-изтъкнатите интелектуалци на своето време. Завършва естествени науки в Софийския университет и специализира изобразително изкуство в Париж. Утвърждава се като есеист, литературен и кинокритик, публицист, изкуствовед. Създател, редактор и сътрудник на редица вестници и издания на културна тематика, той е винаги във вихъра на събитията. Мемоарната книга на Кирил Кръстев представя панорамна картина на културния живот в България между двете войни. Той ни предоставя сведения и интересни факти относно най-видните творци и интелектуалци, дружества и редакции през този период. В неговия специфичен стил, неподдаващ се на категоризация и клишета, Кирил Кръстев разказва за срещите си с Гео Милев, проф. Константин Гълъбов, Чавдар Мутафов, Асен Златаров, Елисавета Багряна, но и дава оценка на творчеството им, съпоставяйки го с личния им живот. \"Спомени за културния живот между двете световни войни\" е най-ценното произведение на Кирил Кръстев, което запазва културната ни идентичност за поколения напред. Изданието съдържа допълнителни материали от личните тетрадки на Кирил Кръстев. Читателите на \"Дневник\" могат да се възползват от 10% отстъпка от цената в Ozone.bg при въвеждане на код Dnevnik10. Поръчай книгата с безплатна доставка тук Не помня запознанството си с Елин Пелин – шопския, собствено средногорски литературен гений от с. Байлово, – дали от сладкарница \"Цар Освободител\", от \"Литературен глас\" или от кръжока Владимир Цанов. Във всеки случай срещали сме се често, дружили сме, може да се каже, бяхме близки, имаше добро разположение към мен. Не си спомням много от приказките му – беше откровен, обикновен и внезапно духовит. Ето скицата на личността му, получена от един млад репортер, който се засилил да го интервюира: \"– Да ми кажете нещо за вашия живот? – Моят живот е бил всякога равен и безбурен, лишен от романтични преживявания и неинтересен за разказване. – Какви литературни планове имате? – Човек предполага, господ разполага. – Какво пишете понастоящем? – И това не обичам да разправям. Защото мога да не го допиша. (Моя скоба: бай Христо Хаджиев от \"Хемус\" ми понамекваше, че бил го авансирал да пише книга за издателството, но не ѝ се виждало нито началото, нито краят – и не знам, май че не се видял.) – Да ми кажете нещо друго? – Със здравето съм добре и днес времето е хубаво.\" Е, при тоя скъпернически минимализъм как да пишеш за него? Съмнявам се, че и Кеворк Кеворкян от телевизията, с неговия \"сюбтилен психоаналитичен\" метод за разпитване и подпитване би могъл да изтръгне нещо повече. Каквото е можел да каже, казал го е в книгите си (както заявява и Йордан Йовков за себе си), но с което се нарежда редом с Иван Вазов и самия Йовков. Иначе, останалото е едно приятно присъствие, правилни немногосрични преценки за литературните явления, някой шопски каламбур или неморализаторска мъдрост. Аз вече казах за някои от контактите с него. Най-близък беше този контакт през едно-две лета в Колониите край Панагюрище, на Министерството на народното просвещение, където през 30-те и началото на 40-те години прекарвахме заедно. Нему и жена му даваха хубава ъглова стая с маса – да пише, не зная дали пишеше. Той се разхождаше повече, по цели дни, с мене в околностите на Колониите, говореше за най-обикновени и сърдечни работи, за полето и цветята, за лов и за пушката, която царят му подарил, за птиците, за шопската психика, за човешката глупост и женската хубост (за някои летовнички) – но така, без поза, както това може да изказва само една голяма душа, която се е родила сред природата, не е минала през доктрини и е останала докрай чиста и магьосана от простия, но велик химн на съществуването. Помня, в една обиколка минахме покрай една по-отдалечена летовническа колиба. Един още млад, приличен и сърдечен българин, Елин Пелин го заприказва, каза просто: \"Аз съм Елин Пелин и понеже съм и ловджия, има ли тъдява някой дребен лов?\". Човекът, който се оказа основен учител, като чу името му, се обърна и извика няколкото си дечурлига, които се въртяха недалеч край къщурката: \"Деца, елате бързо, това е нашият най-голям писател Елин Пелин, когото знаете от читанките, целувайте ръка!\". \"Аз да не съм владика, та да ми целуват ръка?\" – каза той, но онзи отвърна: \"Вие сте повече от владика, вие сте сега патриархът на българската литература\" – и децата се изредиха чинно и щастливи за цял живот. На обедите и вечерите Елин-Пелинови се хранеха в стаята си не само да не извикват такива стесняващи ги овации, а другите известни личности, които летуваха в Колониите, не бяха известни на множеството, а и той сам не обичаше да се \"меши\" с интелигентите, които идваха там, като историкът проф. Петър Мутафчиев, Никола Мавродинов, ветеринарните професори Тончо Радев-Всезнайко и Моско Москов, композиторът Любомир Пипков и др. Аз по неволя сядах на техните маси. Мутафчиев и Мавродинов сядаха на една маса, но винаги бяха \"контра\" по някои исторически и изкуствоведски въпроси, особено Мутафчиев, докато малката тогава Вера Мутафчиева се мръщеше на супата и яденето, и Мавродинов за поощрение заявяваше, че \"това е най-хубавата супа на Балканския полуостров\", който стана територия за интересите на бъдещата талантлива историческа писателка. На другата маса проф. Тончо Радев – с жена си и хубавата си балдъза – се надпреварваше в остроти и духовитости с Любомир Пипков; Елин Пелин не можеше да търпи този тип и особено ненавиждаше пресилващия се у него, вечно усмихнат мефистофелски Тончо Радев, отбягваше го с живописното определение \"Онзи с папагалския нос\". Вечер Елин-Пелинови не правеха публика и на дългите танцови увлечения на множеството по терасата пред летовищния хотел. Все пак тук, при срещите и разговорите, Елин Пелин се поразпусна да ми разправи някои работи. Онова, което вече казах във връзка с Александър Балабанов. Разказваше ми и за Пейо Яворов, когото намираше, че имал много \"мъчен характер\", без да туря това на везните на трагедията Яворов–Лора. Смеейки се, предаде едно куриозно пътуване на Яворов и Ана Карима до Париж, командировани за културно обогатяване от министъра на просвещението проф. Иван Шишманов през 1909 г. Пътували само двама в едно първокласно купе, така били им дадени билетите. Добре, но Яворов, сърдит или незачитащ Ана Карима като писателка, не ѝ говори, пътуват тягостно. На една гара Карима се навела през прозореца и си купила фишек череши, поставила го на седалището и се загледала отново навън. Забравила черешите и седнала върху пакета, извикала и подскочила. На бялата ѝ рокля отзад лъснало голямо червено петно, като у павианите. При тая гледка Яворов прихнал да се смее и се смял дълго, до сълзи. Това ги сближило и вече си проговорили. Веднъж ми разказа нещо, което ми се видя невероятно. Бил поканен от цар Борис III, мисля, в резиденцията му в Кричим. Но царят го посрещнал кисело и невнимателно, трябва да е имал някакви тревоги, което накарало Елин Пелин да си вземе шапката и да си тръгне обратно с думите: \"Аз мислех, че съм поканен на гости на българския цар, пък то излезе, че съм бил поканен от един кобургски принц!\". Като знаех горе-долу дворцовия протокол изобщо и чувствителността на нашия цар, казах: \"Елин Пелин, мъчно ми се струва, че може да се каже такова нещо в лицето на един монарх\". \"Казах му, настоя той, нищо не ми каза, получи се охлаждане помежду ни, но после му мина.\" Пък и прозвището \"Кобургски\" може да не го е особено шокирало, защото според спомените на Добри Ганчев (1983) Фердинанд просто не е изтъквал и е пренебрегвал кобургския си род, а се е гордеел само с Бурбонската си наследственост (от Людовик XIV), което може да е било втълпено и на сина му. Шестдесетгодишното юбилейно честване на Елин Пелин през 1938 г. ме свари в Париж, където бях командирован с десетина българи на специализация. Там доста значителната българска колония му уреди честване заедно с другия юбиляр – проф. Михаил Арнаудов. Присъстваха пълномощният министър Никола Балабанов с цялата легация и българският приятел Леон Болио – професор в катедрата по славянски езици. Аз произнесох беседа за юбилярите, които представляваха бинома, два полюса на националната ни култура – народностно-селската и академично-катедрената, дълбоко свързана с изследването на българския първичен и творчески дух. За Елин Пелин произнесох следната реч, която привеждам тук със съкращения, като характерологична за твореца и човека: \"Има още две имена в българската белетристика, с които името на Елин Пелин стои наравно: Иван Вазов и Йордан Йовков. Елин Пелин без съмнение е най-големият и най-даровитият от живите ни белетристи. Има едно мнение в българската критика, изказано за пръв път от покойния критик, публицист и есеист Димо Кьорчев – че Елин Пелин не е белетрист в същинския смисъл на думата, а по-скоро поет, в него липсва спокойното съзерцание и повествование на отлежалите белетристи, липсва историческа и социална рамка от проблеми; той носи всичката творческа стихия на един млад народ, който не е живял дълго на сцената на цивилизацията и затова вижда още свежо, първично, образно, като същински поет. Но това не значи, че той не е белетрист: поетичните средства у него не са самоцел, те са само начин на неговото разказване – и той ви разказва всякога, увлича ви, описва случки, предава конфликти, движението на живота, – а това е то да бъдеш белетрист. (Изброих ранните поетични опити на писателя, стиховете и прозата му за деца, хумористичните му откъси, акцентувах върху повестите и разказите в томовете \"Летен ден\", \"Щъркови гнезда\", \"Под манастирската лоза\", \"Земя\", \"Гераците\", \"Аз, ти, той\", романът \"Нечиста сила\", – с които ще остане завинаги в нашето съзнание като белетрист, ако щете, белетрист-поет.) Какви са основните ценности в творчеството на Елин Пелин? – Той е почти половината от основното ни образование, една от основите на нашите читанки и христоматии. Всеки знае, че е писател на селския живот: представя трепетите, радостите и скърбите на неподправения български селянин, който живее близо до земята като природна стихия и като трудова съдба и задача. Елин Пелин има изцяло основите си в българския народен живот и той не е учил като Вазов и други да разказва по западноевропейски литературен език. Но макар че е стопроцентов народен писател, не можем да не се съгласим с Димо Кьорчев, който за пръв път изказа и мисълта, че Елин Пелин не е битов писател. Той не ни описва бита, целта му не е да ни предаде обичаите, специфичния живот на българските хора, който поради етнически, географски, исторически причини не се повтаря другаде; обратно, като се движи в рамката на народния ни живот, той вижда и представя всечовешки и вечночовешки пориви и страсти. В неговата чисто българска белетристика българският човек се издига над етнографските си особености и се явява изобщо като човек със своите светли и тъмни щастия и нещастия. Това аз наричам истинско Родно изкуство, което не е грижлива архивистика на локалните битови особености и навици на нашия селянин, но в този фон разкрива човешките движения у него. В тоя смисъл Елин Пелин е един чисто селски писател, творбите му изразяват онова, което можем да наречем рапсодичното на нашата племенна душа и което е вече интересно и за селянина, и за гражданина, и за българина, и за всеки читател на нашата планета. Сега виждам ясно колко с тази характерност Елин Пелин, както и Йордан Йовков, са били в основно съзвучие с голямото движение за Родно изкуство у нас след войните в цялото ни изкуство – в музиката, живописта, графиката, архитектурата, даже танца (Мария Димова), което се домогна през 20-те и 30-те години до образно-пластичен и метафоричен израз на българската феноменология. Това е любовта на човека-селяк към земята, към труда като свещена съдба и дълг, затрогващата жизнена връзка между човека и животното, радостите на простите и чистите души, тяхната мъдрост, която зрее в отмората след работа, кипежът от сили, който избликва в игра и песни, и най-после (или в основата) тъмната и надчовешка сила на любовта като чист копнеж и като нечисто пожелание – ето мотивите на Елин-Пелиновите разкази и повести. Той не поставя и не решава големи и сложни психологически задачи, не човърка умозрително и уморително, не измисля изкуствени драматични конфликти, не прави обмислена литература. Героите му и техните прояви са взети направо от живота, и то от един напълно непосредствен, неподправен живот, съвсем близък до простата мистерия на природата. В това отношение Елин Пелин е писател-художник реалист, макар животът, който описва, да има за нас, цивилизованите, толкова романтични, идилични и поетични черти. Обаче в неговите герои и техния живот и пориви има една сляпа първичност, една чиста виталност – и тъкмо затова тия първични и витални души носят в себе си и една основна житейска мъдрост и естествена човешка нравственост. (Затова, ако тогава определих Елин-Пелиновата белетристика като рапсодична, сега бих говорил и за паганистичния, дионистичния ѝ дух и тембър.) Нарекох Елин-Пелиновите творби белетристична рапсодия на българската земя, живот и душевност не само за тяхната първична сила и на неговия език – прост и свеж като естествен народен говор, без литературно-естетични труфила, напъни и упражнения, но никога банален и общ, а всякога оригинален и интересен в безизкуствената си и непредвидена образност.\" (Привеждам този мой литературен опит върху Елин Пелин, защото той, неговата личност бяха конкретно, органично въплъщение на изказаната в него характеристика на писателското му творчество. В този смисъл той беше нещо повече и по-различно от професионален писател – народностен мъдрец и вещател народопсихолог. Двата доклада са отпечатани текстуално в сп. \"Училищен преглед\", XXXVIII, 5–6, 1939.) Димитър Иванов, роден в средногорското село Байлово, в годината на Освобождението на България, 1878, до 12-годишна възраст е играл и скитал из селото и неговите околности. С голяма мъка свършва IV (VIII) клас в Панагюрище, но братята му са учители, той чете много, сам учителства в Байлово, кандидатства напразно за Държавното рисувално училище и като приема в 1897 г. псевдонима Елин Пелин, се установява от края на века в София като писател и вестникар, за да стигне до библиотекар в Университетската и в Народната библиотека, уредник на музея \"Иван Вазов\" (1926–1944), дългогодишен редактор, председател на Писателския съюз (1940) и академик в БАН – и преди всичко един от първите национални писатели. Градският, служебно и обществено-почетният живот не промениха по същество селско-народностния дух на Елин Пелин. Той остана верен на непосредствения си и искрен натюрел, всякога естествен, скромен, обикновен, но жизнен и мъдър. \"Пелинко\" бе един от гениалните ésprit èlèmentair, кристалът на българската народно-природна интелигентност, която не се превива от ученост, но никога не е дилетантска и повърхностна. Притежаваше несравним критичен дух за явленията в литературата и живота, който изказваше с духовити реплики и снизходителна усмивка или безпогрешна подкрепа. Имаше непостижима самоценност и в Елин-Пелиновата обикновеност – същият напълно завършен в себе си расов и личен стил, какъвто имат издигнатите люде от благородните племена, останали тук-там, непокварени от цивилизацията. Аз лично му дължа много за приятелството и благоразположението, за живия народностен \"делегатски контакт и коректив\", който неговото присъствие и мъдрост внасяше в \"урбанистичното\" ни развитие. По онова време направих два опита за \"градски разкази\", които Д. Б. Митов помести в \"Литературен глас\", наричайки ги \"перверзни по дух\", за което не поместих третия, но Елин Пелин ги хареса и ме поощряваше, участие в бедната ни \"градска белетристика\". Интересно е, че аполитичният и уважаван от двореца Елин Пелин освен рапсодичен писател (\"Ветрената мелница\"), бе­зобиден разказвач и стихотворец за деца, но и пръв фантастичен романист (\"Ян Бибиян на Луната\"), хуморист (\"Три баби\", \"Пижо и Пендо\"), ярък народопсихолог (\"Гераците\", \"Земя\") – беше в белетристиката си предимно силен критичен реалист не само с народнически, но и социалнопротестни, антиказионни, антиклерикални (\"Под манастирската лоза\"), антибуржоазни и антикапиталистически настроения (\"Аз, ти, той\"), формулирани в шопския вик: \"Няма ли кой да палне плевнико на кмето, та да разпръсне туй темнило проклето!\". Този последен наш национален, народностен класик в началото на социалистическия ни строй, в онзи още неясен период и подход, е имало настроение и е било замислено да бъде изключен от Писателския съюз (и да сподели съдбата на \"калугера\" отец Паисий) поради дворцовите му връзки (което ми сподели с тревога). Обаче първият тогавашен председател на съюза Трифон Кунев, избран като обединителна, спояваща личност, заложил мандата си за него и така Елин Пелин остана \"интактен\", за да почине в 1949, в първата истинска година на новия живот след обявяването на Републиката, национализацията и социализацията – той, борецът и защитникът на селската беднота и свобода.", "date": "2019.03.30", "title": "Откъс от \"Спомени за културния живот между двете световни войни\" на Кирил Кръстев"}
{"url": "https://www.dnevnik.bg/sviat/2019/03/30/3412032_vsiaka_godina_hiliadi_grucki_murtuvci_se_otpraviat_kum/", "text": "В Древна Гърция мъртвите се отправяли към отвъдното със златна монета под езика. С нея те трябвало да платят на лодкаря Харон, който ги прекарвал по реката Стикс в последното им пътуване на земята. Но и някои от днешните гърци са принудени да предприемат пътуване след смъртта си, пише \"Нойе цюрхер цайтунг\" в кратка кореспонденция от южната съседка на България. Авторката Елена Панагьотис посочва, че онези, които желаят след смъртта си да бъдат кремирани, трябва да се насочат към чужбина. Защо в Гърция все още няма крематориум? Макар в Гърция кремирането да е позволена още от 2006 година, в страната все още няма крематориум. Най-силният противник на кремирането е църквата, тъй като то се окачествява като несъвместимо с нейните учения. Затова и много гърци решават да кремират починалите си близки в чужбина. България е особено популярна в това отношение. Защото поради близостта с Гърция тялото на починалия може да бъде кремирано до 24 часа след смъртта, както е прието в Гърция, посочва изданието. В Гърция все повече хора избират урната като последен техен дом - независимо от това дали са вярващи или не. Освен това в големите градове гробищните паркове се препълнени, а кремирането пести място. Но то не е никак евтино: според информации в гръцките медии, транспортирането на мъртвец до България с цел кремиране може да излезе до 10 хил. евро. Скоро това може да се промени, посочва \"Нойе цюрхер цайтунг\" и добавя, че миналата седмица министърът на околната среда Йоргос Статакис е издал разрешение за изграждането на крематориум в Атина. Друг е въпросът дали той ще бъде построен, пише по темата германският \"Бадише Цайтунг\". Църквата оказва много силен отпор, а и жителите от съседните квартали искат да спрат проекта. Планове за изграждане на крематориум има също така в Патра и Солун, които обаче така и не напредват заради точещи се съдебни дела. Особено активно за построяването на крематориум се бори кметът на Солун Янис Бутарис, който преди няколко години трябваше да придружи тялото на починалата си съпруга до София, за да бъде то кремирано. Крематориумът може да увреди здравето на хората наоколо? Около 3000 гърци годишно се отправят след смъртта си към българската столица. Много по-евтино би било те да бъдат кремирани у дома, но досега влиятелните гръцки духовници винаги са успявали да попречат на построяването на крематориум. Църквата разглежда изгарянето на мъртъвците като езически ритуал, който \"не отговаря на духа на Светото писание\". Според други пък, църквата просто печели прекалено добре от погребенията, много от които са пищно устройвани. Опити за легализиране на кремирането в Гърция се правят още от 1946 година. Но те се оказват неуспешни. Когато през 1960 известният гръцки диригент Димитри Митропулос почина в Милано, тялото му беше кремирано в Италия, а прахта - пренесена в Гърция. Православната църква обаче отказа да му направи опело. През 1985 година в атинския район Калитеа бе решено да се построи крематориум, но проектът беше спрян от съда с мотива, че това било в нарушение на \"добрите традиции и обществения ред\". Десет години по-късно се провалиха и плановете за строеж на крематориум в Солун - след протести на църквата и на местни жители. Междувременно две фирми и една банка са завели дело срещу проекта за крематориум в Атина. Един от мотивите: крематориумът щял да уврежда здравето на хората, посочва \"Бадише Цайтунг\".", "date": "2019.03.30", "title": "Всяка година хиляди гръцки мъртъвци се отправят към София"}
{"url": "https://www.dnevnik.bg/politika/2019/03/30/3412302_liderut_na_suzdadenata_za_evroizborite_koaliciia_za/", "text": "Коалиция за България\", която ще участва на евроизборите включва партиите АБВ, \"Алтернатива за българското възраждане\", \"Обединен блок на труда Български лейбъристи\", \"Българска партия Либерали\", \"Възраждане на Отечеството\", \"Българска левица\", \"Движение за социален хуманизъм\" и политически движение \"Социалдемократи\". Това съобщи днес председателят на АБВ и на новото обединение Румен Петков на пресконференция, предаде агенция \"Фокус\". На нея беше представен политическият договор за сътрудничество, както и коалиционното споразумение между политическите сили. Формацията е обединена от единомислието за безпътицата и упадъка във всички сфери на живот в страната, каза Петков. В рамковото споразумение на \"Коалиция за България\" са записани пет основни цели, сред които силна държава и сигурност за гражданите, завръщане на икономическия и политически суверенитет на България, борба с бедността и демографската катастрофа, гарантиране на енергийна сигурност, възраждане на българското село и общодостъпно и качествено здравеопазване и образование. Новото обединение взима ползваното повече от десет години от БСП и няколко малки партии името \"Коалиция за България\". С него Георги Първанов спечели президентските избори прз 2001 г., а социалистите - парламентарните избори през 2005 г., когато Сергей Станишев стана премиер. Името на водената от БСП лява коалиция бе сменено през 2014 г. по инициатива на тогавашния лидер Михаил Миков. Обединението бе преименувано на \"БСП Лява България\". После Корнелия Нинова кръсти коалицията \"БСП за България\". По повод взаимстването на името Румен Петков припомни, че БСП са отказали да участват съвместно с АБВ на европейските избори. Според него \"Коалиция за България\" е перспективен модел, който излъчва стабилност и предсказуемост. Той отбеляза, че все още не е избран водачът и участниците в листата на \"Коалиция за България\" за европейските избори. \"Има повече от 25 номинации, които са излъчени от АБВ, \"Българска левица\" и \"Блока на труда\", но не искаме да коментираме теми в обществото, които не са изчистени между нас\", посочи Румен Петков.", "date": "2019.03.30", "title": "Лидерът на новата \"Коалиция за България\" обяви кои партии са в нея"}
{"url": "https://www.dnevnik.bg/photos/2019/03/30/3412297_fotogaleriia_motosezonut_e_oficialno_otkrit/", "text": "Мотосезон 2019 беше официално открит днес в София.", "date": "2019.03.30", "title": "Фотогалерия: Мотосезонът е официално открит"}
{"url": "https://www.dnevnik.bg/politika/2019/03/30/3412305_cvetanov_v_pomorie_gerb_shte_ima_6_7_zashto_ne_i_8/", "text": "В ГЕРБ очакваме да имаме най-много евродепутати в следващия Европейски парламент. Задължително трябва да имаме поне 6 евродепутати, като по всеобщо мнение 7 души също е напълно реалистична прогноза. Защо да нямаме и 8? Това заяви зам.-председателят на ГЕРБ Цветан Цветанов пред журналисти в Поморие. Той беше в града, за да открие областен семинар на бургаската структура на партията. На изборите тази година България ще избере 17 евродепутати, колкото има и в момента. Според Цветанов европейските избори ще дадат вот на доверие към ГЕРБ и правителството на Бойко Борисов да продължат да изпълняват своята 4-годишна управленска програма, в която са заложени основите на държавния просперитет. \"Предстои ни много тежък предизборен период, насреща си имаме политически опонент като БСП, който не предлага политики. Те не искат дебат по същество за евроизборите, направиха всичко възможно техният водач на листата да бъде агресивен и арогантен\", каза ръководителят на предизборния щаб на ГЕРБ. Цветанов уточни, че в евролистата на ГЕРБ ще има компетентни и знаещи хора, които познават функциите на европейските институции и имат признанието на европейските лидери. Той прогнозира, че със съобщаването на имената от БСП ще се чуят всякакви неверни неща. Официалното обявяване на листата на ГЕРБ е насрочено за утре. Заставам зад приятелите си, напуснали постовете си без да имат вина Коментирайки излизането си от парламента , след скандала  с купения от него апартамент , Цветанов посочи, че не е нарушил закона, но така е показал своята солидарност с колегите си Димитър Главчев, Валентин Радев, Николай Нанков и Ивайло Московски.  Главчев се оттегли като председател на парламента  заради  отстраняването  от заседание на лидера на левицата Корнелия Нинова. Радев, Нанков и Московски напуснаха постовете на министри , заради катастрофата край Своге и  Цецка Цачева  и  Ваня Колева , които подадоха оставки също заради сделки с жилища. Цветанов обобщи, че всички те са се разделили с постовете си без да имат вина. \"Трябваше да застана зад приятелите си. Аршинът трябва да е еднакъв за всички\", отбеляза зам.-председателят на ГЕРБ.", "date": "2019.03.30", "title": "Цветанов в Поморие: ГЕРБ ще има 6, 7 защо не и 8 евродепутати"}
{"url": "https://www.dnevnik.bg/ot_vas/novini_ot_vas/2019/03/30/3412308_da_izkaterish_zimniia_cugshpitce/", "text": "Цугщпитце е най-високия връх в Германия почти 3000 метра. Невероятно красив връх, който през повечето време е в мъгла, изключително стръмен от северната си страна. Експедицията имаше невероятен късмет с времето.", "date": "2019.03.30", "title": "Да изкатериш зимния Цугшпитце"}
{"url": "https://www.dnevnik.bg/zelen/2019/03/30/3412323_klimatolozi_sa_pritesneni_ot_rekordnite_goreshtini_v/", "text": "Хабитатите в Аляска от няколко седмици се сблъскват с необичайно топло време, като на места температурите надхвърлят с над 15 градуса Целзий нормалните за сезона стойности, предаде \"Франс прес\", цитирана от БТА. Климатологът Рик Тоумън отбелязва, че през февруари и март климатът е бил изключително мек. \"На много места е възможно да бъдат подобрени рекордите за горещина през март. В редица градове, като Уейнрайт, Кактовик и Бароу в северната част на Аляска, температурите могат да надхвърлят с 14 до 22 градуса Целзий нормалните за сезона стойности\", казва той. В Бароу през пет дни този месец бяха регистрирани рекордно високи температури. На 28 март новият рекорд бе минус 1.1 градуса Целзий, след като обичайната за сезона температура там е минус 19.4 градуса Целзий. Климатолозите казват, че още през март времето е като това през април и май. В Арктика климатичното затопляне е два пъти по-бързо в сравнение със средните показатели за планетата. Аляска е засегната от този феномен, който има значимо въздействие върху населението, фауната и икономиката, отбеляза климатологът. През 2017-2018 г. бе регистрирано най-малкото количество лед в Берингово море през зимата, откакто се събират данни от 1850 г. \"Най-големите ми страхове са свързани със скоростта на климатичните промени. Никога досега те не са били с толкова бързи темпове\", казва Тоумън.", "date": "2019.03.30", "title": "Климатолози са притеснени от рекордните горещини в Аляска"}
{"url": "https://www.dnevnik.bg/politika/2019/03/30/3412322_demokratichna_bulgariia_e_pred_koaliciia_s_dbg_za/", "text": "Обединението \"Демократична България\" (ДСБ, \"Да, България\", \"Зелените\") може да се яви на европейските избори в коалиция с Движение \"България на гражданите (ДБГ). Това съобщи зам.-председателят на ДСБ Радан Кънев, който бе представен, като  водач на листата за европейските избори на \"Демократична България\" . Втори е дипломатът Срефан Тафров, който спечели електронните избори на \"Да, България\", а на трето място е Албена Симеонова издигната от \"Зелените\". При представянето на тримата лидерът на \"Да, България\" Христо Иванов каза, че излъчването на Кънев за водач на листата е и много важна политическа задача. \"Ние инвестираме в обединението. Задачата на Кънев е да превърне ДСБ в притегателен център за десния вот, който да е алтернатива на ГЕРБ. Не сме направили компромиси, просто за да сме заедно, а за да гледаме напред\", обясни Иванов. Решението към кое семейство в Европарламента ще се присъедини евродепутат на новата коалиция ще бъде взето след консултации между партиите. \"Нашата мечта е ясна и хората, които имат тази мечта са повече от нашите избиратели, каза Кънев. Той добави, че се заел да работи за равнопоставено споразумение с ДБГ, тъй като \"те споделят нашето отношение към властта\" и са член на ЕНП, както и ДСБ. Коалицията на хората с различни отношение към политиката е известна и като \"трик\", каза Кънев. С тези думи той намекна за преговорите за общо явяване със СДС, който решиха, че ще се явят в листата на ГЕРБ и припомни за изказването на бившия председател на СДС и министър във втория кабинет на Борисов Божидар Лукарски, който определели като \"трик\" предизборното си обещание да не се коалира с ГЕРБ. Към всички седесари в България Кънев каза още, че има правото да се обърне към всички седесари в България, за който Бойко не е лицето на европейска България. което представлява дясното. \"Аз съм покрил всяко село и паланка в което има седесар за кандидат\", каза Кънев и припомни, че когато цялата държавна машини на ГЕРБ, и прокуратурата се е стоварила върху сините кметове в България той ги е защитавал. Партиите в \"Демократична България\" са отворили листите си за известни в гражданското общество личности. На въпрос на \"Дневник\", дали сред тях има познати от политиката Атанасов, каза че сред тях има \"знакови лица, които са били заедно с нас през това, цялото време. Ще бъдете приятно изненадани, но не и от конкретните хора, каза Атанасов. Малинов сам се отказал да бъде водач  Евродепутатът Светослав Малинов, който беше  излъчен отново за кандидат от ДСБ  и до последно е трябвало да да води листата, разказа, че сам се е отказал и е предложил на ръководството на партията да бъде заместен от Радан Кънев. Малинов призна за своя грешка  закъснението за сесията в Страсбург, заради което не гласува за пакета \"Мобилност\" . В крайна сметка липсата на неговия глас се оказа без последствия и вреди българските превозвачи, тъй като г ласуването беше отложено за 1 април . Но доведе до атакуване на нашата демократична общност, каза Малинов. За да не поставя под риск кампанията за европейските избори, той се отказал. Кънев: За мен това е много труден момент \"За мен това е много труден момент. Аз не съм се подготвял да участвам в кампания за Европейски избори, освен като категоричен и убеден застъпник на Демократична България и лично на Светослав като водещ кандидат и досегашен мой представител в Европейския парламент\", каза Радан Кънев. \"Затова и когато лично Светослав ме помоли да обмисля това решение, и когато водещите кандидати и лидерите на коалицията заедно - и това е много съществено, заедно - ми го предложиха това беше много трудно решение. И както повечето трудни решения, трябваше да бъде взето за часове\", разказа Кънев. Той добави още, че е готов да работи \"за изграждане на силна и единна алтернатива на ГЕРБ в центъра и дясното, защото всеки ден - в професията си, в личния си живот, в политическата си дейност - аз виждам нуждата от тази алтернатива. Аз срещам стотици, хиляди българи, обикновени хора като мен, които я очакват и искат някой да се бори за нея, да се бори за тях\".", "date": "2019.03.30", "title": "\"Демократична България\" е пред коалиция с ДБГ за евроизборите (видео)"}
{"url": "https://www.dnevnik.bg/sport/2019/03/30/3412307_siti_si_vurna_purvoto_miasto_i_postavi_livurpul_pod/", "text": "Манчестър сити\" се върна на първото място във Висшата лига след рутинна победа с 2:0 срещу запътилия се към изпадане \"Фулъм\". Шампионите събраха 77 точки и поведоха с една пред \"Ливърпул\" при равен брой изиграни срещи - по 31. Тимът на Пеп Гуардиола постигна седма поредна победа в първенството и 11-а в последните 12 кръга. С днешния успех \"гражданите\" поставиха под напрежение \"Ливърпул\", който има тежко домакинство на \"Тотнъм\" в неделя. За 22-и път от началото на сезона се стига до смяна на водачеството във Висшата лига. Миналия сезон, когато \"Манчестър сити\" стана шампион с рекорден брой точки, победи и аванс пред втория, смените на върха бяха само три. \"Фулъм\" записа осмо поредно поражение и скоро ще се прости с елитния си статут. Тимът, воден от Скот Паркър, е предпоследен в класирането със 17 точки. Лондончани са на цели 13 точки от спасителната 17-а позиция. \"Сити\" изнесе лекция на \"Фулъм\" през първото полувреме на \"Крейвън котидж\". Гостите започнаха във вихрено темпо и още до почивката отправиха 18 удара и изпълниха шест корнера. И двата гола паднаха през това първо полувреме, като дойдоха след грешки на \"Фулъм\" при разиграването на топката пред собственото наказателно поле. Още в петата минута Кевин де Бройне пресече лош пас на Тимъти Фосу-Менса и подаде към Агуеро. Аржентинецът продължи вдясно към Бернардо Силва, който с чудесен удар с левия крак намери долния далечен ъгъл от границата на наказателното поле. В 27-ата минута Бернардо Силва отне топката на левия фланг след слабо подаване назад на Джо Брайънт. Португалецът намери Агуеро, който се измъкна между трима бранители в наказателното поле и технично насочи топката покрай вратаря Серхио Рико. През втората част играчите на \"Сити\" контролираха спокойно мача и запазиха преднината си. Те пропуснаха няколко добри ситуации за трето попадение, но в същото време не допусна сериозни опасности пред Едерсон. За целия мач футболистите на \"Фулъм\" не отправиха точен удар, а опитите им за отбелязване на гол бяха едва пет. Лондончани поставиха рекорд за поредни мачове с два или повече допуснати гола в историята на Висшата лига - 12. Последната по-лоша серия е 14 поредни двубоя на \"Нюкасъл\" в старата Първа дивизия през 1977 г.", "date": "2019.03.30", "title": "\"Сити\" си върна първото място и постави \"Ливърпул\" под напрежение"}
{"url": "https://www.dnevnik.bg/tehnologii/2019/03/30/3412329_epul_se_otkaza_ot_planovete_si_za_zariadna_podlojka_za/", "text": "Епъл\" (Apple) се отказа от плановете си за серийно производство на зарядна подложка за едновременно зареждане на няколко безжични устройства. В петък вицепрезидентът на американската технологична компания с ресор разработка на хардуеър Дан Рико обяви, че работата по проекта е спряна. Като причина беше посочена невъзможност да се направи нещо толкова добро, че да отговаря на високите стандарти на \"Епъл\". Рико се извини на всички, които са очаквали продукта. Новината сама по себе си е интересна поради фактът, че \"Епъл\" рядко обявяват спиране на вече започнат проект. За устройството, кръстено \"Еърпауър\" (AirPower), се заговори през септември 2017 година, когато беше лансиран \"Айфон\" Х. Очакванията бяха то да се появи на пазара още през миналата година. Идеята беше едновременно подложката да зарежда \"Айфон\", Айуотч\" и безжичните слушалки \"Еърподс\". Междувременно на пазара се появиха различни предложения на други компании, които могат да захранват и устройства на \"Епъл\".", "date": "2019.03.30", "title": "\"Епъл\" се отказа от плановете си за зарядна подложка за безжични устройства"}
{"url": "https://www.dnevnik.bg/sviat/2019/03/30/3412332_papata_prizova_v_maroko_vseki_da_moje_da_jivee_spored/", "text": "Папа Франциск защити днес свободата на съвестта и религиозната свобода, позволяващи на всеки да живее според собствените си религиозни убеждения. Това стана в реч, която произнесе в столицата на Мароко Рабат, пред хиляди мароканци и крал Мохамед Шести, предаде \"Франс прес\", цитирана от БТА. \"Свободата на съвестта и религиозната свобода - които не се ограничават до свободата на вероизповедание - са неразделимо свързани с човешкото достойнство\", подчерта върховният глава на католическата църква, призовавайки вярващите да се отнасят един към друг като към братя. Срещу фанатизма и фундаментализма трябва да се противопостави солидарността на всички вярващи, които се водят от общите си ценности, добави папа Франциск. Той подчерта, че е необходимо съответна подготовка на бъдещите религиозни лидери. Папа Франциск е в Мароко на двудневно посещение, посветено на диалога с исляма и проблема с миграцията - два приоритета на неговия понтификат. Папската визита ще протече под знака на развитието на междурелигиозния диалог, съобщиха мароканските власти.", "date": "2019.03.30", "title": "Папата призова в Мароко всеки да може да живее според религиозните си убеждения"}
{"url": "https://www.dnevnik.bg/politika/2019/03/30/3412153_borisov_ne_poluchi_izvinenie_ot_turciia_zaradi_dumite/", "text": "Те считат, че с нищо не са ни засегнали, че е извадено от контекста изказването, това каза премиерът Бойко Борисов след като излезе след разговор с вицепрезидента на Турция Фуат Октай, които продължи над 5 часа. Разговорът между двамата се състоя след срещата на лидерите на балканските държави в Букурещ. Според турските дипломати изказването на турския министър на външните работи Мевлюд Чавушоглу, че Турция се е намесила по отношение на българския Закон било извадено от контекста. \"Извадихме сайтовете, пуснахме го и сега продължават да говорят по телефона. Не считам, че е нужно едно и също нещо да говорим. Ако преценят, че Чавушоглу трябва да си поднесе извиненията да го направят. Аз бях неотстъпчив за всякакви други варианти на съвместни изявления, комюникета и т.н. Честта и достойнството на една държава не могат да се съизмерват с никакви други ползи. Ние не сме ги засегнали по никакъв начин. Абсолютно никой не ни е оказал каквото и да е въздействие за Закона за вероизповеданията. Това сме го направили, защото считаме, че като държава сме длъжни да плащаме за всяко едно вероизповедание и това направихме\", разказа Борисов преди той и делегацията му, която включва 11 министри да тръгне от резиденцията Снагов към летището, което беше след 1 час в полунощ.  \"Когато всички водят антитурска кампания, ние никога не сме си го позволили. А в България антитурската кампания носи плюс. Именно заради добросъседските отношения ние никога не го правим. Разбирам ги, че в неделя имат избори, но не за сметка на България\", каза Бойко Борисов. \"Абсолютно никой не ни е оказвал каквото и да било въздействие за закона за вероизповеданията. Това сме си го направили, защото сме считали, че като държава сме длъжни ние да плащаме за всяко едно от вероизповеданията. И това направихме\", заяви Борисов. \"Бяхме на Четиристранната среща, вицепрезидентът Октай беше поканен като гост. По толкова много проекти говорихме, че ме е яд заради подобно нещо, че толкова си влошаваме отношенията. Защото ефекта сами го видяхте\", каза още министър-председателят и добави: \"те не могат да осъзнаят и продължават да твърдят, че с нищо, по никакъв начин това не било натиск, било ситуация. Пет часа обяснявам кое натиск, кое е ситуация. Те твърдят обратното\". Попитан дали би поискал среща с Ердоган, за да се изясни този въпрос, Борисов отговори, че няма какво да изясняват. Борисов не отговори на въпрос на \"Дневник\", какви ще бъдат следващите му дейстия по казус. Вижте още във видеото:  Борисов каза, че очаква извинение пред лидерите на  Румъния, Сърбия и Гърция, непосредствено преди разговора му с вицепрезидента на Турция Фуат Октай. Намесата във вътрешните работи на чужда държава е лош сигнал и липса на възпитание, каза тогава Борисов. Според източници от кабинета на срещата Борисов е казал на Октай, че е ядосан от това непремерено изказване на Чавушоглу, че след тяхна намеса е променен законът за вероизповеданията у нас. То е категорично неприемливо, но и не е вярно, казал Борисов. След думите му Фуат е поискал да чуе изказването на Човушоглу и го е потърсил по телефона. Повод за срещата е вчерашно изказване на турския външен министър Мевлют Чавушоглу. Той заяви, че в разговор с външния министър Екатерина Захариева е изразил притеснения, че поправките в българския Закон за вероизповеданията са насочени срещу мюсюлманската общност. \"Проектът на България за поправки в религиозния закон беше срещу всички видове основни права и свободи, и нарушаваше правата. Турция беше принудена да се намеси и се наложи България да внесе промени\", е заявил още външният министър в публична реч, съобщиха информационни агенции и български медии. Последва остра реакция от Министерството на външните работи, а посланикът на Анкара в София беше извикан вчера за обяснения.  Думите на турския външен министър Мевлют Чавушогул за намеса в българското законодателство, благодарение на което са приети определени промени в Закона за вероизповеданията, са извадени от контекста и представени погрешно,  каза след срещата във Външно посланик Хасан Улусой .", "date": "2019.03.30", "title": "Борисов не получи извинение от Турция, заради думите на турския външен министър (видео)"}
{"url": "https://www.dnevnik.bg/zelen/2019/03/30/3412050_chasut_na_zemiata_se_prevrushta_v_den/", "text": "Часът на Земята ще бъде отбелязан днес под мотото \"Свържи се с природата\". В 20.30 ч. милиони хора по света ще изключат символично осветлението в домовете си за един час, за да покажат своя ангажимент към планетата и да напомнят, че малки всекидневни жестове могат да спасят много ресурси.", "date": "2019.03.30", "title": "Часът на Земята се превръща в ден"}
{"url": "https://www.dnevnik.bg/sport/2019/03/30/3411929_kakvo_predstoi_za_kubrat_pulev_sled_shumniia_debjut_v/", "text": "Обрат и трудна победа  в много тежък и кървав двубой, последван от  скандална целувка , временна  забрана за мачове  в Калифорния, възможен  солиден съдебен иск  и потенциално наказание. Дебютът на Кубрат Пулев в САЩ беше наситен със събития - на и извън ринга. Българинът, който на 4 май ще навърши 38 години, записа 27-а победа в 28-ия си мач в професионалния бокс. Той защити позицията си на задължителен претендент за световната титла на Международната боксова федерация (IBF) и направи още една крачка към мечтания сблъсък с Антъни Джошуа. В същото време Пулев си навлече доста главоболия с поведението си извън ринга. Те по-скоро ще му нанесат финансов удар, отколкото да попречат на плановете му в спорта. Какво обаче предстои за него след шумния дебют на американска земя и какъв е пътят му към втори мач за световна титла в тежката категория? Позицията на Пулев По договор с \"Топ ранк\" Пулев  трябва да изиграе още два мача до края на 2019 г. След победата срещу Богдан Дину той заяви, че следващият му двубой  ще е през лятото и отново ще е в САЩ . \"Мисля, че до три-четири месеца ще имам мач. Може би ще е в Ню Йорк, най-вероятно\", каза Пулев при завръщането си в България. По думите му \"всички са възхитени\" от \"уникалния мач\", който е направил. \"Нямате представа с какви хора работя. (Собственикът и основател на \"Топ ранк\") Боб Аръм ми каза: \"Казвай кога ще играеш и да продължаваш да ги биеш\". Хората са много отворени и позитивни. Казаха ни само да изберем град и ще играя там\", допълни той. Пулев посочи колумбиеца Оскар Ривас като потенциален следващ съперник. Двамата се изправиха един срещу друг в първия кръг на олимпийския турнир в Пекин през 2008 г. Българинът беше смятан за фаворит, но претърпя неочаквана загуба. \"Сега можем да си вземем едно реваншче на професионалния ринг. Той е мощен, здрав противник и няма загуба. Защо не\", обясни Пулев. Ривас има 26 победи в 26 мача на професионалния ринг, 18 от които с нокаут. Последният му двубой беше на 19 януари в Ню Йорк, когато записа най-престижния си успех - срещу бившия претендент за световната титла Брайънт Дженингс след технически нокаут в 12-ия рунд. С тази победа 31-годишният колумбиец спечели интерконтинентален пояс на IBF и защити титлата на Северноамериканската боксова федерация. Тя подобри и позициите му на пазара в САЩ, след като преди това той се боксираше основно в Канада.  Ситуацията с Джошуа Джошуа на свой ред се готви за дебютния си мач в САЩ. 29-годишният британец, който държи четири от петте световни титли в тежката категория, ще се изправи срещу непобедения в 24 мача на професионалния ринг Джарел Милър на 1 юни в Ню Йорк. Очакванията са Джошуа да мине сравнително спокойно през 30-годишния американец. Ако това се случи, пред британеца ще има два варианта - да се насочи към защита на отделните пояси или към дългоочаквания обединителен мач с Дионтей Уайлдър, който държи най-престижната титла в тежката категория - на Световния боксов съвет (WBC). Желанието на Джошуа и екипа му да се боксира с Уайлдър през ноември или декември. Това обаче изглежда много малко вероятно. В момента и трите големи имена в дивизията - Джошуа, Уайлдър и Тайсън Фюри, имат договори с конкурентни на американския телевизионен пазар компании, което на практика изключва възможността за мачове помежду им в близко бъдеще. От лагера на Джошуа обявиха, че той няма намерение да се овакантява който и да е от поясите си, ако не се стигне до двубой с Уайлдър до края на 2019 г. \"Причината е, че искаме мач за обедняването на всички титли\", заяви промотърът на Джошуа Еди Хърн. \"Не ме разбирайте погрешно. Ако някой от поясите беше вакантен, пак щяхме да искаме мач с Уайлдър. Но в такъв случай нямаше да е обединителен мач. Това е златен шанс (за излъчването на първия абсолютен световен шампион след Ленъкс Люис). Затова искаме мачът с Уайлдър да се състои през ноември или декември. Ако не се случи тази година, може да не е обединителен\", допълни Хърн. След мача с Милър първата по ред от задължителните защити на Джошуа ще е за пояса на Световната боксова организация (WBO). Хърн твърди, че според правилника официален претендент ще бъде абсолютният световен шампион в полутежка категория Александър Усик. В четвъртък украинецът обяви, че през тази година се качва при най-тежките след 16 победи в 16 мача в долната дивизия. Ако направи защита на пояса на WBO в края на 2019 г., Джошуа ще трябва да защитава титлата на IBF срещу Кубрат Пулев. Подобен двубой е най-вероятно да се състои през пролетта на 2020 г. \"Първо е WBO с Усик, после е IBF с Пулев и след това - WBO, където все още не е излъчен претендент. Пред Ей Джей има дълга серия от защити. Така че след мача с Милър или ще се бие с Уайлдър, или срещу друг боксьор, най-вероятно Усик\", разясни Хърн. Целувката на Кобрата  Според Пулев и екипа му скандалът с репортерката Дженифър Равало  няма да се отрази негативно на кариерата му , въпреки че спорната комисия на Калифорния му наложи забрана за мачове на територията на щата до изясняване на случая. Пулев трябва да се изяви на изслушване на 14 май. Той почти сигурно ще получи глоба, но лицензът му за мачове в Калифорния едва ли ще бъде отнет за дълго време, ако изобщо бъде. Дори това да се случи, няма да попречи на българина да се боксира на други места. Големите проблеми за Пулев ще дойдат извън ринга. Очаква се Равало да заведе дело срещу българина за сексуално посегателство. Тя  нае водещия адвокат в тази област Глория Олред  в опит да търси правата си по съдебен път. Калифорния има едни от най-стриктните закони за сексуално посегателство и се очаква Равало и Олред да поискат солидно обезщетение. Обичайната практика в тези случаи е да се постига извънсъдебно споразумение. Това ще удари по джоба на Пулев и по неговия имидж, но не и по амбициите му за атака на световната титла. \"Опасността повече да не видим Кобрата на ринга е 0%, според мен. Но както всяка битка, и тази ще има рундове. Сега ще изживеем лека драма извън ринга\", каза мениджърът на Пулев Ивайло Гоцев пред \"Нова телевизия\". Освен това скандалът предизвика голям интерес към Пулев за разлика от мача му с Дину. Гала вечерта в Коста Меса предизвика най-слабия телевизионен интерес, откакто \"Toп ранк\" и ESPN започнаха да работят съвместно през лятото на 2017 г. Събитието е било наблюдавано от средно 469 хиляди зрители. Скромна бройка, която ще се увеличи при следващата изява на българина в САЩ с оглед задаващото се дело и повишеното внимание към него.", "date": "2019.03.30", "title": "Какво предстои за Кубрат Пулев след шумния дебют в САЩ"}
{"url": "https://www.dnevnik.bg/detski_dnevnik/2019/03/30/3411990_nacionalnata_gimnaziia_za_drevni_ezici_i_kulturi_shte/", "text": "За първи път Националната гимназия за древни езици и култури \"Св. Константин Кирил Философ\" в София обявява прием на ученици в пети клас. През учебната 2019/2020 г. ще бъдат приети 50 ученици, които ще се обучават в две паралелки. Профилите ще бъдат езикови и ще се формират на база на желанията, съобщиха от училището. Приемът ще се осъществява съгласно Наредба 1 от 2016 г. на Министерство на културата. Учебните часове ще се осъществяват в корпус 1 в кв. \"Модерно предградие\" на ул. \"Баба\" 16. Кандидатите за пети клас се класират в низходящ ред по реда на бала, който се образува от два компонента. Единият е оценката по български език и литература и оценките по чужд език, математика и човекът и обществото, включени в задължителната подготовка от удостоверението за завършен четвърти клас. Другият - удвоен брой точки по български език и литература от националното външно оценяване след четвърти клас. Заявленията се подават до 20 май, а класирането ще бъде обявено до 23 май т.г. Учениците и техните родители при записване подават и заявление, в което посочват какъв език искат да изучават като първи чужд език. Възможностите са английски, италиански, испански, френски и немски език. Ще се сформират две паралелки от двата езика, събрали най-много желаещи, уточняват от училището. Учениците ще изучават основните предмети от учебния план. Те ще имат допълнителни часове по история и по български език, както и по \"Антична култура\", които са специализирани предмети. Като факултативни учебни часове се предлагат занимания по латински или италиански език. Ще се изучава още и \"Компютърно моделиране\" и \"Технологии и предприемачество\". Максималният брой часове на година може да достига до 1156. ", "date": "2019.03.30", "title": "Класическата гимназия започва да приема петокласници"}
{"url": "https://www.dnevnik.bg/evropa/2019/03/30/3411419_chasovnikut_se_mesti_s_chas_napred_tazi_nosht/", "text": "Тази нощ (30 срещу 31 март) стрелките на часовниците трябва да се преместят с час напред, с което на практика нощта срещу неделя ще стане по-къса. Промяната се налага заради преминаването от астрономическото, наричано често зимно, към лятното часово време. Лятното часово време е въведено в България на 1 април 1979 г. От 1999 г. преминаването към лятно време става в 3 ч. на последната неделя на март и продължава до 4 ч. на последната неделя на октомври. В света лятното часово време се въвежда за пръв път от правителството на Германия по време на Първата световна война, за периода 30 април - 1 октомври 1916 г. Малко по-късно същата година примерът е последван от Великобритания. Практиката не се приема еднозначно и това стана повод с въпроса да се заемат европейските институции. През септември 2018 г  Европейската комисия предложи  ЕС да сложи край на смяната на времето още през март 2019 г. Ускореният график, предвиждан от Еврокомисията, обаче беше поставен под въпрос още през октомври, тъй като  някои страни членки предупредиха , че те няма да могат да вземат необходимите мерки да се приспособят в области, като въздушния транспорт например. Обществена консултация в ЕС миналата година  показа, че  84 на сто от европейските граждани са против промяната на часовото време. В България също имаше  анкета , която показа, че повечето българи искат да се прекрати тази смяна. В крайна сметка ЕС се насочи към прекратяване на смяната на времето през 2021 г. Тзи седмица Европейският парламент  гласува именно за това  предложение. Държавите членки, които решат да запазят лятното си часово време, ще трябва да сменят часовниците си за последен път в последната неделя на март 2021 г. Страните, които предпочетат да запазят стандартното (зимно) часово време, ще могат да сменят часовниците си за последен път в последната неделя на октомври 2021 г, според проектозакона приет от евродепутатите с 410 гласа \"за\", срещу 192 гласа \"против\" и 51 гласа \"въздържал се\". Това е позицията на Европарламента за предстоящите преговори с министрите на ЕС за окончателните правила. Промени в разписанията на влаковете Предстоящата смяна на часовото време ще наложи промени във времепътуването на общо 29 влака. При преминаването от зимно към лятно часово време всички влакове, които се движат след 03.00 ч., ще генерират виртуално 60 минути закъснение в нощта между 30 и 31 март 2019 г., съобщи пресслужбата на БДЖ. Смяната на часовото време тази година ще засегне 11 бързи влака, един международен влак, 9 пътнически влака, както и 8 крайградски влака. Тези композиции ще се движат с коригирани разписания, тъй като при разминаването с други влакове в еднопътни участъци, се предизвикват промени и в техните разписания от порядъка на 10-15 мин. Поради тази причина няма да бъдат осъществени връзките на общо 8 влака, основно на пътуващите с нощните композиции, във възелни гари с влакове по други направления, които се движат в сутрешните часове в интервала между 05.00 ч.- 07.00 ч. Влаковете, които ще се движат с коригирани разписания, пътуват по направленията основно на нощните влакове: София-Варна (през Горна Оряховица и Карлово), Пловдив-Варна, София-Пловдив-Бургас, Повеляново-Добрич-Кардам, както и единични влакове Мездра-Видин, Самуил-Силистра, Самуил-Русе. Подробна информация за разписанията на влаковете клиентите на националния железопътен превозвач могат да получат от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200.", "date": "2019.03.30", "title": "Часовникът се мести с час напред тази нощ"}
{"url": "https://www.dnevnik.bg/evropa/2019/03/30/3412047_aktivist_sreshtu_korupciiata_e_na_put_da_stane_purvata/", "text": "Очаква се адвокатът и природозащитник  Зузана Чапутова , която се бори срещу корупцията, да спечели президентските избори в Словакия днес, година след кризата, започнала с убийството на разследващ журналист и големи антиправителствени протести. 45-годишната Зузана Чапутова няма опит в политиката. Според проучванията на общественото мнение се очаква тя да спечели най-малко 60 на сто от гласовете и  да стане първата жена , заемала президентския пост в страната с 5.4 милиона жители, която е член на еврозоната и НАТО. Отправяща остри критики срещу правителството, тя се изправя срещу 52-годишния еврокомисар по енергетиката и дипломат от кариерата Марош Шефчович, който има подкрепата на управляващата партия Смер-СД. На първия тур на изборите на 16 март той получи само 19 на сто от гласовете срещу 40 на сто за Чапутова, разведена майка на две деца. \"Управляващата популистка партия Смер-СД е изчерпана и компрометирана от проявите на арогантност на управляващите, корупцията и връзките си с олигарсите\", обяснява пред АФП Юрай Марушиак, политолог в Словашката академия на науките. \"Популярността на Чапутова е израз на недоволството на избирателите\". Ян Куцяк и годеницата му Мартина Кушнирова  бяха убити  през февруари 2018 г., докато журналистът се готвеше да публикува резултатите от разследване за предполагаемите връзки между словашки политици и италианската мафия. Престъплението злепостави действащото правителство и предизвика протести, каквито не бяха виждани от падането на комунизма в началото на 90-те години на миналия век. Чапутова, по това време заместник-председател на партията \"Прогресивна Словакия\", която напусна, за да се опита да спечели президентския пост, се включи в протестите. Вълната от възмущение доведе до оставката на премиера Роберт Фицо, който обаче остава лидер на партията Смер-СД и близък съюзник на премиера Петер Пелегрини. \"Последната права\" В понеделник кандидатът получи подкрепата на Жозеф Куцяк, брат на убития журналист. \"Със сигурност ще гласувам за Чапутова. Не бих гласувал за някой, подкрепян от олигарси и техните хора, които ми отнеха брат ми и снаха ми\", написа той във \"Фейсбук\". Ако няма големи изненади, Чапутова ще наследи на президентския пост Андрей Киска, който също се обяви в нейна подкрепа. Функциите на държавния глава, командващ въоръжените сили, са предимно протоколни. Той обаче може да налага вето на нови закони и назначава върховните съдии. \"Догодина ще избираме нов главен прокурор, назначен от новия президент\", припомни наскоро Чапутова. \"Усилени антикорупционни разследвания и борбата срещу тези престъпни дейности са най-важните мерки, които трябва да бъдат взети\", заяви тя пред АФП. В неделя стотици хора се присъединиха към нея за екскурзия на планината Ситно (в централната част на страната). \"От самото начало сравнявах тази кампания с изкачването на стръмен връх. Сега сме на няколко метра от върха\", каза тя на поддръжниците си. \"Опитен президент\" \"Споделяме етичните й ценности и идеята й за борба срещу корупцията\", каза пред АФП Емилия Юрцикова от Долни Кубин (в Северна Словакия). За Чапутова това не е първата битка. Тя води с успех кампания за блокиране на строежа на голямо сметище в югозападния град Пезинок. През 2016 г. усилията й бяха признати с престижната награда \"Голдман\" за опазване на околната среда. Ева Капустова ще гласува за нея. \"Ние сме семейство, за което проблемите на околната среда имат значение\", подчертава Капустова, която живее в град Банска Щявница (Централна Словакия). Гинекологът Михал Луницек, 52-годишен, я подкрепя, \"защото Шефчович е свързан с партия, която е напълно неприемлива за мен\". Премиерът, от своя страна, подкрепи Шефчович, но без да го назове поименно. \"Бих искал наистина да видя опитен президент, компетентен политик, способен да се хвърли в изключително бурния международен живот от първия ден\", заяви Петер Пелегрини, според агенция ТАСР. Според Мартин Шудоба, учител в Братислава, Шефчович \"би бил добър защитник на Словакия в чужбина\". Според този избирател \"той никога не се ядосва и е добър дипломат\". Гласуването ще продължи до 21 ч. по Гринуич. /БТА", "date": "2019.03.30", "title": "Активист срещу корупцията е на път днес да стане първата жена президент на Словакия"}
{"url": "https://www.dnevnik.bg/bulgaria/2019/03/30/3408002_bialata_emigraciia_v_bulgariia_purvo_spasenie_posle_-/", "text": "София, 27 март 1946 г. Из Справка на \"Държавна сигурност\" за белоемигрантски руски (белогвардейски), арменски и еврейски малцинства в България, публикувана в сборника на Комисията по досиетата \"Държавна сигурност и бялата емиграция в България (1944-1991)\". След болшевишкия преврат в Русия през 1917 г. и гражданската война в България търсят убежище много руски емигранти. Те били над 30 хиляди според публикация на \" Дойче веле \". \"Правителството на Александър Стамболийски се съгласява да приеме белогвардейците от армията на барон Врангел, както и хиляди представители на дворянството и интелигенцията на Русия в България. Подписаната спогодба предвижда установилите се трайно в България противници на болшевишкия режим да приемат българско гражданство.\", се казва в публикацията. След 1944 г., при комунистическия режим, България престава да е гостоприемна за бялата емиграция. Издирването на враговете  Текстът е от радиограма, изпратена до областните инспектори в страната през 1945 г, цитирана в сборника на комисията по досиетата. В сборника се описва как Министерството на вътрешните работи нарежда да се издирят всички руски емигранти и да се опишат причините за тяхното идване в България. Изготвят се и различни списъци на сътрудничилите на Германия по време на Втората световна война. Участвали в окупационния корпус в Сърбия и на Източния фронт на страната на Германия са арестувани. Те биват изпращани в Трудово-възпитателни общежития. По изпратени от Москва списъци властите в София издирват и събират \"за разпит\" в СССР стотици белоемигранти и други \"шпиони\", обвинени за врагове. По данни на експерти, цитирани от \"Дойче веле\", жертви на болшевишкия режим стават над 3000 български граждани, родени в Руската империя. От съветските представители са арестувани голяма част от белоемигрантите. Осъдени са в София, след което са изпратени за различни срокове в лагери в СССР. 1952 г. - \"Авантюристи\" и \"Пощальони\" Публикуваната в сборника справка от ноември 1952 г. показва приблизителния брой на руските емигранти, намиращи се на територията на България тогава – това са 12 793 души, дошли след Октомврийската революция и още 761 белоемигранти, екстернирани от Югославия. Почти 7 хил. от тях са приели съветско гражданство, но също така не малко се намират в затворите и трудово-възпитателните лагери с различни обвинения и присъди - \"шпионска дейност\", \"вражеска дейност и слухове\", \"кражба, спекула, измама\", \"неморални прояви\". В справката подробно е описано колко от тях излежават съответната присъда и в кой район на България са. Разработките в този документ на ДС са кръстени \"Авантюристи\" и \"Пощальони\" и целят проучването и евентуалното залавяне на подозрителни руски емигранти, застрашаващи сигурността на Народна Република България и СССР. СССР \"подава ръка\" на руските емигранти През 1954 г. информатор съобщава на ДС чуто предупреждение на емигрант: \"Всички, които заминат за СССР, там ще бъдат затворени в концлагери за \"стари грехове\". В този период Съветският съюз приема бели емигранти, като за целта се изготвя списък на желаещите да се върнат в родината си. Голям брой, получили в България съветско гражданство, се записват, но има и такива, които предпочитат да останат в България, защото подозират, че в Съветския съюз ще бъдат репресирани. Оказват се прави – година по-късно в отчетен доклад на ДС се споменава, че върналите се в СССР бели емигранти предупреждават с шифровани писма сънародниците си в България да не се съгласяват да заминават обратно в родината си. Причината е, че положението им там е \"много зле\". Опасната кореспонденция Много от руските емигранти са водели кореспонденция с роднини, живеещи в други европейски страни. След направена проверка от информатори и внедрени в пощенските станции хора на ДС е установено, че не всички писма са с \"обикновено съдържание\" или с молба за парична помощ. Това се разбира от справката на оперативен работник в София, който описва подробно белоемигранти, смятани за съмнителни. Владимир Евстатиев Булда е един от мнозината, чийто текст на прихванато писмо през 1961 г. е със \"съдържание на хули и клевети към Съветския съюз и НРБ\". Разказът му до роднина в Париж за непрекъснатото увеличение на цените на най-необходимите продукти, го слага в списъка със заподозрените, които трябва да бъдат наблюдавани. \"Сменят имената на саламите и им слагат по-високи цени. Месо дават много редко. В тази голяма горещина дават само глави, опашки и крака. Сред народа се говори, че ЦУМ прочетено на обратно значи \"Мълчаливо увеличение на цените\" , пише Булда в писмото си. В края на 1962 г., наскоро назначеният зам.-министър на вътрешните работи Ангел Солаков нарежда с писмо до началниците на окръжните и градски управления на МВР в страната, да се обърне по-сериозно внимание на руските емигранти, тъй като сигурността на страната е в опасност. Причината е засечената \"съмнителна\" кореспонденция в течение на месец на 500 белоемигранти. Солаков се съмнява в евентуална подривна дейност и сътрудничене на разузнаването в капиталистическите страни. Антисъветските организации На територията на България се създават много организации, в които членуват белоемигранти. По данни на ДС, от 1923 г. до 1970 г. те наброяват 69. Имената им са изброени в справката на началника на отдел III \"Картотека и архиви\". Някои от тях са забранени след 9 септември 1944 г., а останалите са стриктно следени за евентуална подривна антисъветска дейност. Вниманието на ДС е насочено към организация, за която смята, че служи на американското разузнаване. Тя е извън територията на България, със седалище във Франкфурт и филиали в още няколко европейски държави, тя е смятана за разпространител на \"антисъветски пропагандни материали до граждани на НРБ, с молба да бъдат препращани на адреси в СССР\". \"Главната цел на Национален трудов съюз е, чрез провеждането на шпионаж и идеологическа диверсия да се бори за сваляне на съветската власт, а едновременно с това да сее идеологическо разложение в отделни социални групи в населението и в други социалистически страни\", се казва в справката от 1972 г. на началника на VI управление на ДС за борба срещу идеологическата диверсия. Съвместно със съветската служба за сигурност КГБ се обмисля започването на оперативни действия, с участието на проверена агентура, а целта е да се доведат на българска територия куриери и емисари на Националния трудов съюз, които да бъдат задържани с цел арест или вербовка, се казва още в сборника. Действията на Държавна сигурност срещу бялата емиграция са постоянно насочени към опазването на \"постиженията\" на революцията и към съдействие на съветските служби в борбата с враговете на режима.", "date": "2019.03.30", "title": "Бялата емиграция в България: първо спасение, после - присъда"}
{"url": "https://www.dnevnik.bg/skorost/2019/03/30/3411851_s_shestvie_v_sofiia_shte_se_otkrie_motosezonut/", "text": "Днес в София официално ще бъде открит мотосезона. Около 10 ч. в района на храм-паметник \"Св. Александър Невски\" се очаква да се съберат стотици мотористи, които след кратка церемония ще тръгнат на шествие по улиците на града. Тази година мотосезонът е под надслов \"Бъди разумен на пътя, започни от себе си\". От МВР отчетоха поредна година, в която пътнотранспортните произшествия с мотористи намаляват. За изминалата 2018 г. катастрофите с мотори са с 23 по-малко спрямо 2017 г. Ранените са с 27 по-малко. От началото на тази година при 7 произшествията с мотоциклетисти са ранени 7 души. Част от участниците в шествието ще се съберат още в 8.30 чаа на паркинга пред \"София Ринг мол\". В 9.40 е предвидено да тръгнат към храм-паметника, където ще се присъединят към останалите мотористи. След това маршрутът на шествието продължава по ул. \"Оборище, булевардите \"Васил Левски\", \"Цар Освободител\", \"Цариградско шосе\", \"Алея Яворов\", \"Никола Вапцаров\", \"Черни връх\" и \"България\" до пътен възел Бояна.", "date": "2019.03.30", "title": "С шествие в София ще се открие мотосезонът"}
{"url": "https://www.dnevnik.bg/sport/2019/03/30/3412195_vladimir_donkov_prekrati_poliarnata_si_ekspediciia/", "text": "Фотографът и  приключенец Владимир Донков  е прекратил самостоятелната си полярна експедиция. Той е взел трудното решение заради неочаквано топлата зима. След като  тръгна на 19 март от шведското селище Яквик , намиращо се близо до Полярния кръг, Донков се отправи към най-северната точка на Европа – нос Нордкап. Планът му беше за около месец да измине маршрут с дължина около 800 километра, движейки се със ски и теглейки 85-килограмова шейна с всички необходими провизии, техника и екипировка. Още в първите километри от експедицията си обаче той се сблъскал с необичайно топло за сезона време, продължителна буря със силен вятър, топящи се снегове и езера, съобщават от екипа му за \"Дневник\". Прогнозите показват, че затоплянето ще продължи за дълго и вместо очакваните температури, достигащи до -40 градуса, се очакват максимални до 10°C. Явлението е нетипично за тези райони на Швеция в края март и засяга голяма част от Скандинавския полуостров. Според местни хора подобни зимни затопляния са все по-чести през последните години и им се отразяват изключително тежко, включително икономически. Условията се оказали основен проблем за продължаването на експедицията на Донков, тъй като маршрутът ѝ минава през множество езера, които по това време се очаква да бъдат замръзнали, но са се оказали разтопени или рисковани за преминаване. Снегът, върху който фотографът трябваше да тегли шейната си, също е труднопроходим, тъй като е мокър и тежък и на места се пропада до кръста дори със ски. \"Теглейки шейната си през Арктика в първата седмица, започвах да си задавам много повече общочовешки въпроси за това накъде отиват светът и климатът, наместо както обикновено на експедиции да се заравям в собствения си свят на мисли по лични теми и фотография\", разказа Донков за \"Дневник\". \"В първите дни, когато шейната е най-тежка, снегът беше една мека киша, която прави прогреса нагоре по склона на моменти незабележим и придружен с реки пот и запретнати ръкави на тънкото термобельо. Но оптимистът в мен, макар и завиращ от жега, все си казва: \"Ще мине за няколко дни и ще стане минус 20 и надолу, ще видиш!\". Реалистът в мен обаче знае, че в тази част на Арктика това е най-топлата и безснежна зима от много време насам и в последните седмици преди да замина съобщенията от местни приятели за дъжд през февруари ме натъжаваха и изкарваха от гърдите ми тежки въздишки\", продължи приключенецът. >", "date": "2019.03.30", "title": "Владимир Донков прекрати полярната си експедиция заради необичайно топлата зима"}
{"url": "https://www.dnevnik.bg/sviat/2019/03/30/3412132_istoriiata_na_edna_snimka_kak_se_ulovia_iztoshtenata/", "text": "Вирната брадичка, енигматичен поглед, уморено лице – така изглеждаше британският премиер Тереза Мей, след като  заложи поста си в замяна  на това собствената ѝ партия да одобри сделката за Брекзит (но дори това  не ѝ донесе очакваната подкрепа .) Този кадър – на  изтощената, но несломена Мей , е дело на фотографа на агенция \"Ройтерс\" Хана Маккей. Тя разказва как неведнъж се е упражнявала да улови първото публично изражение на политици, взели важно решение.  \"Бяхме наясно какво се случва вътре. Знаехме, че първата ѝ снимка, след като излезе от сградата, ще е важна\", казва Маккей, която е чакала пред парламента премиерът да завърши разговроа си с парламентарната група на торите. \"Седях там няколко часа, снимайки министри и коли да идват и да си отиват, проверявах ъглите на снимане. Тя винаги седи зад предната пътническа седалка, така че ние трябва да застанем от другата страна, за да я уловим диагонално през предното стъкло.\" Фотографите имат само няколко секунди, за да направят такава снимка – в това време колите се движат, полицейските светлини блестят, а наоколо е пълно с протестиращи. \"Трябва да приклекнеш, за да я видиш, защото страничното огледало я скрива. И трябва да уловиш лицето ѝ измежду шофьорското и пасажерското място отпред\", казва Маккей. \"Освен това трябва да си настроил фотоапарата правилно, за да може лицето ѝ да се осветено и тя да е на фокус. И имаш време само за 3-4 кадъра. Доста е трудно.\" Но снимката на Маккей е по всички вестници на следващата сутрин. Но тя не подценява и късмета си. \"Когато снимаш хора в кола, късметът определено има значение. Така че когато човекът седи от твоята страна и го уловиш, чувството е страхотно.\"", "date": "2019.03.30", "title": "Историята на една снимка: как се уловя изтощената, но несломена Тереза Мей"}
{"url": "https://www.dnevnik.bg/kultura/2019/03/30/3412119_dnes_zapochva_filmov_maraton_na_lars_fon_trier_vuv/", "text": "Днес във Варна започва петото издание на фестивала \"5 и 1|2 скандинавски визии за култура\". Негов главен герой ще е датският провокатор Ларс фон Триер, съобщава артистичният директор на фестивала Елица Матеева. Тя решава Триер да е фокус на петото издание на бутиковия форум, посветен на скандинавското кино, след като е провокирана от статия, която е написала за списание. \"Докато гледах отново филмите на датския режисьор, имах чувството, че чук ме е ударил по главата. Тогава си казах, че нищо не трябва да се спестява на зрителите, иначе съзнанието им ще е в перманентен сън\", пише тя. \"Инициаторът на събитието продължава упорито да търси истинските партньори и потенциалните меценати, за да балансира добрата програма с външни участници. Уви, градът и хората му не проявяват любопитство към този род проблеми. Варненската публика е като разглезено дете, което предпочита шоколадови вафли пред богат на витамини плод\", говори за трудностите при организирането на фестивала Матеева. зрителите във Варна ще могат да гледат 4 от филмите на Ларс фон Триер, а в заглавието \"Скъпа Уенди\" те ще могат да видят Ларс фон Триер единствено като сценарист. Режисьор на това заглавие е Томас Витенберг - съмишленик на Триер от кинодвижението \"Догма 95\". Ето и програмата на фестивала: Отдел \"Изкуство\" – РБ \"Пенчо Славейков\" - Варна - книжарница \"Параграф 22\" (ул. \"Шипка\" 24)  - TEREZA ART GALLERY (ул. \"Воден\" 25) 18.00 - TEREZA ART GALLERY , 18:00 - TEREZA ART GALLERY", "date": "2019.03.30", "title": "Днес започва филмов маратон на Ларс фон Триер във Варна"}
{"url": "https://www.dnevnik.bg/sport/2019/03/30/3412236_federer_se_klasira_za_rekorden_50-i_final_v_seriite/", "text": "Рекордьорът по титли от Големия шлем Роджър Федерер постигна експресна победа срещу канадския тийнейджър Денис Шаповалов и се класира за финала на турнира от сериите \"Мастърс\" в Маями. 37-годишният швейцарец спечели с 6:2, 6:4 за 74 минути. С успеха над Шаповалов Федерер записа поредните две исторически постижения в знаменитата си кариера. Той подобри рекорда за най-много финали в сериите \"Мастърс\". Швейцарецът вече има 50, като изпревари с един Рафаел Надал. Освен това Федерер стана най-възрастният финалист в историята на турнира в Маями. Маестрото, който на 8 август ще навърши 38 години, подобри рекорда на Джими Конърс. През 1988 г. американецът участва в мача за титлата на 35-годишна възраст. Федерер имаше пълно превъзходство срещу 19-годишния Шаповалов, който за трети път в кариерата си игра полуфинал в сериите \"Мастърс\". В предишните два случая - в Монреал през 2017 г. и в Мадрид през 2018 г., канадският талант загуби от Александър Зверев, който след това спечели титлите. Федерер беше безапелационен в своите подавания. Той спечели 91% от точките след вкаран първи сервис и 74% след втори. Швейцарският ветеран спаси двете точки за пробив, които се откриха пред младия му съперник. В същото време световният №5 стигна до цели 11 възможности в сервис геймовете на Шаповалов. Канадецът, който заема 23-ото място в ранглистата, показа голямо желание за борба и спаси осем от тях. Три пробива обаче се оказаха напълно достатъчни на Федерер за категоричния успех в първата среща помежду им. В опит да спечели четвъртата си титла в Маями Федерер ще се изправи срещу шампиона от 2018 г. Джон Иснър. Носителят на трофея стигна до финала след трудна победа в два тайбрека срещу другата изгряваща звезда на канадския тенис - Феликс Оже-Алиасам. 33-годишният американец се наложи над 18-годишния канадец със 7:6 (3), 7:6 (4). Федерер ще преследва 28-ата си титла в сериите \"Мастърс\". По този показател той отстъпва само на Новак Джокович (32) и Надал (33). Иснър ще се бори за втори трофей в петия си мастърс финал. Битката за трофея между Федерер и Иснър е в неделя от 18.00 ч.", "date": "2019.03.30", "title": "Федерер се класира за рекорден 50-и финал в сериите \"Мастърс\""}
{"url": "https://www.dnevnik.bg/politika/2019/03/30/3412239_mnozina_iskat_kraiat_na_gerb_no_niama_da_stane_smiata/", "text": "Много хора искат това да е краят на ГЕРБ, но няма да стане, каза днес по БНТ заместник-председателя на парламентарната група на партията в парламента Красимир Велчев. Изказването му беше след въпрос  за скандала с апартаментите , засегнал Цветан Цветанов, Цецка Цачева и двама зам.-министри. Велчев изрази мнение, че в крайна сметка ГЕРБ може да спечели от напускането на парламента от Цветанов, тъй като той ще има повече време да работи за добри резултати на евроизборите, като председател на предизборния щаб. На въпрос дали има план за действие, ако БСП спечели евровота, Велчев отговори – \"няма как БСП да има повече евродепутати. Не сме се събрали да мечтаем. Хората помнят, виждат какво сме направили и какво е направено преди нас\". Според него щом БСП иска така ожесточено да влезе във властта, значи България е в добро състояние. \"Ако нещата рухват, те бягат от управлението\", каза още Велчев. В качеството си на председател на парламентарната комисия по вероизповедания Велчев попита дали натиск от Турция за  промяната в Закона за вероизповеданията  не е имало върху президентът или Корнелия Нинова. Той припомни, че решението за новите текстове е взето на Консултативен съвет по национална сигурност при държавния глава. Както е известно преди дни турският министър на външните работи обяви, че  след натиск от Турция  се стигнало до благоприятни за мюсюлманите в България промени в него. Велчев посочи и, че ако БСП са искали да спрат закона са можели да го направят в комисията по вероизповеданията, ако нейните представители са присъствали на заседанието, на което той е минал с осем гласа \"за\" и два \"против\". \"С техните шест представители резултатът ставаше осем на осем\", допълни той. Красимир Велчев каза, че въпреки съпротивата, ще продължи работата по по закон, който да сложи ред в регистрацията на вероизповеданията. Той допълни, че в страните от ЕС има регистрирани 14-20 вероизповеданията, в България те са 180. Красимир Велчев обяви, че с него не е обсъждано да замени Цветан Цветанов като председател на парламентарната група. \"Аз съм екипен играч, виждам моята роля в това да подготвям по-младите хора за тази мелачка. Виждам, че Дариткова ( новият председател , б.а.) е притеснена и ще и помогна\", каза още той.", "date": "2019.03.30", "title": "Мнозина искат краят на ГЕРБ, но няма да стане, смята Красимир Велчев"}
{"url": "https://www.dnevnik.bg/bulgaria/2019/03/30/3412241_pritesnitelnoto_e_che_ne_samo_v_turciia_religiiata_se/", "text": "Притеснявам се, че не само в Турция религията все по-често се използва в политиката, каза днес по Би Ти Ви министърът на външните работи Екатерина Захариева. Коментарът и беше по повод изказване на турския външен министър Мевлюд Чавушоглу от тази седмица, че Турция се е намесила при приемането на поправките в българския  Закон за вероизповеданията . След среднощен разговор  с вицепрезидента на Турция Фуат Октай снощи премиерът Бойко Борисов така и не получи извинение или задоволително обяснение за думите на Чавушоглу. Днес Захариева обяви, че е ядосана, не само, защото твърденията не отговарят на истината, но и защото провокиращи България изказвания не се правят за първи път от турски политици. Тя все пак обяви, че за момента крайни мерки, като прекъсване на дипломатическите отношения, няма да се взимат. \"Да изчакаме да минат изборите и да видим дали няма да се извинят, това е най-лесното\", поясни Захариева. Тя поясни, че често говори с външния министър на Турция, но в нито един разговор не е останала с усещане, че й се оказва натиск. \"Ако той приема определен разговор за натиск, това е друг въпрос\", обясни Екатерина Захариева.", "date": "2019.03.30", "title": "Притеснителното е, че все по-често религията се използва в политиката, каза Захариева"}
{"url": "https://www.dnevnik.bg/detski_dnevnik/2019/03/30/3409702_vnimanie_tazi_kniga_ne_e_za_suhari/", "text": "Е, това е краят... Щом този дневник е в ръцете ти, значи ме е сполетяло нещо ужасно. Явно родителите ми са разбрали, че загубих чисто новия си суперскъп телефон, и са ме заточили на доживотна каторга. Само че аз не съм виновен за нищо от случилото се! Честна дума! Просто животът е несправедлив и аз станах жертва на обстоятелствата. Нека моята тъжна съдба на многострадален ученик ти послужи за пример, че човек не знае какво може да му се стовари на главата. Как да се сдобиеш с нов телефон, когато старият вече не отговаря на високите ти стандарти? И как да оцелееш, ако изгубиш този суперскъп телефон още на първия учебен ден в новото училище? \"Сбогом, дневнико!\" от Ненко Генов дава няколко възможни отговора на тези въпроси, а накрая може би ще се окаже, че животът без телефон не е толкова скучен и безсмислен – особено ако си водиш дневник. \"Сбогом, дневнико!\" е история, която говори на езика на децата и засяга темите за семейството, приятелството, опазването на околната среда, съобщи издателска къща \"Хермес\". Всичко това е поднесено с много хумор и придружено с илюстрации от автора, препратки към музика, филми, игри.  Навремето Ненко Генов е бил ученик. После, вместо да се отърве, е продължил да учи – най-напред английска филология, а след това и кинорежисура. Работил е няколко години в телевизия, но тъй като не му поверили епизод на \"Междузвездни войни\", в момента е учител по английски. Живее в Полша със семейството си, където е и сценарист на няколко детски театрални постановки. \"Сбогом, дневнико!\" е първата му книга.", "date": "2019.03.30", "title": "Внимание! Тази книга не е за сухари"}
{"url": "https://www.dnevnik.bg/sport/2019/03/30/3412147_ludogorec_i_ostanalite_zapochvat_pleiofite_v/", "text": "С мач на шампиона \"Лудогорец\"  ще бъде даден стартът на плейофната фаза в шестицата на Първа лига. Отборът от Разград ще открие кръга с домакинство на \"Берое\" в 18.15 ч., а в 20.30 ч. ЦСКА приема \"Черно море\". \"Левски\" и \"Ботев\" (Пловдив) са другите два отбора, които завършиха сред първите шест след изиграването на редовния сезон. Двата тима стартират участието си в плейофите с двубой на стадион \"Виваком арена Георги Аспарухов\" в неделя от 20.30 ч. В елитната група предстои да се изиграят десет кръга, като отборите ще се срещнат по два пъти с разменено гостуване. Шампионът \"Лудогорец\" е устремен към осма поредна титла, с която да продължи доминацията си. Воденият от Стойчо Стоев състав влиза с предимство в плейофите. ЦСКА и \"Левски\" са другите два отбора с шансове за титлата. Двата тима се надяват да спрат хегемонията на \"Лудогорец\", като червените трябва да съкратят изоставане от пет точки, а сините са трети и имат осем по-малко от шампиона. Атаката към върха ЦСКА привлече внимание тази седмица заради информация за смяната на собствеността. От клуба определиха като  фалшива новина твърденията, че предстои оттеглянето на Юлиян Инджов . В сайта си червените съобщиха в петък, че  ще представят планове за строежа на нов стадион . Треньорът Любослав Пенев заяви, че целите са титла и купа. Той очаква трудности в плейофите и призова за концентрация от футболистите си. \"Всеки отбор в първата шестица ще иска да спечели точките и да направи реноме. Нашата цел са титлата и купата, целим се най-високо. Ако печелиш точки, отиваш нагоре. Ще бъде интересно предполагам. Ще има размествания в класирането според мен\", каза Пенев. Решителни за амбициите на ЦСКА  за отличията ще бъдат първите дни от април. На 3 април червените гостуват на \"Лудогорец\" в четвъртфиналите за купата, а три дни по-късно двата тима ще се срещнат отново в мач за първенството - и отново в Разград.  \"Ние лесни мачове нямаме. Срещу нас всички играят максимално мотивирани, важното е да не подценим нито един съперник. По-добре да надценим, отколкото да подценим. Наясно съм, че лесни мачове няма да имаме. Три мача за много кратко време имаме. Два от тези мачове са срещу един и същ съперник. Силите ще ги разпределим по най-добрия начин\", допълни Пенев.  Сините и техният треньор В последната седмица в \"Левски\" също стана горещо заради публикация, че треньорът Георги Дерменджиев ще бъде сменен от националния селекционер Петър Хубчев. Във футболните среди  новината беше определена като опит за саботаж . Изпълнителният директор на сините Павел Колев видя опит да бъде разклатен \"Левски\" в момент, в който футболният клуб се стабилизира. Според него най-неприятното е, че  атаката идва от хора, които са известни като привърженици на сините . Той отново изтъкна, че Дерменджиев ще продължи да води \"Левски\". От своя страна, треньорът на сините заяви, че отборът му трябва да се обнови и постепенно да придобие визия и стил. \"Всеки трябва да казва къде вижда грешки, не може еднолично аз като треньор да кажа - ето така ще стане. Има треньор, има изпълнителен директор и трябва всички ние заедно да вървим напред. Аз съм професионалист, във футболът всичко може да се случи, изпълнявам си задълженията на 100%\", каза Дерменджиев преди мача с \"Ботев\". \"Лудогорец\", ЦСКА и \"Левски\" почти сигурно ще си разпределят първите три места в подреждането. Първият и вторият в крайното класиране ще играят съответно в квалификациите за Шампионската лига и Лига Европа, а за третия предстои бараж със седмия, като победителят ще получи квота за квалификациите във втория по сила клубен турнир в Европа. Със сериозно изоставане от първата тройка далеч назад са \"Ботев\", \"Черно море\" и \"Берое\". Тимът от Пловдив има 45 точки, с девет по-малко от третия \"Левски\". \"Черно море\" и \"Берое\" имат по 42.", "date": "2019.03.30", "title": "\"Лудогорец\" и останалите: Започват плейофите в шестицата на Първа лига"}
{"url": "https://www.dnevnik.bg/politika/2019/03/30/3412249_radan_kunev_shte_e_vodach_na_evrolistata_na/", "text": "Радан Кънев ще е водач на листата за евродепутати на \"Демократична България\" на предстоящите избори на 26 май, научи \"Дневник\" от източници в извънпарламентарното обединение, включващо ДСБ, \"Да, България\" и \"Зелените\". Допреди няколко дни се очакваше, че начело ще е сегашният евродепутат Светослав Малинов, но той се отказал от мястото. Според източниците на \"Дневник\" това е станало след натиск от партията му ДСБ, заради скандала  с отсъствието на трима български евродепутати  от ключово заседание на европейския парламент тази седмица. На него можеше да се спре влизането в дневния ред на парламента на приемането на пакет \"Мобилност\". Малинов обясни отсъствието си  със закъснение на полетите, с които е пътувал за Брюксел. Очакванията са на втора позиция в листата за евродепутати да е  Стефан Тафров .  Той спечели вътрешните избори  за кандидати за евродепутати, провели се преди месец и половина. Днес се очаква пресконференция на \"Демократична България\", на която да бъде съобщен съставът на евролистата на обединението между ДСБ, \"Да, България\" и \"Зелените\". Очакв", "date": "2019.03.30", "title": "Радан Кънев ще е водач на евролистата на \"Демократична България\""}
{"url": "https://www.dnevnik.bg/sviat/2019/03/30/3412255_nov_zakon_v_avstraliia_predvijda_zatvor_za_shefove_na/", "text": "Австралия пое днес ангажимент да приеме закон, който ще позволи налагане на тежки глоби и лишаване от свобода на ръководители на медии или социални мрежи, които не премахват материали с екстремистко съдържание от платформите си, съобщи \"Франс прес\". Законопроектът ще бъде внесен в парламента следващата седмица и е предвиден като отговор на  трагедията в Нова Зеландия от 15 март , при която бяха убити 50 души от австралиец, излъчил на живо във \"Фейсбук\" нападението си. \"Големите компании собственици на социални мрежи имат отговорността да вземат всички необходими мерки за това техните технологични продукти да не бъдат използвани от убийци терористи\", заяви в комюнике премиерът Скот Морисън. Съгласно предвидените мерки, ръководителите на социални мрежи, признати за виновни, ще бъдат наказвани с три години затвор, а техните фирми да бъдат глобявани с до 10 на сто от годишния им оборот.", "date": "2019.03.30", "title": "Нов закон в Австралия предвижда затвор за шефове на медии, в които има екстремистко съдържание"}
{"url": "https://www.dnevnik.bg/sviat/2019/03/30/3411948_erdogan_moje_da_ponese_udar_na_izborite_v_ankara/", "text": "Исмаил Акън гласува за партията на турския президент Реджеп Тайип Ердоган почти 20 години. Бащата на три деца обаче заяви, че това ще се промени в неделя, защото сриващата се икономика го е принудила да затвори магазина си и да натрупа дългове. На пазар в турската столица миналата седмица Акън стисна сакото си и каза: \"Дори това е ипотекирано\", след като икономиката навлезе в рецесия след миналогодишната валутна криза. \"Ние гласувахме за този човек (Ердоган) 20 години. Достатъчно. Нека го ударим с опакото на ръката, за да види от какво е създадена тази нация\", каза Акън. Смятал да гласува за главния опозиционен кандидат на местните избори в неделя. Проучванията сочат, че Ердоган може да бъде победен в Анкара - града, от който управлява Турция с все по-здрава хватка от 2003 г. насам. Неговата Партия на справедливостта и развитието (ПСР) може да се задържи на власт в оспорвана надпревара в Истанбул, където някога бе кмет, но поражение в Анкара би било удар. \"Загубата на столицата, на един от големите градове в Турция, може да е психологически фактори да се възприеме от избирателите като началото на упадъка\", заяви политическият анализатор Мурат Йеткин. Местните избори в цялата страна са първите след миналогодишната валутна криза и идват, когато властите се борят с нова вълна продажби на лири. Валутата загуби стойност тази седмица, отчасти защото Турция нареди на банките си да ограничат ликвидността на лирата в Лондон, ключов пазар в чужбина, до изборите в неделя - блокирайки чуждестранните инвеститори, искащи да залагат срещу валутата. Краткосрочната мярка може да спести на Ердоган срама от валутния срив в навечерието на изборите, но икономистите казват, че са необходими по-дълготрайни реформи за връщане към силния растеж, който бе отличителен за ранните години на управлението на ПСР. Представители на партията твърдят, че са загрижени за гласуването в неделя. През последните седмици Ердоган свикваше до пет митинга всеки ден ден и описваше изборите като \"въпрос на оцеляване\". Интервюта в Анкара с повече от 50 избиратели две седмици преди гласуването показаха, че няколко дългогодишни привърженици на ПСР променят възгледите си за партията и искат накажат да накажат Ердоган за сътресенията, причинени от кризата на икономика. \"Няма производство, няма нищо. Донесоха щандовете за за храна, но дали той (Ердоган) ще оправи икономиката с хранителните щандове?\" пита Орхан Аккая, местен бизнес мениджър, който заяви, че вече няма да подкрепя ПСР. \"Съсипаха страната.\" \"Много сериозни проблеми\"  Преди изборите основната опозиционна Републиканска народна партия (РНП) сформира избирателен съюз с Добрата партия, за да съперничи на ПСР и съюзниците ѝ от Партията на националистическото действие. Мансур Яваш, опозиционният кандидат, изглежда има 2 процентни пункта преднина пред своя съперник от ПСР Мехмет Йозхасеки, според проучване на компанията \"Гезиджи\". Проучване, проведено от ПСР обаче, показа, че Йозхасеки е затворил пропастта и е спечелил преднина от 1.5 пункта, каза източник от партията. Яваш също така бе кандидатът за РНП през 2014 г., но загуби при гласуването, помрачено от твърдения за измами. Йозхасеки, бивш кмет с три мандата от Анадола, беше министър, докато не бе отстранен след президентските и общите избори миналата година, затвърдили властта на Ердоган. За \"Ройтерс\" Яваш каза по време на предизборната си кампания, че вярва, че ще спечели в Анкара, защото съперникът му е пренебрегнал икономическите трудности на хората. \"Те не виждат икономическите трудности в Анкара,\" каза той. \"Не идват тук и не говорят със собственици на магазини. Ердоган, подкрепян от по-благочестивите турци, стана най-популярният лидер в съвременната история на Турция, но е и най-спорният. Светски настроени турци твърдят, че политиката му се бори с несъгласието и нарушава личния живот и личните права. Именно неортодоксалните му икономически политики, сред които натрупването на външен дълг, помогнаха да се разпали миналогодишната криза, която изличи около 30% от стойността на лирата. Свиването през четвъртото тримесечие беше най-лошото в икономиката за почти десетилетие. \"В икономиката не се случи очакваното, това е реалността\", заяви представител на ПСР. \"Докато преди икономиката носеше ползи, сега това е слабата ни страна\" Ако има голяма загуба (в Анкара)... можем да влезем в период, когато ще има много сериозни проблеми за ПСР.\" \"Писна ми\" Мурат Гезиджи, председател на социологическия институт \"Гезиджи\", каза, че трима от всеки четирима нерешени избиратели са подкрепили Партияна на националистическото действие или ПСР на предишни общи или местни избори. Свиващата се икономика е оставила много от тях несигурни, каза Гезиджи, цитирайки анкетата на компанията си от 16-17 март. Добави, че вместо на миналите успехи на ПСР гласоподавателите са обръщали повече внимание на бъдещите обещания на кандидатите. \"Може би дори няма да гласувам, толкова ми писна\", каза Хюсеин Кълъч, друг дългогодишен, но разочарован избирател от ПСР. Уволнен от работата си във фабрика, той показва монети, които твърди, че са последни. Застанал на уличния пазар в централния район Улус в Анкара, каза, че все още не се е спрял с предпочитан кандидат. Малцина обаче отписват Ердоган, преди гласовете да са преброени. За почти две десетилетия той и ПСР не са губили местни избори в Анкара или Истанбул. Партията води в проучвания в други големи градове като Адана и Коня. Пазарувайки зеленчуци в централна Анкара, Нериман каза, че остава отдадена на ПСР и не обръща внимание на икономическите проблеми. \"Те (ПСР) ни дадоха всичко, финансово и емоционално. Няма икономически проблеми. Нали?\" каза тя. \"Планирам да гласувам за ПСР, защото години наред сме толкова по-добре.\"", "date": "2019.03.30", "title": "Ердоган може да понесе удар на изборите в Анкара"}
{"url": "https://www.dnevnik.bg/sviat/2019/03/30/3412259_rusiia_otkri_vuv_venecuela_centur_za_obuchenie_na/", "text": "Русия откри вчера център за обучение на пилоти на военни хеликоптери, съобщи руската държавна компания за оръжеен износ \"Рособоронекспорт\", цитирана от \"Франс прес\", предаде БТА. \"Центърът ще даде възможност на венецуелските пилоти да получат пълно обучение за работата и използването на вертолети Ми-17В-5, Ми-35М и Ми-26Т в максимално близки до реалността условия\", каза говорителят на компанията Вячеслав Давиденко пред агенция \"Интерфакс\". Министърът на отбраната на Венецуела Владимир Падрино заяви, че \"никой не трябва да се тревожи\" от пристигането на руски военни в южноамериканската страна. \"За кого е тайна, че Венецуела има военно-техническо сътрудничество (с Русия) от 2001 г.? Никой не трябва да се тревожи. Просто си сътрудничим\", каза Падрино в изявление, излъчено по телевизията. Два руски военни самолета, превозващи военнослужещи и военно оборудване, кацнаха миналата събота на международното летище в Каракас. По думите на министъра, военновъздушните сили на САЩ са увеличили многократно разузнавателната си дейност по границите на Венецуела, предаде ТАСС. Междувременно \"Франс прес\" съобщи, че самолет от Китай, натоварен с 65 тона медикаменти и медицински материали, е пристигнал вчера във Венецуела. Това бе приветствано от вицепрезидента по икономическите въпроси Тарек Ел Аисами като победа над блокадата, наложена от \"Тръмп и дяволската марионетка тук във Венецуела\". Под \"марионетка\" той има предвид лидера на опозицията Хуан Гуайдо. Ел Аисами каза на пресконференция на летището, че това е първа пратка, която ще бъде последвана от други. Тя включва антибиотици, аналгетици, лекарства за диабет и хирургични материали. Опозицията казва, че лошото управление на президента Николас Мадуро е довело до недостига на храни и лекарства във Венецуела. Той, от своя страна, отрича да е отговорен и хвърля вината върху наложените от САЩ санкции.", "date": "2019.03.30", "title": "Русия откри във Венецуела център за обучение на пилоти на военни хеликоптери"}
{"url": "https://www.dnevnik.bg/citat_na_deniia/2019/03/30/3412327_citat_na_denia_s_mechka_med_ne_se_iade/", "text": "Това каза Радан Кънев, след като бе  представен като водач на листата на \"Демократична България\" за европейските избори . Думите му са по повод на явяването на СДС заедно с ГЕРБ и припомняне за репресията, която е сполетяла сините кметове. Днес, при представянето на неговата кандидатура, Радан Кънев обяви, че не е бил подготвен да е кандидат за евродепутат и решението е било трудно. С пост във \"Фейсбук\" той обясни подробно, защо е приел.", "date": "2019.03.30", "title": "Цитат на деня: С мечка мед не се яде"}
{"url": "https://www.dnevnik.bg/razvlechenie/2019/03/30/3412336_roling_stouns_otlagat_nachaloto_na_turneto_si_zaradi/", "text": "Ролинг Стоунс\" отлагат началото на турнето си в САЩ и Канада заради заболяване на техния вокалист Мик Джагър, съобщи  официалният сайт на групата . Подробности за състоянието на 75-годишния певец не се дават, като се казва само, че докторите са го посъветвали да не тръгва на турне в този момент. \"Лекарите го увериха, че очакват пълното му възстановяване, така че да се върне колкото е възможно по-бързо на сцената\", се казва в позицията на групата. Както на официалната страница на \"Ролинг Стоунс\", така и в профила си в \"Туитър\" Миг Джагър обяви, че много съжалява за случилото се и се извинява на феновете на групата в САЩ и Канада. Румънската и българската страна се съгласиха също, че е от съществено значение да подпишат меморандум за разбирателство за намаляване на замърсяването с пластмаса на Черно море и Дунав при общата граница, посочва още агенцията. Той поема ангажимент да направи всичко по силите си, за да се върне възможно най-бързо на сцената\". Северноамериканското турне на \"Ролинг стоунс\" беше планирано за периода 20 април - 29 юни.", "date": "2019.03.30", "title": "\"Ролинг Стоунс\" отлагат началото на турнето си заради заболяване на Мик Джагър"}
{"url": "https://www.dnevnik.bg/sport/2019/03/30/3412334_lyokler_shte_startira_ot_polpozishun_v_gran_pri_na/", "text": "Пилотът на \"Ферари\" Шарл Льоклер спечели квалификацита за Гран при на Бахрейн и ще стартира от първа позиция едва във втория си старт за Скудерията. Състезателят от Монако изпревари своя съотборник Себастиан Фетел с близо три десети от секундата. За втора поредна година  \"Ферари\"  пласира и двата си болида на първа редица. Преди година Себастиан Фетел стартира пръв пред Кими Райконен. Трети зад пилотите на \"Ферари\" в неделния старт на пистата \"Сахир\" ще започне световният шампион Люис Хамилтън. По време на целия уикенд британецът нямаше отговор на темпото на Скудерията. В квалификацията той обаче успя да покаже отлична скорост и беше близо до това да свали Фетел от второто място. Льоклер е 99-ия различен пилот в историята на Формула 1, който ще стартира от полпозишън. Това се случва в състезание №999 в спорта. За 62-и път пилоти на \"Ферари\" стартират от първа редица. В топ 10 на стартовата решетка се наредиха още  Валтери Ботас , Макс Верстапен, Кевин Магнусен, Карлос Сайнц, Ромен Грожан, Кими Райконен и Ландо Норис. Отлична скорост показаха от \"Макларън\", които вкараха и двата си болида в първите 10. В поредна квалификация пък не впечатли Пиер Гасли с \"Ред Бул\", който в Австралия отпадна в първата част, а в Бахрейн ще стартира 13-и. \"Много съм щастлив от моя първи полпозишън във Формула 1. Себ (Фетел) е страхотен пилот и да съм пред него е наистина нещо много голямо\", каза Льоклер след квалификацията. Неговият съотборник Фетел беше много по-обран в реакцията си. \"Най-важното е, че днес свършихме работата си да сме пред \"Мерцедес\". Този уикенд усещам болида много по-добре\". Състезанието за Гран при на Бахрейн е в неделя от 18.10 часа българско време.", "date": "2019.03.30", "title": "Льоклер ще стартира от полпозишън в Гран при на Бахрейн"}
{"url": "https://www.dnevnik.bg/sport/2019/03/30/3412339_snimka_na_denia_bliasulut_na_mesi_v_derbito_na/", "text": "Лионел Меси продължи впечатляващото си представяне от началото на сезона, а \"Барселона\" направи поредна крачка към защита на титлата в Испания. С два гола на петкратния носител на \"Златната топка\" шампионите победиха \"Еспаньол\" с 2:0 в дербито на Каталуня.", "date": "2019.03.30", "title": "Снимка на деня: Блясъкът на Меси в дербито на Каталуня"}
{"url": "https://www.dnevnik.bg/skorost/2019/03/30/3412338_bulgariia_i_rumuniia_shte_misliat_zaedno_kak_da/", "text": "Румъния и България обмислят съвместна работна група с цел да ограничат вноса на стари автомобили, предаде \"Аджерпрес\", позовавайки се на съобщение на румънското министерство на околната среда, съобщи БНР. \"Властите в двете държави се договориха да засилят сътрудничеството и да очертаят общи политики за подобряване на качеството на въздуха, правилното управление на отпадъците и намаляването на замърсеността на р. Дунав и Черно море\", пише в съобщението, цитирано и от БТА . Разговорите са се състояли в рамките на румънско-българските междуправителствени консултации в Букурещ вчера. Решението е взето броени дни, след като  Европейският парламент критикува  няколко държави членки, сред които и България, за това, че все още не са изпратили никаква информация на Европейската комисия за програмите си за изтегляне на замърсяващи превозни средства от пазара. Към 1 януари в България има регистрирани  над 3.66 млн. моторни превозни средства . Сред тях близо 40% или над 1.4 млн. са на възраст повече от 20 години, а тези на до 5 години са едва 6 на сто. В същото време всички закани за спиране на най-замърсяващите коли остават само като намерения. Почти нищо не се прави и за стимулиране на покупките на нови и екологични модели. Дори рекламираните като стъпка в тази посока промени в данъчни закони  се оказаха трудни за практическа реализация .", "date": "2019.03.30", "title": "България и Румъния ще мислят заедно как да ограничат старите автомобили"}
{"url": "https://www.dnevnik.bg/sviat/2019/03/30/3412348_policiiata_izpolzva_sulzotvoren_gaz_sreshtu_20-toto/", "text": "Сблъсъци между участници в протестите на \"жълтите жилетки\" и полицията избухнаха тази вечер на площад \"Трокадеро\" в Париж, съобщи ТАСС. Служителите на реда са било принудени да използват сълзотворен газ в отговор на действията на агресивно настроени демонстранти. Площад \"Трокадеро\" беше крайната точка на участниците в похода, започнал следобед от площада на Източната гара. Манифестацията протичаше мирно, но около 17.30 часа местно време група демонстранти с маски започнаха да хвърлят бутилки и камъни по полицаите, които отвърнаха със сълзотворен газ. В Париж днес бяха задържани 32 участници в протестите на \"жълтите жилетки\", по данни на полицията, оповестени в 17.30 часа местно време, съобщи телевизия Бе Еф Ем.  Жълтите жилетки\" изпълниха улиците на френските градове в 20-тата поредна събота на протести, за да изразят подкрепата си за активист, ранен в сблъсъци с полицията и за да покажат, че продължават да са мобилизирани срещу икономическата политика на правителството, предаде Асошиейтед прес. В Париж, Бордо, Авиньон и други градове демонстрантите изразяваха солидарност с Женвиев Льоге, 73-годишна антиглобалистка, която получи рана на главата по време на протестите в Ница миналата събота. Прокуратурата в Ница заяви, че тя била съборена на земята от полицай. \"Ние всички сме Женвиев\", гласеше разпространен в интернет призив за днешните протести. Хиляди \"жълти жилетки\" преминаха мирно по улиците на Париж, от северните квартали до площад \"Трокадеро\" край Айфеловата кула. Във френската столица властите засилиха мерките за сигурност и протестите бяха забранени в района на булевард \"Шанз Елизе\", сцена на предишни размирици по време на демонстрации на \"жълтите жилетки\". Полицията съобщи, че 25 души са били задържани, а 20 са били глобени за участие в неразрешен протест. В южния град Авиньон също избухнаха сблъсъци, когато полицията принуди демонстрантите да напуснат тесните улички на средновековния градски център.  В Бордо, югозападна Франция, полицията използва сълзотворен газ след като група демонстранти запалиха купчина строителни отпадъци и се опитаха да преодолеят полицейските заграждения. Протестите бяха забранени в центъра на града, където през изминалите седмици често избухваше насилие. В ранния следобед френското министерство на вътрешните работи съобщи, че в протестите в цялата страна са участвали 5600 души, 1800 от които в Париж. Тази цифра е по-ниска в сравнение с обявените миналата събота по същото време 8300 участници, предаде Франс прес. /БТА", "date": "2019.03.30", "title": "Полицията използва сълзотворен газ срещу 20-тото шествие на \"жълтите жилетки\""}
{"url": "https://www.dnevnik.bg/sport/2019/03/30/3412346_beroe_prepuna_ludogorec_na_starta_na_pleiofite/", "text": "Лудогорец\" започна с грешна стъпка същинската част от защитата на титлата в Първа лига. Шампионите направиха нулево равенство с \"Берое\" в Разград в първия кръг от плейофната фаза в челната шестица. \"Лудогорец\" събра 63 точки и поведе с шест пред втория ЦСКА. Червените обаче могат да се доближат само на три точки от върха преди директния двубой между двата отбора на 6 април, ако по-късно днес спечелят у дома срещу \"Черно море\". \"Левски\" е трети с 54 точки преди домакинството си на \"Ботев\" (Пловдив) в неделя. Пловдивският тим заема четвъртата позиция с 45 точки, следван от \"Берое\" с 43 и \"Черно море\" с 42. \"Лудогорец\" и \"Берое\" изиграха интересен и динамичен мач, в който всеки от двата отбора имаше отлични възможности да спечели. До гол обаче не се стигна след няколко големи пропуска и отличните намеси на вратарите Душан Перниш и Ренан дос Сантос. \"Берое\" получи страхотен шанс да поведе в 12-ата минута. Козмин Моци допусна груба грешка и Мартин Камбуров се озова сам с топката в крака пред вратарското поле. Вторият най-добър реализатор в историята на българското първенство обаче стреля в обсега на Ренан. С напредването на мача \"Лудогорец\" заигра по-добре, но Вандерсон и Джоди Лукоки пропуснаха добри ситуации в края на първото полувреме. Втората част също започна с пропуск на \"Берое\". В 50-ата минута отбраната на \"Лудогорец\" се пропука след центриране. Александър Цветков отправи силен удар от воле, но Ренан спаси. В следващите минути интересните ситуации бяха пред вратата на Перниш. В 57-ата минута Клаудиу Кешеру се измъкна в наказателното поле, но ударът му беше твърде слаб, за да затрудни вратаря на \"Берое\". Десетина минута по-късно се стигна до нов пропуск на Кешеру, а четвърт час преди края и Абел Анисе пропиля отлична възможност. Мадагаскарецът получи шанс да стреля с глава от границата на вратарското поле, но Перниш направи още едно спасяване. Дълбоко в добавеното време Марселиньо можеше да измъкне трите точки за \"Лудогорец\". Той обаче си попречи с Кешеру, след което стреля покрай вратата от удобна позиция в близост до вратарското поле.", "date": "2019.03.30", "title": "\"Берое\" препъна \"Лудогорец\" на старта на плейофите"}
{"url": "https://www.dnevnik.bg/politika/2019/03/30/3412354_purvanov_krade_imeto_koaliciia_za_bulgariia_za_da/", "text": "Когато си стоял на парадния вход на държавата, да се опитваш да се върнеш в политиката през задния, като крадеш името на собствената си партия, за да помогнеш на нейния опонент... Ей богу, за президент на държавата, за Георги Първанов , това не го разбирам\". Така лидерът на БСП Корнелия Нинова коментира, че партията на президента Георги Първанов (2002-2012 г.) – АБВ ще се яви на избори в коалиция под името \"Коалиция за България\". Под това име беше коалицията под което се явяваше БСП на избори от 2001 г. до 2013 г. Нинова каза в Дивотино, че не се притеснява от новата \"Коалиция за България\". \"Коалиция за България\" ще ражда и отстоява идеи, защото българската политика има нужда от това, каза Георги Първанов цитиран от \"Фокус\". \"В момента, в който се появи името на новата коалиция в публичното пространство, прочетох различни реплики и закачки\", коментира той. \"За нас тримата (с Румен Петков и Ивайло Калфин) това е сантимент. Преди 20 години ние с г-н Петков, заедно с проф. Кръстьо Петков, Николай Камов, Александър Радославов сме създавали една коалиция, която постави в основите си истински работещи ценности, както социални, така и национални\", добави той. Според Първанов моделът на управление в страната трябва да се смени. \"Ние сме алтернатива на двуполюсния модел на българската политика\", каза още Първанов. Според него политиците в страната не се ангажират с това да създават идеи, а скандали. Първанов отбеляза, че \"Коалиция за България\" остава отворена за включването и на други политически партии в нея.", "date": "2019.03.30", "title": "Нинова: Първанов краде името \"Коалиция за България\", за да помогне на ГЕРБ"}
{"url": "https://www.dnevnik.bg/sport/2019/03/30/3412359_duzpa_v_kraia_dobliji_cska_na_tri_tochki_ot_vurha/", "text": "С гол от дузпа на Али Соу в 83-ата минута ЦСКА измъкна трудна победа с 1:0 срещу \"Черно море\" и се доближи на три точки от лидера \"Лудогорец\" преди първия директен плейофен двубой между двата отбора. На 6 април главните претенденти за титлата се изправят един срещу друг в Разград. Преди това - на 3 април отново на \"Лудогорец арена\" - те ще се срещнат в двубой от четвъртфиналите за Купата на България. ЦСКА се представи колебливо, но все пак успя се възползваха от грешната стъпка на шампионите, които дадоха старт на плейофите в челната шестица с нулево равенство срещу \"Берое\". Червените записаха четвърта поредна победа в Първа лига и общо 19-а от 27 кръга. Тимът на Любослав Пенев събра 60 точки след днешния успех. \"Левски\" има 64 точки и може още повече да завърже ситуацията на върха, ако в неделя победи \"Ботев\" (Пловдив) на \"Герена\". ЦСКА изигра слабо първо полувреме на стадион \"Българска армия\", в което отправи само един точен удар и той не затрудни вратаря Иван Дюлгеров. \"Черно море\" беше отборът, който повече трябва да съжалява, че не стигна до попадение преди почивката. В 18-ата минута Мартин Минчев пусна отличен пас към непокрития Мехди Фенуш, който стреля отблизо. Витаутас Черниаускас обаче реагира добре и изби топката от голлинията. Това се оказа и единствената реална възможност за гол през първата част. След почивката домакините заиграха по-добре и започнаха да създават положения пред вратата на гостите благодарение на добрите пробиви на Рафаел Енрике и присъствието на Соу в наказателното поле. В 67-ата минута Соу овладя топката след подаване отдясно, измъкна се от двама бранители и се озова сам срещу Дюлгеров на границата на вратарското поле. Гамбиецът стреля силно, но право в тялото на вратаря. Две минути по-късно Енрике получи топката вляво от вратата и отправи хубав фалцов удар с десния крак. Топката обаче се отби в гредата. Осем минути преди края на редовното време Енрике отново се измъкна в наказателното поле. Бразилецът спря топката на аутлинията, а хвърлилият се на шпагат в краката му Пламен Димов го изнесе от терена. Главният съдия Стефан Апостолов отсъди дузпа, която Соу отбеляза безапелационно. В оставащите минути футболистите на ЦСКА успяха да удържат крехкия си аванс.", "date": "2019.03.30", "title": "Дузпа в края доближи ЦСКА на три точки от върха"}
