{"url": "http://www.dnevnik.bg/sviat/2017/10/22/3064047_policiiata_osvobodi_zalojnicite_v_bouling_klub_vuv/", "text": "Британската полиция освободи  заложниците в боулинг клуб  на търговски и увеселителен комплекс в централното английско графство Уоруикшър,  предаде \"Ройтерс.\" Няма пострадали при инцидента, а властите потвърдиха, че не става дума за тероризъм. Засега няма подробности за похитителя. Според британски медии той може би е бивш съпруг на жена, която била сред заложниците.", "date": "2017.10.22", "title": "Полицията освободи заложниците в боулинг клуб във Великобритания"}
{"url": "http://www.dnevnik.bg/sport/2017/10/22/3063909_bivsh_igrach_na_milan_stana_kmet_na_tbilisi/", "text": "Бившият защитник на  \"Милан\"  Каха Каладзе е новият кмет Тбилиси, предаде агенция ТАСС. Грузинският футболист, който прекара девет години от кариерата си в миланския гранд, е събрал 51.1% от гласовете и печели още на първи тур. След Каладзе, който е кандидат на партия \"Грузинска мечта\", остават Заал Удумашвили със 17.5% и Алеко Елисашвили (16.5%). През уикенда в Грузия бяха проведени местни избори в 64 населени места. Каладзе, който е на 39 години, прекрати кариерата си през 2012 г., когато играеше за друг италиански тим - \"Дженоа\". Още докато беше футболист, грузинецът развиваше успешен бизнес не само в родината си. Той основа консорциума \"Кала кепитъл\", който имаше инвестиции в Грузия, Италия, Украйна и Казахстан. Бившият защитник се насочи към бизнеса с енергийни източници, а освен това е собственик на бар в Киев и ресторант в Милано. През 2012 г. Каладзе беше избран за депутат в грузинския парламент, а на 25 октомври стана член на кабинета, след като беше избран за министър на енергетиката и вицепремиер. Назначението му предизвика много полемики в Грузия, най-вече заради интересите му в енергийния бизнес и факта, че неговата \"Кала кепитъл\" притежаваше 45% от националната хидроенергийна компания на Грузия. Още след първите си 10 дни на поста обаче футболистът продаде дяловете си. Мандатът на Каладзе като министър и вицепремиер изтече на 12 юли, когато започна и кампанията му за кмет. Грузинецът е вторият футболист, минал през \"Милан\", който печели избори в рамките на няколко дни. Носителят на Златната топка за 1995 г.  Джордж Уеа  стана президент на родината си Либерия.", "date": "2017.10.22", "title": "Бивш играч на \"Милан\" стана кмет на Тбилиси"}
{"url": "http://www.dnevnik.bg/bulgaria/2017/10/22/3063873_policaite_zaplashiha_s_protesti_po_vreme_na/", "text": "Полицаите заплашиха с всекидневни протести по време на европредседателството на България през първата половина на 2018 г., ако исканията им за по-високи заплати не бъдат удовлетворени. \"Ръководството на МВР не желае да чуе искането ни за увеличение сега, а ни залъгва с повишение на заплатите в началото на следващата година... Готови сме да продължим протестите след поемането на председателството на евросъюза и тогава те ще бъдат ежедневни\", заяви в интервю за БНР днес председателят на най-големия от седемте полицейски синдикати - Синдикалната федерация на служителите в МВР (СФСМВР) Валентин Попов. По инициатива на синдиката днес няколко хиляди полицаи излязоха на  пореден протест по улиците на София  с три главни искания: увеличение на заплатите с най-малко 15%, обвързване на основното възнаграждение със социално измерим показател и изготвянето на нов закон с участие на служителите на МВР. Шествието под наслов \"За достойно заплащане\" тръгна от градинката до сградата на МВР, премина през Министерството на финансите и достигна до площад \"Народно събрание\". По закон служителите на МВР нямат право да протестират, но протестните им действия вече се превръщат в традиция, най-често преди приемането на държавния бюджет в края на годината. За разпределението на 55 млн. лв. В коментар на протеста днес министърът на вътрешните работи Валентин Радев и заместникът му Стефан Балабанов подчертаха, че в бюджета на МВР за следващата година ще бъдат отделени още 55 млн. лв. за повишаване на заплатите, но то не може да бъде направено в рамките на тази календарна година, а от началото на следващата. \"Ще има 15-процентно увеличение, но за някои служители. За някои ще има 10%, за някои - 2%, за някои - %1. Много по-важно е не да увеличим заплащането в момента, а това да бъде трайно, те да знаят, че всяка година ще бъде по малко, ще има някаква устойчивост да бъдат давани тези пари, които ще бъдат допълнително на тези, които най-много ги заслужават, както те се изразяват - на терен\", коментира Валентин Радев в интервю за БНТ тази сутрин. Той допълни, че е удовлетворил голяма част от исканията на синдикатите, като в същото време подчерта, че иска МВР да се изчисти от всички \"гнили ябълки\", припомняйки ареста на двама полицаи от звеното за дрога заради наркоразпространение и подкуп. Пред БНР Стефан Балабанов заяви, че полицаите нямат основания за протести, тъй като се прави възможното за удовлетворяване на исканията им. Той посочи като пример отделени тази година допълнителни 39 млн. лв. за изплащане на дължими суми на полицаите, а заедно с тях дадени 11 млн. лв. за постигнати добри резултати и 10 млн. лв. за специфични служебни дейности. Според него проблемът с униформите до голяма степен е решен и до края на годината всички служители ще бъдат оборудвани, както трябва. Синдикалистът Валентин Попов отрече твърденията му и обяви, че единственото постигнато през последната година са били промени в закона, които позволили на част от служителите да си получат парите за униформи, които не са взимали от години. Преговорите по исканията на полицаите продължават във вторник на среща на синдикатите и представители на МВР. Тогава ръководството на вътрешното ведомство ще поиска от протестиращите предложение как да бъдат диференцирано разпределени допълнителните 55 млн. лв., за да може най-сериозно повишение на заплатите да получат полицаите, които са изложени на най-голям риск. ", "date": "2017.10.22", "title": "Полицаите заплашиха с протести по време на европредседателството"}
{"url": "http://www.dnevnik.bg/photos/2017/10/22/3063810_snimka_na_denia_darenie_ot_purvata_dama/", "text": "Мелания Тръмп дари на музея \"Смитсониън\" роклята, която носеше на бала за встъпването в длъжност на президента Доналд Тръмп. В музея е подредена изложба \"Първите дами\", в която са изложени рокли носени от Жаклин Кенеди, Лора Буш, Мишел Обама и други президентски съпруги.", "date": "2017.10.22", "title": "Снимка на деня: Дарение от първата дама"}
{"url": "http://www.dnevnik.bg/bulgaria/2017/10/22/3063913_valentin_radev_migracionniiat_natisk_namalia_zaradi/", "text": "Миграционният натиск към България бил намалял заради действията на премиера Бойко Борисов и добрите отношения, които той поддържа с турския президент Реджеп Ердоган. Това обяви пред БНТ вътрешният министър Валентин Радев в деня, в който  полицаите  излязоха на протест. По думите му страната получава подкрепа от Европа, защото се справя с опазването на външната граница на Европейския съюз. \"Миграционният натиск намаля благодарение на дипломацията ни. Благодарим на нашия премиер за добрите отношения с Ердоган\", заяви Радев. Вътрешният министър смята, че 160 млн. евро, които Европейската комисия отпусна на България за контрола по границата с Турция, се използват ефективно. \"Оградата е като катинар. Може с една щанга да бъде разбит, но показва, че има някой от другата страна\", заяви още вътрешният министър Радев. По-рано тази седмица отново възникна дебат във връзка с това доколко е ефективна оградата по българско-турската граница.  Дори вицепремиерът и министър на отбраната Красимир Каракачанов призна , че търсещите убежище у нас я преодоляват със стълби. Освен това кабинетът взе решение оградата да бъде обявена за обект от стратегическо значение. По-рано през деня бившият вътрешен министър и настоящ началник на кабинета на премиера Бойко Борисов  Румяна Бъчварова заяви, че управляващите отдавна имали намерение  да ограничат информацията за оградата, известна като възпрепятстващо съоръжение. Според Радев мигрантите минавали през съоръжението, но патрулите на българска територия ги хващали. Вътрешният министър очаква привърженици на \"Ислямска държава\" от Европа да тръгнат към Сирия и да преминат през България. Според него става въпрос за 4000 – 5000 души.", "date": "2017.10.22", "title": "Валентин Радев: Миграционният натиск намаля заради Борисов"}
{"url": "http://www.dnevnik.bg/photos/2017/10/22/3063912_fotogaleriia_policaite_otnovo_protestiraha_s_iskane_za/", "text": "Няколко хиляди полицаи излязоха на пореден протест по улиците на София днес.", "date": "2017.10.22", "title": "Фотогалерия: Полицаите отново протестираха с искане за по-високи заплати"}
{"url": "http://www.dnevnik.bg/sport/2017/10/22/3063925_fifa_obmislia_promiana_na_pravilata_za_smiana_na/", "text": "Световната футболна асоциация ( ФИФА ) обмисля преразглеждане на правилата, които уреждат допустимостта даден играч да смени националния отбор, който представлява. Ще се разгледат и изключенията, които позволяват на даден футболист да играе за определена страна, след като преди това е играл за друга. Виктор Монталяни, ръководител на Комисията на заинтересованите страни на ФИФА, обясни, че има проблеми по отношение на правилата, които позволяват на футболисти да играят за страни, в които не са родени или нямат никаква връзка. \"Има толкова много проблеми, които се появяват през годините, защото светът се променя, миграцията се променя също\", заяви канадецът, който е президент на Конфедерацията на Северна и Централна Америка и Карибския басейн ( КОНКАКАФ ). \"В последните години се сблъскваме със ситуации, за които не сме замисляли преди. Особено в Азия, Африка и нашата конфедерация. Според мен сега е подходящото време да разгледаме правилата и да видим дали има решения, които да се вземат, без да се навреди на целостта на играта\", каза Монталяни. Понастоящем, ако футболист е играл за една страна, той не може да преминава към друг национален отбор, дори и да притежава двойно гражданство. От футболната федерация на Кабо Верде предложиха това правило да бъде облекчено, когато състезател е играл само един или два мача и няма реален шанс да пробие в представителния отбор. В момента футболист може да играе за страна, различна от тази, в която е роден, само ако е живял или играл в нея в продължение на пет или повече години. Съществуват и други случаи да се получи паспорт, ако се докаже роднинска връзка – най-често родители, прародители и т.н. Монталяни обясни, че обмисля да предложи срокът да бъде увеличен от досегашните пет години. Съществува вариант ФИФА да обсъди и схема за обезщетение в случаите, когато даден играч преминава през юношеската система на една страна и играе за нея, преди да премине към друга национална федерация. Така страната, която е изградила даден футболист, ще бъде компенсирана с парична сума.", "date": "2017.10.22", "title": "ФИФА обмисля промяна на правилата за смяна на националността"}
{"url": "http://www.dnevnik.bg/sviat/2017/10/22/3063308_pokaji_sviniata_francuzoikite_produljavat_borbata_sus/", "text": "След като хаштагът #MeToo (\"И на мен\") заля социалните мрежи с признания на множество жени, че са станали обект на сексуален тормоз или насилие, французойките поеха нова инициатива. Под надслова #BalanceTonPorc (\"Покажи свинята\") те споделят в социални мрежи кои са мъжете, подлагали ги на това. Инициативата бе започната от Сандра Мюлер - френска журналистка, живееща в Ню Йорк, която сподели  собствения си опит  с мъж, който ѝ заявил, че има големи гърди, негов тип жена е и ще ѝ доставя удоволствие цяла нощ. \"Веднъж фотограф ми каза: \"Може да направим снимките или просто  да правим секс \", пише една жена. \"Охранител ме отърва от някакъв тип в нощен клуб само за да ми каже, че  заслужава целувка \", споделя друга. Френският министър за равенството между половете Марлен Шапа коментира пред фондация \"Томсън Ройтерс\", че \"Туитър\" не може да замести правните действия, но за много жени  е първа стъпка .\" \"Всеки метод, който позволява на жените да говорят, е добър. Разбирам, че когато си зад монитора, е по-лесно да вербализираш много  трудни проблеми \". По-рано тази седмица Шапа обяви нов проектозакон срещу  сексуалното насилие , който предвижда глоби за подсвиркване по улиците. Във Франция годишно има 220 000 случая на сексуален тормоз и 84 000 изнасилвания, тези числа трябва да намалеят, заяви Шапа. Дебатът за сексуалния тормоз се върна на дневен ред след многобройните обвинения срещу холивудския продуцент Харви Уайнстийн и въпроса как е било възможно той да действа безнаказано в продължение на десетилетия.", "date": "2017.10.22", "title": "Покажи свинята: французойките продължават борбата със сексуалния тормоз"}
{"url": "http://www.dnevnik.bg/sport/2017/10/22/3063929_frenskite_vlasti_razsledvat_fia_za_uchastie_v/", "text": "Националната финансова служба на Франция (PNF) разследва ролята на Международната автомобилна асоциация ( ФИА ) в сделката по покупка на Формула 1. В края на 2016 г. спортът беше закупен от американската компания \"Либърти медия\" за 4.4 млрд. долара. Тогава собствениците на компанията платиха на промотъра на Формула 1 Бърни Екълстоун сумата, за да откупят неговите права. Британецът ръководеше най-престижната автомобилна надпревара в продължение на 40 години. Според \"Ню Йорк таймс\" следователите от френския отдел за борба с корупцията искат да разберат дали ФИА е имала участие в сделката. Освен дяловете на Екълстоун \"Либърти медия\" плати още близо толкова, за да покрие дълговете, които Formula One Group натрупа в последните години. Разследващите са съсредоточени върху споразумението \"Конкорд\" между Формула 1 и ФИА, което влезе в сила през 2013 г. Според поправка, внесена тогава, Международната автомобилна асоциация получава еднократно плащане от 5 млн. долара и право да закупи процент от спорта много под неговата пазарна стойност. Смята се, че цената е била около 460 хил. долара. След тази поправка вече беше нужно одобрението на  ФИА  за продажбата на Формула 1 на \"Либърти медия\", контролирана от магната Джон Малоун. Заради своя дял ФИА получи близо 80 млн. долара от сделката. \"Ние сме готови да съдействаме на разследващите органи и сме убедени в нашата невинност. Тази сума, преведена еднократно, е за нашата роля на регулатор в спорта, а не подкуп\", гласи съобщение на ФИА. Пред \"Ню Йорк таймс\"  Бърни Екълстоун  обясни, че в последните месеци са се случили странни неща, които той не е успял да предвиди и да спре. На няколко пъти след сделката британецът се оплака, че не му е било позволено да остане в спорта за още една година, а е бил изолиран от новите собственици. \"Разследващите във Франция ще открият интересни неща и всичко ще стане ясно\", каза Екълстоун. Британският депутат Деймиън Колинс, който пръв повдигна въпроса, обясни, че се е запознал подробно със споразумението \"Конкорд\" и не е открил логична връзка в него да фигурира клаузата за еднократно плащане към ФИА. \"Това няма логично обяснение. Въпросът е какво е влиянието на този орган върху сделката\", каза Колинс.", "date": "2017.10.22", "title": "Френските власти разследват ФИА за участие в покупката на Формула 1"}
{"url": "http://www.dnevnik.bg/sport/2017/10/22/3063934_grigor_dimitrov_otstupi_pred_bezgreshniia_del_potro_na/", "text": "Григор Димитров загуби финала на турнира \"АТП 250\" в Стокхолм от Хуан Мартин дел Потро с 4:6, 2:6 след час и 25 минути. Българинът срещна един безгрешен съперник срещу себе си, който през целия мач не свали високото си ниво. Кулата от Тандил защити титлата си от миналата година, а Димитров, който е шампион в Стокхолм от 2013 г., допусна втора загуба в мач за титлата в шведската столица след 2014 г. Двамата съперници се срещнаха за четвърти път през 2017 г. като вече имат по две победи за сезона. Димитров прекъсна серията си от два поредни успеха срещу аржентинеца, след като го надигра в  Синсинати  и  Пекин . \"Изиграх най-добрият си мач през седмицата, точно срещу Григор. Ти направи чудесен турнир, победи ме два пъти през тази година, поздравления за теб и твоя екип\", каза просълзеният Дел Потро. Двукратният шампион от турнира обясни, че контузиите вече са зад гърба му и се надява на още по-силни изяви до края на този сезон и следващия. Дел Потро спечели шеста победа от осем мача срещу българина и не му позволи да вземе осмата титла в кариерата си. Аржентинецът, който се завърна на корта след дълго лечение от контузия печели първи трофей от една година насам. За Димитров загубата на финал е първа за 2017 г. след победите в Бризбейн, София и Синсинати. \"Не ми е необходимо много тук, за да се усмихвам, публиката е невероятна. Първо поздравления за моя съперник Хуан, пожелавам ти всичко най-добро до края на сезона, човече. Няма по-добър джентълмен на корта и извън него, от който да загубя. Това беше вълнуваща седмица за мен, особено пред тази публика, която за мен е почти като домашна. Имаше много български флагове и аз усещам Стокхолм като дом\", каза Димитров след загубата. Шампионът от 2013 г. обеща да се завърне в Стокхолм след една година и да се бори отново за титлата. \"Този турнир има история и тя тежи доста. Искаше ми се да спечеля, но съвсем заслужено моят съперник излезе победител\". Григор Димитров записа две двойни грешки в мача, като и двете бяха в откриващия гейм от срещата. След това той не можеше да разчита на силен първи сервис, който влезе само в 62% от случаите. Българинът спечели 20 от общо 33 точки на първото си подаване, срещу 29 от 38 при съперника си. Кулата от Тандил показа страхотно ниво на играта си, сервисът отново беше най-силното му оръжие, което буквално отказа Димитров. Аржентинецът записа девет аса и само една двойна грешка, но тя не му повлия. Димитров имаше добри шансове да върне пробивите в началото на първия и втория сет, но и при четирите случая, които му се откриха, Дел Потро намираше най-правилните решения. Хронология на мача (гейм по гейм).", "date": "2017.10.22", "title": "Григор Димитров отстъпи пред безгрешния Дел Потро на финала в Стокхолм"}
{"url": "http://www.dnevnik.bg/bulgaria/2017/10/22/3063935_protest_v_general_toshevo_sreshtu_dobiva_na_shistov_gaz/", "text": "Жители на Генерал Тошево излязоха отново на протест срещу инвестиционното намерение за добив на природен газ в землищата на 18 села от района, предаде БНР. В продължение на един час по обед колона от автомобили и мотори с надути клаксони и форсирани двигатели обикаляше между град Генерал Тошево и село Кардам, за да изрази несъгласието на местните хора с идеята за 35-годишна концесия на находище \"Спасово\". Протестиращите се страхуват, че водата и въздухът ще бъдат замърсени, а основният поминък в региона - земеделието, ще бъде унищожен, уточнява държавното радио. При предишния протест - на 19 октомври, кметът на общината Валентин Димитров обяви, че на 1 ноември ще открие процедура за свикване на референдум по въпроса дали в Добруджа да има проучвания и добив на природен газ.", "date": "2017.10.22", "title": "Протест в Генерал Тошево срещу добива на шистов газ"}
{"url": "http://www.dnevnik.bg/sport/2017/10/22/3063938_arsenal_zaradva_rojdenika_venger_s_obrat_i_golovo_shou/", "text": "Арсенал\" победи \"Евертън\" с 5:2 в първия неделен мач от деветия кръг на Висшата лига. Навръх 68-ия рожден ден на своя мениджър Арсен Венгер \"артилеристите\" спечелиха първата си победа като гости от началото на сезона. Двубоят задълбочи кризата в \"Евертън\" и още по-здраво разклати поста на Роналд Куман. \"Карамелите\" записаха пета загуба в последните сеем мача и се озоваха в зоната на изпадащите - на 18-ата позиция с осем точки. Със същия актив, но с по-лоша голова разлика са \"Стоук сити\", \"Уест хем\" и \"Суонзи\". \"Борнемут\" е 19-и със седем точки, а \"Кристъл палас\" е последен с едва три точки. \"Арсенал\" събра 16 точки след петия си успех за сезона. Тимът на Венгер е на пета позиция - с равен брой точки, но два допуснати гола повече от четвъртия \"Челси\". Двата отбора изостават с точка от другия лондонски претендент за челните места - \"Тотнъм\", с четири точки от \"Манчестър юнайтед\" и с девет от лидера \"Манчестър сити\". \"Арсенал\" започна мача много вдъхновен и имаше няколко отлични възможности да открие резултата в рамките на първите десет минути. Още в трета минута Аарън Рамзи се озова очи в очи с Джордан Пикфорд след добра игра на Санчес и Йозил. Уелският полузащитник насочи топката към далечния ъгъл, но вратарят на \"Евертън\" направи страхотно спасяване с върха на пръстите си. Четири минути по-късно Лаказет беше изведен в наказателното поле след нова добра комбинация между Санчес и Йозил. Французинът стреля от много малък ъгъл, но Пикфорд отново внимаваше.  В деветата минута Лаказет имаше още една, този път доста по-добра възможност да отбележи. Той получи топката пред вратарското поле от Рамзи, завъртя се технично и стреля, но Пикфорд се придвижи напред и блокира изстрела. Въпреки че до този момент нямаше нито една стойностна атака, \"Евертън\" пръв стигна до гол. В 12-ата минута Гранит Джака допусна груба грешка в своята половина. Той се забави с отиграването на топката, тя му беше отнета от Идриса Гей и попадна в Рууни, който я изпрати в горния десен ъгъл на Пикфорд с прекрасен удар от дъгата на наказателното поле.  Този гол тотално разстрои играта на \"Арсенал\". Гостите допускаха много неточности в разиграването на топката, футболитите започнаха да се изнервят един на друг, а Венгер наблюдаваше безпомощно ситуацията от скамейката. Пет минути преди края на полувремето \"артилеристите\" все пак изравниха. Гранит Джака отправи силен удар от дистанция, Пикфорд успя да спаси, но топката попадна на левия крак на Начо Монреал, който беше изпуснат от бранителите и не пропусна да направи добавка от воле. След това попадение футболистите на \"Арсенал\" заиграха много по-спокойно и уверено. Осем минути след почивката Йозил изведе гостите напред. Германският национал се разписа с глава след чудесно центриране на Санчес. В 68-ата минута ситуацията за \"Евертън\" стана още по-тежка, след като Гей беше изгонен с втори жълт картон. Шест минути по-късно \"Арсенал\" сложи точка на спора. Санчес изостри атаката с пас надясно към Йозил, който поднесе топката на Лаказет, за когото не беше проблем да отбележи отблизо петия си гол от началото на сезона. В добавените пет минути на мача двата отбора си отбелязаха още три попадения. Рамзи направи 4:1, след като беше изведен в наказателното поле с отлично подаване на влезлия като резерва Джак Уилшър. Изключително груба грешка на Петер Чех доведе до лесен гол за друга резерва - Омар Ниасе. Вратарят на \"Арсенал\" подходи много надменно при върната назад топка и я изрита в крака на сенегалския нападател, за когото след това остана само да я прати в опразнената врата. Секунди по-късно Санчес увенча силната си игра с гол. Чилиецът се разходи по цялата граница на наказателното поле и с хубав удар по диагонала оформи крайния резултат - 5:2. Това беше стотният гол, който \"Арсенал\" отбелязва във вратата на \"Евертън\" в ерата на Висшата лига. Мачът на \"Гудисън парк\" пък беше 400-ото шампионатно гостуване на Венгер. Той става вторият мениджър, достигнал тази граница, след сър Алекс Фъргюсън.", "date": "2017.10.22", "title": "\"Арсенал\" зарадва рожденика Венгер с обрат и голово шоу срещу затъващия \"Евертън\""}
{"url": "http://www.dnevnik.bg/sviat/2017/10/22/3063939_premierut_shinzdo_abe_specheli_izborite_v_iaponiia_i/", "text": "Управляващата консервативна коалиция на премиера Шиндзо Абе печели голяма победа на предсрочните парламентарни избори в Япония, предадоха световните агенции, позовавайки се на предварителни резултати от допитвания на изхода на избирателните секции. Коалицията на 63-годишния Абе е на път да получи 311 от общо 465 места в долната камара на парламента, според прогнози на частната телевизия Ти Би Ес (TBS), и така да постигне рекорд по продължително управление на японски премиер, отбелязват агенциите \"Ройтерс\" и \"Франс прес\". Абе  разпусна долната камара преди по-малко от месец , предизвиквайки предсрочни избори, преценявайки, че е назрял моментът за победа на неговата Либерално-демократическа партия (ЛДП), или поне че е по-добър, отколкото да се чака края на мандата му идната година, посочва \"Асошиейтед прес\". Новосформираната Конституционна демократическа партия, оглавявана от бившия главен секретар на кабинета Юкио Едано, се очаква да спечели между 44 и 67 места - повече, отколкото другата нововъзникнала формация -Партията на надеждата, на  губернатора на Токио Юрико Койке , съобщават японските телевизии, цитирани от ДПА. Шинздо Абе, който встъпи в длъжност през декември 2012 г., ще получи трети тригодишен мандат и както изглежда неговата стратегия за насърчаване на икономическия растеж, известна като Абеномикс, ще продължи със свръхгъвкавата парична политика. В първото си изявление след изборите Абе се ангажира да прояви \"твърдост спрямо Северна Корея\".  Провокациите на Пхенян  бяха сред основните теми на предизборната кампания. \"Както обещах по време на изборите, непосредствената ми задача е да действам твърдо спрямо Северна Корея. За това е необходима силна дипломация. Искам да засиля нашата дипломатическа мощ след доверието, което получихме\", заяви Абе пред местна телевизия. Избори в условията на тайфун Изборниятден в Япония беше съпроводен от силни дъждове и ветрове, при които загинаха двама души, а над десет бяха ранени през днешния изборния ден, предаде Франс прес. Причината е мощен тайфун, напредващ към Япония, с името \"Лан\". Тайфунът е придружен от ветрове със скорост 216 км/ч в Тихия океан, южно от Япония. Той се придвижва на североизток и може да удари Токио утре около обяд. Силните ветрове принудиха авиокомпаниите да отменят над 500 полета, а някои влакове и фериботи бяха спрени от движение в западната част на страната, съобщават японски медии. Пешеходец е загинал от рухнало върху него строително скеле в западния град Фукуока, а 70-годишен мъж е открит мъртъв, след като се гмурнал в морето, за да хване въже, вързано за кораб, докато се опитвал да се спаси от собствената си потъваща лодка. Най-малко 11 души са пострадали в цялата страна. Автомобилната компания Тойота (Toyota) обяви, че утре ще спре производството във всичките си заводи. Премиерът Шиндзо Абе разпореди на министъра, отговарящ за природните бедствия, да бъде в готовност и да мобилизира спасителни екипи, включително войници. Властите призоваха хиляди жители в селища край бреговете на морето, реките или по склонове да се скрият в убежища. Агенцията по метеорология предупреди за опасност от високи вълни, свлачища и наводнения в централната и западната част на страната. Избирателите в японската столица отидоха да гласуват въпреки проливния дъжд и силния вятър. /БТА", "date": "2017.10.22", "title": "Премиерът Шинздо Абе спечели изборите в Япония и обеща твърдост срещу Северна Корея"}
{"url": "http://www.dnevnik.bg/skorost/2017/10/22/3061231_fotogaleriia_noviiat_opel_insigniia_vpechatliava_s/", "text": "До неотдавна премиум автомобилните марки предлагаха лукс и технологии, до които масовите брандове или изобщо нямаха достъп, или можеха да ги получат с голямо забавяне. Това обаче остана в миналото и отчетливо се забелязва тенденцията всичко най-ново и най-впечатляващо в индустрията бързо да стига и до колите за простосмъртните. Поредното доказателство е новият \"Опел Инсигния Гранд Спорт\".", "date": "2017.10.22", "title": "Фотогалерия: Новият \"Опел Инсигния\" впечатлява с лукс и технологии"}
{"url": "http://www.dnevnik.bg/bulgaria/2017/10/22/3063960_dsb_i_da_bulgariia_napraviha_zaiavka_za/", "text": "\"Демонтаж\" на управленския модел на едноличната власт, която усвоява и присвоява общите пари, управлява чрез страх и симулация на безалтернативност и \"краде бъдещето\"  Това бяха част от посланията, около които се обединиха ДСБ и \"Да, България\" на конференция \"Моделът на завладяната държава и опозицията срещу него\". Двете партии заедно с ДЕОС, \"Зелените\", БЗНС вече заявиха, че ще се обединят за общи действия. От известно време петте партии и застават зад общи декларации.  За председателя на \"Да, България\" Христо Иванов конференцията е начало на \"създаване на продемократично и антикорупционно обществено движение\".  \"Добре, идва въпросът как ще го правите това, като сте се събрали формации с между 2 и 4% доверие - не трябва ли да приемем фактите?\", припомни заяви Иванов и отговори:\"Ако се бяхме събрали да подпишем споразумение и да заспим до изборите - очевидно нищо няма да направим. Но ние се събираме, за да започнем работа по промяна на обстоятелствата, а не по нагаждане към главното обстоятелство ГЕРБ.\" По думите му държавата се намира в състояниена \"стабилна безперспективност\", в което се намира държавата. Затова работата, която предстои пред демократичната общност, е да убеди хората, че \"последователно можем да следваме този път на конфронтация с модела, както и да ги убедим, че си струва риска да застанат до нас. А не да очакват поредния трик\". \"Свободният човек е основна цел и средство на политическата ни заявка. Основен инструмент за тази свобода е установяване на диктатура на закона и правилата. Ние искаме ограничена, но здрава държава - здрава означава с правила и работещи институции. Не можем да свършим задачата без свобода на словото. Вие преценете къде се намира тази заявка ценностно - в коя точно политическа традиция - дясната или лявата\", заяви Иванов. Той обаче допълни, че проблемът на завладяната държава предхожда политическото разделение и припомни, че например национално-освободителните движения не са нито леви, нито десни. Христо Иванов завърши с това, че общността на демократите трябва да върне обратно понятията \"България\" и \"мечта\" в едно изречение. Атанас Атанас, председател на ДСБ изброи 10 признака на \"модела Борисов\", който е еднолично управление за усвояване и присвояване на общите пари. По думите му те напомнят времето на соца. Сред тях са \"размиване на границите между властите и постигане на единна и неделима власт\", \"видимо обезличаване на институциите на държавата\", \"контролираната корупция\". \"Който си позволи да участва в схеми без санкция – идва \"суджука\", заяви още Атанасов. Сред другите принципи са \"олигархията\" и \"създадената, укрепена и добре функционираща пропагандна машина\". Според Атанасов целта на обединението на демократичната общност трябва да е \"да концентрира достатъчно сили, за да помести този модел на упражняване на властта и да върнем парламентарната република, която днес е изпразнена от съдържание и съществува само на хартия.", "date": "2017.10.22", "title": "ДСБ и \"Да, България\" направиха заявка за \"продемократично и антикорупционно движение\""}
{"url": "http://www.dnevnik.bg/sport/2017/10/22/3063967_antuni_djoshua_obiavi_che_se_e_boksiral_s_po-seriozni/", "text": "Световният шампион по бокс Антъни Джошуа за пореден път коментира пропадналия мач с Кубрат Пулев. Сблъсъкът между двамата, за титлите на Международната боксова федерация (IBF), Световната боксова организация (WBA) и Международната боксова организация (IBO), трябваше да се състои на 28 октомври в Кардиф, но българинът получи контузия. В началото на седмицата от екипа на Пулев обявиха, че  преглед с ехограф в Берлин  е установил, че 36-годишният българин има разкъсване в един от гръдните мускули, които водят към мишницата на дясната ръка. Пред британския ежедневник \"Метро\", 27-годишният Джошуа обясни, че е играл с по-сериозни травми. \"Ако знаехте моите контузии по време на тренировъчните лагери..Имах треска, когато трябваше да изляза срещу Доминик Брийзъл, а рамото ми беше наранено по време на лагера. На боксьорите им се случва често, защото натоварванията са големи. Две седмици преди мача ми с Кличко трябваше да ходя на тайландски масаж, но там получих нова травма – крампа на гърба, защото ме разтегна прекалено много\", каза Джошуа. Световният шампион обясни пред изданието, че е ходил \"прегърбен на две\", но е продължил подготовката си за двубоя и се е бил въпреки трудностите. \"Срещу Майкъл Спрот има фрактура на гърба, но не съм казвал и не съм се оплаквал\", каза Джошуа. Британецът добави, че е \"ядосан\" от решението за отменения мач и смяната на противника, след като той ще се боксира с  Карлос Такам . \"Не разбирам как може да се готвиш толкова много за един мач и накрая една дреболия да те откаже\". Часове по-късно един от треньорите на Кубрат Пулев Борислав Бояджиев беше гост в студиото на БиТиВи. Той обясни, че българинът не се е отказал да се бие, а физическото му състояние не му позволява да излезе на ринга. \"Чисто професионалното отношение на Кубрат към спорта не би трябвало да му позволи да излезе по този начин на ринга, защото след това никой няма да го пита дали е бил контузен, а той няма да бъде на 100% готов. Когато става въпрос за мач за световната титла, това е безкрайно важно\", каза Бояджиев. Според него настоящият съперник на Джошуа Такам, който е трети в ранглистата на IBF излиза на ринга само заради парите. \"Самият Кубрат нееднократно ми е казвал, че не иска да вземе парите, а световната титла. Това са различни неща. Този, който иска да вземе парите, го видяхме - Карлос Такам. Договорът беше подписан за час и половина. Такива Такамовци има много\", заяви Бояджиев в студиото на \"120 минути\".", "date": "2017.10.22", "title": "Антъни Джошуа обяви, че се е боксирал с по-сериозни контузии от тези на Кубрат Пулев"}
{"url": "http://www.dnevnik.bg/sport/2017/10/22/3063739_hamiltun_specheli_kvalifikaciiata_v_sasht_s_nov_rekord/", "text": "Люис Хамилтън ще стартира от полпозишън в Гран при на САЩ 17-и кръг от световния шампионат. Британецът спечели 11-а квалификация през сезона и общо 72-а в своята кариера. Пилотът на \"Мерцедес\" беше безапалационен на пистата \"Остин\" в Тексас и освен първото място, записа нов рекорд на трасето – 1:33.108. Лидерът в световния шампионат изпревари с малко над две десети Себастиан Фетел, пред когото води с 59 точки в генералното класиране. За да спечели титлата още на американска земя, Хамилтън се нуждае от това Фетел да бъде извън Топ 6. \"Отборът свърши перфектна работа и аз имах отлична кола на разположение. Имах доста проблеми с вятъра, защото в различните части на пистата той е с различна посока. Обичам тази писта и истински се наслаждавам на битката тук\", каза Хамилтън след квалификацията. Звездата на \"Мерцедес\" не вярва, че титлата ще се реши още в Тексас: \"Себастиан свърши отлична работа, той ще стартира до мен и не вярвам, че още тук ще имам шанс да прегърна титлата. Нека продължим да работим здраво\". В първата част на квалификацията отпаднаха някои интересни имена. Изненадващо Кевин Магнусен беше най-бавен и не можа да продължи серията на добри квалификации, които правеше напоследък. Освен пилота на \"Хаас\" напред не продължиха състезателите на \"Заубер\" Паскал Верлайн и Маркус Ериксон, Ланс Строл от \"Уилямс\" и дебютантът Брендън Хартли. Пилотът, който кара за \"Торо Росо\" този уикенд остана само на 54 стотни от класиране във втората фаза на квалификацията въпреки че кара болидите от новото поколение едва за втори ден. Нико Хюлкенберг пък се отказа от участие във втората част на квалификацията след наказанието от 20 места на стартовата решетка, което получи. Задвижващата система в болида \"Рено\" на германеца и той прецени, че няма смисъл да кара, след като така или иначе ще потегли последен. От \"Рено\" обявиха, че ще запазят повече нови комплекти за неделното състезание. Във втората част Хамилтън излезе първи на пистата и веднга записа много силна обиколка. Британецът завъртя тур за 1:33.560, с повече от две десети по-добро постижение от това на съотборника си Валтери Ботас. Себастиан Фетел беше едва на осем десети зад лидера и все така продължаваше да страда в намирането на оптимална скорост в една единствена обиколка. Малко по-късно пилотът на \"Ферари\" направи втори опит и съкрати наполовина изоставането си, но продължи да бъде далеч от Хамилтън. Сред най-добрите 10 за третата част на квалификацията се класира Фернандо Алонсо извади от битката Фелипе Маса. Завърналият се в \"Торо Росо\" Даниил Квят също не попадна в третата част, а останалите, които отпаднаха бяха Щофел Вандорн и Ромен Грожан. В битката за полпозишъна Хамилтън вдигна много високо летвата още с първото си излизане на трасето. Британецът записа нов рекорд на пистата с преминаване на дистанцията за 1:33.108. Той беше по-бърз с близо половин секунда от съотборника си Ботас. Пилотите на \"Ферари\" нямаха отговор на скоростта на \"Мерцедес\". Райконен и Фетел бяха на седем десети зад лидера, а останалите бяха и на по-голямо изоставане. При вторите минавания Фетел успя да се доближи отново до съперника си за титлата, но без да застраши сериозно неговия полпозишън. Германецът успя единствено да се нареди на първа редица и утре ще стартира до Хамилтън. Британецът нямаше нужда да подобрява резултата си, но втората му бърза обиколка отново беше по-бърза от тези на останалите пилоти. \"Можехме да направим и по-добра квалификация, но все пак съм доволен от второто място. Последната обиколка беше много важна, за да можем да се класираме на първа редица. Поздравления за Люис, защото той беше много бърз и направи всичко перфектно. Ще се боря за победата, утре е нов ден, така че да видим какво ще стане\", каза Фетел. Трети на старта утре ще потегли Валтери Ботас, а до него ще е Даниел Рикардо от \"Ред Бул\". Макс Верстапен, който подписа нов договор даде шести резултат, но той получава и наказание от 15 места на решетката за смяна на елементи по задвижващата система. Топ 10 допълват Райконен, Естебан Окон, Карлос Сайнц, Фернандо Алонсо и Серхио Перес.", "date": "2017.10.22", "title": "Хамилтън спечели квалификацията в САЩ с нов рекорд на пистата в Остин"}
{"url": "http://www.dnevnik.bg/bulgaria/2017/10/22/3063215_kolko_e_uspehut_na_prokuraturata_po_delata_za/", "text": "Разследванията на прокуратурата за безстопанственост показват, че държавното обвинение работи сякаш на празни обороти. Почти еднакъв е броят на новообразуваните и прекратени досъдебни производства през годините, сочат данни, поискани от \"Дневник\" по Закона за достъп до обществена информация. Основният състав на престъплението бестопанственост - чл. 219 в Наказателния кодекс е: \"Длъжностно лице, което не положи достатъчно грижи за ръководенето, управлението, стопанисването или запазването на повереното му имущество или за възложената му работа и от това последва значителна повреда, унищожение или разпиляване на имуществото или други значителни щети на предприятието или на стопанството, се наказва с лишаване от свобода до шест години и глоба до пет хиляди лева\". Случаите на разследвания на прокуратурата за безстопанственост обикновено са публично известни. Те засягат хора от властта и тяхната дейност за повереното им имущество. За бестопанственост обикновено се обвиняват настоящи и бивши министри, ръководители на агенции. Последното досъдебно производство тази седмица, което стигна до медиите бе за бивш директор на училище, провел според прокуратурата съмнителен търг. Повече вижте  тук . Според информацията на прокуратурата през изминалата година новообразуваните разследвания са били 72, а прекратените 70. Сходно е положението през предишните години като през 2013 г. новообразуваните досъдебни производства са били 78, а прекратените 77, пред 2014 пропорцията е била 75-64, през 2015 г. 71-58. По-добро е положението през първото шестмесечие на тази година, когато новообразуваните дела са 50, а прекратените са 31. Че прокуратурата не постига особени резултати по делата за бестопанственост се вижда и от съотношението между осъдени и оправдани като броят на първите от 2013 г. до първите шест месеца на тази са 28, а оправданите за същия период са 68.", "date": "2017.10.22", "title": "Колко е успехът на прокуратурата по делата за безстопанственост (графика)"}
{"url": "http://www.dnevnik.bg/sport/2017/10/22/3063740_grigor_dimitrov_izliza_sreshtu_del_potro_v_spor_za/", "text": "Българският тенисист Григор Димитров се изправя днес срещу Хуан Мартин дел Потро във финала на турнира в Стокхолм. Двамата ще се срещнат за втора поредна година в шведската столица, след като преди 12 месеца играха на полуфиналите и Дел Потро спечели. За Димитров това ще бъде трети финал в Стокхолм, той спечели титлата през 2013 г., а година по-късно отстъпи на Томаш Бердих. \"За мен най-важното беше да се класирам на финала, това е което исках. Беше доста трудно срещу Фабио, с него никога не е лесно. Опитвах се да държа позитивната нагласа през цялото време и всичко се получи за мен. Наистина харесвам много Стокхолм, турнира тук и се надявам, че ще успея да се преборя за титлата. Благодаря за невероятната подкрепа\", каза Димитров след полуфиналния си мач с  Фабио Фонини . Димитров уточни, че ще се фокусира върху пълноценната си почивка до финала и ще се опита да се подготви по най-добрия начин, акцентирайки върху собствената си игра. Българинът ще спори за четвърта титла през 2017 г. Досега той игра на три финала, като спечели всеки един от тях. През януари Димитров спечели трофея в Бризбейн, после триумфира в София, а през лятото взе и най-голямата си титла – тази от сериите  \"Мастърс 1000\" в Синсинати . През настоящия сезон Димитров няма загубен финал. Световният №8 ще се изправи за осми път срещу Дел Потро и четвърти само през 2017 г. Доскоро аржентинецът беше неразрешима загадка за Димитров, след като имаше пет победи от пет мача срещу него. В последните им две срещи обаче българинът надделя над Кулата от Тандил, показвайки че вече го е разгадал. Българинът ще играе на своя 13-и финал в турнирите на АТП. Димитров спечели на  осминафиналите в Синсинати , а преди две седмици победи на  същия етап и в Пекин . \"Хвърлих много усилия в този мач и се надявам да мога да се възстановя. Китката ми вече е по-добре, мисля че с течение на мачовете не усещам толкова болка. Финалът ще е труден, защото е добър съперник, но няма да се предам\", каза Дел Потро преди мача. Двубоят е днес от 16 ч. и ще се предава пряко по Sport+ HD.", "date": "2017.10.22", "title": "Григор Димитров излиза срещу Дел Потро в спор за четвърта титла през 2017 г."}
{"url": "http://www.dnevnik.bg/bulgaria/2017/10/22/3063166_policaite_svikvat_poreden_protest/", "text": "Днес ще се проведе поредният национален протест на най-големият полицейски синдикат - Синдикална федерация на служителите в МВР (СФСМВР). Надсловът е \"За достойно заплащане\".  По обяд около 12.30 протестиращите служители ще се съберат в градинката пред сградата на вътрешното министерство, от където ще тръгне шествие. Първата му спирка е Министерството на финансите, а крайната - площад \"Народно събрание\". Там в 13.00 часа ще започне и протестният митинг на синдикатите. \"Колегите на протестиращите служители, които ще са на работа на 21-ви и на 22-ри октомври 2017 г., ще покажат своята подкрепа и солидарност, слагайки значки на униформите си\", информира синдикалната организация.  Днешният протест е част от серията протести, започнали на 5 юли 2017 г., а основните искания на СФСМВР са за увеличение на основните заплати на работещите във ведомството, с минимум 15 %, обвързване на основното възнаграждение със социалноизмерим показател и изготвянето на нов закон с тяхно участие. В сряда вътрешният министър Валентин Радев  коментира предстоящия протест. В отговор на въпрос дали ще се срещне със синдикатите той заяви, че не е негова работа да ходи на протести. И отново призова протестиращите да поставят проблемите си в Съвета за социално партньорство към министерството и поиска аргументи за исканията им. Тогава той заяви, че иска МВР да се изчисти от всички \"гнили ябълки\". Повод за коментара му стана задържането на двама полицаи от звеното за дрога заради наркоразпространение и подкуп. До момента Валентин Радев е заявявал многократно, че през тази година не може да има увеличение на заплатите в системата, защото трябва разместване в държавния бюджет и няма откъде да се вземат средства. Той изразява надежда обаче до по-високи възнаграждения да се стигне в началото на 2018 г. В началото на октомври финансовият министър Владислав Горанов заяви, че общо 700 млн. лв. повече са заложени в проектобюджета за 2018 г. за увеличение на заплатите. От думите му се разбра, че с вътрешния министър и с вицепремиера Красимир Каракачанов се обсъжда увеличението в системата на сигурността да е диференцирано, така че работещите на терен полицаи да получат по-голямо увеличение. Специално в системата на МВР се предвижда заделянето на 55 млн. лв. повече спрямо тази година за заплати. Полицаите отбелязоха професионалния си празник 5 юли с протест пред Народното събрание, а паралелно с тази проява в близост до \"Александър Невски\" се проведе и официалният парад. От едното място се чуваше: \"Дайте ни повече пари\", а от другото: \"Дайте ми повече аргументи за това\". Повече четете  тук . ", "date": "2017.10.22", "title": "Полицаите свикват пореден протест"}
{"url": "http://www.dnevnik.bg/analizi/2017/10/22/3062765_politicheski_konkretno/", "text": "Имаше преди време една смешка, че след афроамериканец, скоро ще се въведе и вагиноамериканец, понеже \"жена\" съдържа обиден намек за полова принадлежност. Казват ти \"жена\" или \"мъж\" и ето, че вече си сложен в категория, казват \"дете\" и ето пак. А? Казват \"същество\" и дискриминират растенията. Искането за нови понятия, които да заменят отрицателно натоварените стари, е логична антидискриминативна стъпка. Трябва ли обаче все някъде да спрем? Колко нови евфемизма могат да понесат обществените настроения, преди да постигнем обратния ефект? Отговорът, разбира се, не е в бройката. Както винаги, когато става дума за думи, отговорът е в говорещия. В анатомията на думата, освен нейните букви и звуци, които я оформят като единица, участва и въпросната представа. На семиотичен език това са означаващо и означаемо. Означаващото е например \"хляб\" — х-л-я-б, означаемото е мекото тестено нещо, което изгрява в мислите ни, когато чуем или прочетем съчетанието на тези четири букви. Дума \"хляб\" има на (почти) всички езици, но всеки си представя хляба на своята земя – бухнал или сплескан, пшеничен, царевичен или ръжен, безквасен и т.н. – и макар да имаме дословен превод за думата, ето че означаемите са различни. Там е и една от трудностите в ученето на думи от чужд език – различни са не просто означаващите, а и означаемите. Повече отколкото за хляба, това важи за абстрактни или социални понятия – свобода, избор, брак, управление. Или пък думата \"яко\" – имало я е и преди, има я и сега, но различните поколения влагат различно нещо в нея. Нови означаеми идват винаги с новите поколения. Там е тънкостта и с думите, които да ползваме, за да назовем негрите, хомосексуалните и като цяло различните по някакъв признак от доминиращото мнозинство. В стремежа да надмогне факта, че сюжетът често е точно такъв – старите обидни представи са си все там – политическата коректност гледа да навакса на думи. Да си негър в България не те прави афроамериканец. Първо защото не сме в Америка, второ защото тук негър не е обидно поради липсата на многогодишните наслагвания от отвъд океана. Също така: Това, че ще кажеш \"гей\", а не \"обратен\" не те прави коректен, ако изречението предлага ограничаване на правата. Всъщност говорещите много добре знаят това и понякога се забавляват със симулиране на политическа коректност и доволна усмивка \"е, какво толкова, нали е ок да кажеш гей, сега и това ли не е ок вече\". Хаха, много оригинално. В допълнение съществува още боязливото и напълно погрешно разбиране, че политическата коректност се състои в отричане на реалните проблеми или премълчаване на напреженията между различни групи. Да в България има етническа престъпност. Тя е ромска или циганска. Не е толкова важно как ще я наречете на фона на това как ще си я обясните. Ако я наречете \"ромска\" и я обясните с гена, ако кажете, че например осиновяването е опасно, защото може да ти дадат \"ромче\" или кажете друго подобно нещо, то вие ползвате грешно означаващо. Вашите представи клонят към расизъм и са по-скоро като за думата \"мангалче\". Да си политически коректен не значи да кажеш, че ромска престъпност не съществува. Напротив, съществува. И е част от по-голямата картина на широката ромска бедност, преобладаващото в етноса ниско образование и абсолютното оттегляне на държавата от разрешаването на разнообразните проблеми. Това твърдение е коректно във всеки смисъл на думата. Също така то не ангажира нито един конкретен представител на ромския етнос да е задължително престъпник, необразован или беден. Означава, че умееш да не си злобен и че не запълваш това, което не знаеш за живота на различни групи с човеконенавистни обяснения. Подмяната на досегашните оскърбителни и принизяващи представи с нови безпристрастни такива е същинската невъзможна мисия на политическата коректност. Това, което наблюдаваме, е генерална подмяна на идеята за нови означаеми от нови означаващи и бълване на кухи фрази като страничен ефект. За да завърша, ще дам пример с България и българите така, както могат да бъдат изговорени между западноевропейци: \"България е най-бедната страна в ЕС\" или \"тия са страшни социалистически мизерници\". Сами виждате кое е вярното, кое е конкретното, кое е гадното и защо ако става дума за нас, предпочитаме да е коректно. Ако толкова години след рухването на желязната завеса все още за нас тук на Запад мислят както едно време, ние се дразним и ги определяме за задръстеняци. По същия начин искането за политическа коректност вътре в нашето общество цели да ни доближи до стандартите на днешния ден. А основната идея е думите да са следствие от представите.", "date": "2017.10.22", "title": "Политически конкретно"}
{"url": "http://www.dnevnik.bg/intervju/2017/10/22/3062367_evrokomisar_tibor_navrachich_kachestvoto_na_vissheto/", "text": "\"Дневник\" разговаря с Наврачич за бъдещите приоритети на Европейската комисия (ЕК) - В момента работим върху следващата финансова рамка от 2020 г. и обсъждаме следващите приоритети на ЕК, сред първите в списъка на които ще бъдат както образованието, така и иновациите. Хората, които вземат решения не само на европейско ниво, но и като цяло, осъзнават, че ние трябва да помислим повече за бъдещето - не само за бъдещите поколения, но и за бъдещите технологии. Образованието е чувствителна част от това мислене за бъдещето. - Доколкото знам България тъкмо приключва реформата в училищното образование и се концентрира върху реформата във висшето образование. Аз доста често посещавам България и мисля, че си личи, че вие сте много талантливи и амбициозни хора особено в сфери като образование, култура и спорт. Последният път бях във Варна, която тази година е Европейска младежка столица, се срещнах с млади предприемачи, които са инициирали социално кафене, за да вдъхнат живот на предприемаческата екосистема в града. Това е само един от примерите за ангажираността на младите хора с иновациите и е доказателство, че България върви в правилната посока. Следващата година ще е българското председателство на Съвета на ЕС, а в същото време и София ще бъде Европейска столица на спорта - това са добри възможности да покажете своята иновативност. За мен спорта, освен част от образованието, може да бъде важна част от иновациите, тъй като учи децата и младите хора да бъдат иновативни - умение, което може да е много важно в изследователската общност. - Да, знам, че в България има много фрагментирана структура на висшето образование, има и много малки университети, някои от които частни. Аз не мога да се меся в политиките на държавите-членки по отношение на образованието и не мога да давам такива съвети. В същото време България е една от страните, които искат да работят в колаборация с ЕК по отношение на реформата в образованието. От страната ви зависи дали ще реши, че броят на университетите е прекалено голям или че е добре да са толкова. Качеството на висшето образование може да зависи от инвестициите в него.", "date": "2017.10.22", "title": "Еврокомисар Тибор Наврачич: Качеството на висшето образование в България зависи и от инвестициите в него"}
{"url": "http://www.dnevnik.bg/bulgaria/2017/10/22/3063812_nai-komentiranoto_v_dnevnik_intervju_na_ivan_kostov/", "text": "\"Дневник\" представя класацията на 10-те най-коментирани статии през изминалата седмица. На първо място с 339 коментара е  изявлението на бившия премиер Иван  Костов, че обществото е подложено на пропагандна агресия, убеждаваща го в правотата на политиката на Путин. Второ място със 192 коментара е информацията, че  Джордж Сорос дари 18 млрд. долара  на \"Отворено общество\" Със  187 коментара на трето място  се нарежда изявлението на испанският премиер, че автономията на Каталуня ще бъде отнета в събота Германия осъди на  шест месеца затвор жена , отрекла Холокоста е със 182 коментара и заема четвъртото място. Отново тема за Каталуня е събрала коментари -  със 162 на пето място е Пучдемон не изясни дали Каталуня  е обявила независимост и даде на Рахой 2 месеца за \"диалог\"  F-35 е най-добрият изтребител, о бяви шефът на комисията по отбрана  е събрало156 коменатара и заема шестото място Не казвайте на жена на улицата нищо,  което не бихте искали да чуете в затвора има  148 коментара , което му отрежа седмото място. Осма позиция се заема от  информацията за нова ключова загуба \"Ислямска държава\" -  отвоюването на Ракка от подкрепяни от САЩ кюрди и араби  Изявлението на Бойко Борисов:  Да си направим заплатите, че да остават българите тук има  142 коментара и се нарежда на девето място  На десето място със 140 коментара е изявлението на  вицепремиера и военен министър Красимир Каракачанов, че р уски ракети  могат да стигнат до България, но не е казано, че те са насочени към България", "date": "2017.10.22", "title": "Най-коментираното в \"Дневник\": Интервю на Иван Костов, дарение на Джордж Сорос и Каталуня"}
{"url": "http://www.dnevnik.bg/analizi/2017/10/22/3063203_problemut_s_vechnite_sudebni_shefove_moje_da_se_reshi/", "text": "анализа по темата на Иван Брегов   През настоящата седмица съдийската колегия на Висшия съдебен съвет (ВСС) отказа да допусне до конкурс за председател на съда в Златоград съдия, заемал вече два мандата председателското място в Ардино. От години беда за българската съдебна система са вечните председатели, които по няколко десетилетия престояват на административни длъжности, откъснати от реалното правосъдие. Мандатът е институт, целящ да ограничи както във времето, така и в броя пъти едно лице да заема даден пост в определена администрация. Приетите промени в Конституцията през 2003 г. имат този първоначален замисъл. Но като всички промени по основния закон в близо тридесетгодишната съдебна реформа, тези също страдат от познат порок – написани са противоречиво, понякога с цел вероятно. Формулировката на чл. 129, ал. 6 от Конституцията казва, че административните ръководители, т.е. председателите, се ползват от право на повторно избиране. И тук възникват множество въпроси: - Могат ли да бъдат избирани само два   мандата? - Могат ли да бъдат избирани два последователни мандата само в  ? - Могат ли да бъдат избирани два последователни мандата в съд от  ? - Могат ли да бъдат избирани два мандата общо през  ? Тълкуванията и отговорите са също толкова много и противоречиви. Ето няколко възможни решения: 1.  – КАК не допуска кандидатите с повече от два последователни мандата в конкурсни процедури. А дори и да допусне някого, съдийската колегия не подкрепя кандидатурата именно поради факта на вече заемана два пъти последователно председателска длъжност. Възприемането на този модел обаче не дава гаранции, че проблемът със съдебната номенклатура ще бъде преодолян, тъй като съставът на КАК се обновява всяка година. А в един момент, дори при трайна практика е много вероятно някой от засегнатите от ограничението кандидати да обжалва решението на съдийската колегия и въпросът ще бъде отнесен до ВАС и ще се зависи от неговото тълкуване. Не се знае и прокурорската колегия как би прилагала ограничението.  Не би било проблем, тъй като ЗСВ е организационен закон и позволява детайлно разписване на конституционните принципи. Тъй като конституционният текст е неясно написан обаче, това допуска злоупотреба от страна на депутатите в Народното събрание. Тоест не е изключено принципът да бъде развит в съвсем превратна теза, което, ако се случи, ще наложи Конституционният съд да отменя законова разпоредба.  При него Конституционният съд следва да бъде сезиран по реда на чл. 150 от Конституцията с искане да тълкува чл. 129, ал. 6 от върховния закон. Тогава би се стигнало до изчерпателен отговор на въпроса. Тази теза пък търпи критика по линия на ролята на КС - по този начин конституционните текстове ще бъдат дописани именно от призвания да пази тези текстове съд. Разбира се, теоретично съществува и вариантът за допълване на този текст в Конституцията, но към момента събирането на нужното квалифицирано мнозинство за такъв вот в парламента изглежда малко вероятно. До намирането на решение несъвместимите помежду си съдебна реформа и съдебно номенклатурно статукво ще продължат да съжителстват заедно.", "date": "2017.10.22", "title": "Проблемът с вечните съдебни шефове може да се реши от Конституционния съд"}
{"url": "http://www.dnevnik.bg/sviat/2017/10/22/3063241_jitelite_na_dvete_nai-golemi_oblasti_v_italiia/", "text": "Ломбардия и Венето, две от  най-богатите области  в Италия решават на референдум дали искат повече автономия от централните власти. Допитването в регионите, в които живее близо четвърт от населението на страната и където се произвеждат около 30 на сто от брутния ѝ вътрешен продукт, няма да е обвързващо, нито формално цели да доведе до независимост. Управляващите обаче ще използват евентуален резултат в подкрепа на автономията, за да издействат по-големи отстъпки от Рим. Те уверяват, че случаят им  няма много общо  с този на Шотландия (която гласува за отделяне от Великобритания през 2014 г.) и  Каталуня , макар политици начело и на Венето, и на Ломбардия в миналото да са заявявали подкрепа за отделяне. Става дума основно за финансови и административни отстъпки. Според \"Гардиън\" е възможно статутът, който двете северноиталиански провинции може да опитат да придобият, да е \"полуавтономия\". Изданието припомня за случая на планинското градче Сапада във Венето, което скоро ще стане част от Фриули-Венеция Джулия - провинция, която се ползва от такъв статут заедно с още четири други заради културни различия и нуждата да бъдат защитени етнически и лингвистични малцинства. През септември италианските власти одобриха \"прехвърлянето\" на привлекателната за скиори и планинари Сапада - първото в съвременна Италия. \"Причините хората да искат да са част от Фриули са различни: имаме собствен диалект, който произтича от немския, и се чувстваме културно близки до Фриули,\" казва кметът ѝ Мануел Пилер Хофер за \"Гардиън\". \"Но основната е икономическа: когато живеят до полуавтономна област, хората виждат предимства, кито нямат. Виждат по-добър контрол върху финансите, по-добро здравеопазване и устойчиви инвестиции, както и по-висок стандарт на живот.\" \"Излишни разходи\" И двата региона, управлявани от крайнодясната партия \"Северна лига\", биха могли да преговарят с правителството в Рим без легитимация от референдуми - такава възможност е залегнала в Конституцията за всяка от общо 20-те области на страната. Освен това допитването създава допълнителни финансови разходи в размер на 55 милиона евро и критиците казват, че това е излишно натоварване на бюджетите. Противно на този пример северната провинция Емилия-Романя, където на власт е управляващата Демократическа партия, започна такива преговори, за да даде пример, че не е нужно допитване на всяка цена. От тези средства 24 милиона евро са дадени само за електронни таблети, с които също ще може да се гласува и които после ще бъдат дарени на училища в провинциите. В края на седмицата в.  \"Кориере дела сера\"  и други италиански издания съобщиха, че хакери са успели да пробият защитата на системата и могат да ползват данни, заредени в нея. Според фирмата, която отговаря за системата, информацията, до която те имат достъп, няма нищо общо с гласуването. Лука Дзая и Роберто Марони, които управляват съответно Венето и Ломбардия, обаче твърдят, че Рим ги е оставил без избор, отказвайки да се вслушва в призивите им за диалог. Те казват (подобно на Барселона) и че провинциите им плащат 50 милиарда повече от данъчните си приходи в сравнение с това, което получават.", "date": "2017.10.22", "title": "Жителите на двете най-големи области в Италия гласуват на референдум за автономия"}
{"url": "http://www.dnevnik.bg/sport/2017/10/22/3063830_mark_markes_napravi_seriozna_krachka_kum_titlata_v/", "text": "Световният шампион в клас  MotoGP  Марк Маркес се доближи до спечелването на четвърта титла след успех на пистата \"Филип айлънд\" в Австралия, 16-и кръг за сезона. Испанецът триумфира във вълнуващо състезание, в което изпреварванията следваха едно след друго. След пилотът на \"Хонда\" се наредиха звездите на \"Ямаха\" Валентино Роси и Маверик Винялес. Големият съперник на Маркес Андреа Довициозо имаше сериозни проблеми и завърши едва 13-и, което го отдалечи от лидера. Маркес вече води с 33 точки, а  преди състезанието в Австралия  разликата между двамата беше само 11. Успехът е шести за Маркес през сезона след победите в Америка, Германия, Чехия, Сан Марино и Арагон. За пореден път той показа страхотно постоянство и само пет пъти е бил извън първите трима. Маркес отпадна в Аржентина, Франция и Великобритания, беше четвърти на старта на сезона в Катар и шести на \"Муджело\". \"Знаех, че това е важен ден за мен, Дови имаше проблеми и за мен това беше голям шанс. Чаках достатъчно в състезанието и в последните 6-7 обиколки реших, че трябва да атакувам. С Валентино се докоснахме на няколко пъти, но битката беше страхотна\", каза Маркес след финала. За седми път през сезона испанецът потегли от полпозишън, но след първите няколко завоя местният любимец Джак Милър поведе колоната. Пилотът на \"Хонда\" беше много агресивен и показа страхотна скорост, което му позволи да се откъсне. Зад него вреше и кипеше, а останалите разменяха позициите си постоянно. Валентино Роси, който стартира седми започна да си пробива път и успя да поведе. Първите седем обаче бяха събрани в не повече от секунда, а позициите се разменяха постоянно. Последователно Йоан Зарко и Маркес също излязоха начело, но Роси беше много бърз в четвъртия завой, където спираше максимално късно и изненадваше съперниците си. След средата на дистанцията Маркес стана много агресивен и направи серия от опасни изпреварвания. Той удари и Роси в един момент, оставяйки сериозна следа от предната си гума върху лявото рамо на Доктора. Опасни прояви имаха Зарко и Андреа Яноне, които също на няколко пъти се докоснаха със свои съперници. В крайна сметка битката зад Маркес му позволи да се откъсне сериозно напред и да финишира на първото място без проблеми. Зад него се наредиха Роси и Винялес, а в последната обиколка Довициозо загуби две позиции. Пилотът на \"Дукати\" се движеше 11-и, но на стартфиналната права не можа да ускори и беше изпреварен от Дани Педроса и Скот Рединг. \"Много се забавлявах днес, това трасе е невероятно, най-великото. Всички пилоти бяха много агресивни и целта е просто да си по-луд и глупав от тях. Беше истинска лудница на пистата, битката със Зарко, Яноне, Маверик и Маркес беше страхотна\", каза след състезанието 38-годишният Роси. За Доктора подиумът е първи от Гран при на Великобритания през август, когато завърши трети. Той се връща на четвъртата позиция в генералното класиране. След седмица предстои предпоследният старт за сезона – Гран при на Малайзия на пистата \"Сепанг\". Има шанс Маркес да си осигури титлата още на азиатското трасе.", "date": "2017.10.22", "title": "Марк Маркес направи сериозна крачка към титлата в MotoGP след победа в Австралия"}
{"url": "http://www.dnevnik.bg/sviat/2017/10/22/3063271_dovolnite_ot_niskata_bezrabotica_mladi_shte_podkrepiat/", "text": "Младите японци ще подкрепят предимно управляващата Либералдемократична партия в Япония на изборите днес, доволни от ниската безработица, пише агенция \"Ройтерс\". 41% от избирателите на възраст между 18 и 29 ще гласуват за премиера Шинзо Абе, показва изследване на в. Asahi Shimbun. 27% от японците, по-възрастни от 60 години, ще подкрепят досегашния си лидер. \"За младите хора заетостта е най-важното нещо. В това отношение Япония се справя наистина добре в сравнение с други страни\", отбелязва анализаторът Наохиро Яширо. \"Младите не стават по-консервативни, просто искат да запазят статуквото\". След пет години от специфичните политики на премиера, известни като \"абеномика\", безработицата в Япония бе 2.8% през август – рекорд за последните 23 години. 97.6% от завършилите университет през март са си намерили работа, което е още един рекорд. Слабото представяне на Демократическата партия, управлявала от 2009 г. до 2012 г., също помага на представянето на либералите сред младите. Тя няма собствени кандидати на тези избори и призова членовете си да с включат в листите на новата консервативна \"Партия на надеждата\", създадена от губернатора на Токио Юрико Койке. Очаква се Абе да получи мнозинство от близо 2/3 в долната камара на парламента, гласи проучване на агенция \"Киодо\", което предвижда 280 места за Абе в 465-членната институция, както и добър резултат на младшия партньор в коалицията \"Комеито\".", "date": "2017.10.22", "title": "Доволните от ниската безработица млади ще подкрепят управляващите в Япония"}
{"url": "http://www.dnevnik.bg/gradska_sreda/2017/10/22/3060711_stolichnata_obshtina_i_petyo_bluskov_si_dariha_imoti/", "text": "Отговор на този въпрос са търсели членовете на комисията по бюджет и финанси към Общинския съвет на извънредно заседание на 12 октомври. Те са имали само 45 минути да вземат решение. След това предложението общината да дари на частно лице своя имот от 2 декара и да получи обратно като дарение имота от 1 декар е гласувано на заседанието на общинския съвет. Това разказаха за \"Дневник\" съветници, присъствали на извънредната комисия, и обясниха, че даренията са начин, по който се заобикаля законът и реално се извършват замени на общински имоти. Възможността за замени бе премахната след промени в четири закона през 2008 г., един от които бе Законът за общинската собственост. Причината беше, че множество подобни сделки породиха съмнения за корупция и ощетяване в полза на частни лица. Вносителите на предложението от 12 октомври не бяха известни до началото на заседанието, като в дневния ред беше посочена анонимна \"група общински съветници\". В крайна сметка се разбра, че докладът е внесен от Лорита Радев (ГЕРБ) и Карлос Контрера (Патриоти за София). Пред \"Дневник\" двамата обясниха, че до последно са очаквали и други общински съветници да се съгласят да бъдат съвносители. Имотът Теренът от 993 кв.м се намира в между два жилищни блока в близост до ул. \"Незабравка\" в квартал \"Изток\" срещу Борисовата градина. Собственик е Петьо Петьов Блъсков, син на главния редактор на вестник \"Труд\" Петьо Блъсков, който пък го получава от майка си. На 20 септември тази година той прехвърля имота с данъчна оценка от 66 хил. лева на сина си. Според действащия общ устройствен план от 2009 г. парцелът е в зона за озеленяване. Почти веднага след приемането на плана обаче Петьо Блъсков - старши го обжалва пред Административен съд – София, който с решение от 2011 г. връща стар подробен устройствен план за терена, според който той е за жилищно строителство. Съдебното решение е обжалвано от Столичната община пред Върховния административен съд, който през 2012 г. в състав Славка Тодорова, Захаринка Стоянова и Джузепе Роджери потвърждава решението на първа инстанция. (Бел.авт. - Съдия Джузепе Роджери е член на съдебния състав на ВАС, който през 2016 г. отреди за з астрояване зелена площ на ъгъла на бул. \"България\" и \"Петко Тодоров\" , собственост на строителната фирма НИКМИ, която има намерение да построи 150-метрова сграда там.) Пред \"Дневник\" Петьо Блъсков-старши каза, че е обжалвал, защото \"с някакъв си устройствен план държавата се опита да ми открадне имота\". Планът, който допуска строеж в имота на Блъсков, е представен на обществено обсъждане през 2014 г. и среща сериозно недоволство от живеещите в околните блокове,  които излизат на протести . Петьо Блъсков-старши заявява намерението си да построи детска градина в три отделни постройки с подземни паркинги. Тогава между него и Столичната община започват преговори, за да бъде намерено решение, което да удовлетвори и трите страни. Според внесеното предложение, преди то да бъде променено в извънредната комисия по финанси, имотът от 1 декар е оценен на 1.1 млн. лева, а този общината на 1.8 млн. лева, като се е предвиждало собственикът да доплати разликата от 700 хил. лева. Записаната цена на квадратен метър на имота на Блъсков - син е 638 евро или 1249 лева. От сравнение на \"Дневник\" в сайта за имоти, цитиран в доклада, се вижда, че средната цена за имоти в квартал \"Изток\" е 745 евро. В извънредното заседание на комисията по бюджет в 09:15 часа обаче цената на общинския имот е повишена с 100 евро на квадрат и така сумата за доплащане е увеличена двойно до 1.4 млн. лева. Другите възможности Попитана от \"Дневник\" дали не са търсени други имоти, които общината да дари на Блъсков, за да не се налага доплащане, Лорита Радева отговори, че е била обсъждана възможността парцелът от 2 декара да бъде разделен на две равни части. По думите й този вариант бил невъзможен, защото имотът нямал излаз на две улици и едната ще остане задънена, което ще свали цената му. Имотът, който общината дарява на Блъсков се намира между улиците \"Св. Пимен Зографски\" и \"Васил Калчев\". Карлос Контрера пък каза, че не е виждал имота, и че ако е имало възможност той да бъде разделен е трябвало това да бъде предложено от районната община. Имотът в \"Дианабад\" също е отреден за жилищно строителство и се намира между детска градина и нова жилищна кооперация. Двойно по-ниската оценка Повишението в цената на общинския имот е прието по искане на общинските съветници по БСП, петима от които след това гласуват в подкрепа на предложението и осигуряват необходимото мнозинство. Първоначалната оценка на терена на общината е дело на Огнян Маринов от дружеството \"Консулт-2007\", което има договор със Столичната община. Според финансовите отчети на \"Консулт-2007\" дружеството е развивало основната си дейност в Горна Оряховица, където е било и седалището му до края на август тази година, когато е преместено в столичния квартал \"Люлин\". Маринов не бе открит за коментар от \"Дневник\". Пред \"Дневник\" общинският съветник Иван Велков (\"Зелените\", Политическа група 5), който е гласувал като въздържал се, каза, че според него оценките и на двата имота са далеч от адекватните за една сериозна процедура и не биха се реализирали при тези цени в сделка между частни лица.  Оценител на имота на Петьо Блъсков е Юлия Димитрова-Цекова, която има договор със Столичната община от 2013 г. Димитрова-Цекова е изготвила оценката  при продажбата на \"Царските конюшни \",  за което е и подсъдима в делото в Софийски градски съд . Потърсена от \"Дневник\" Димитрова -Цекова първо отказа коментар, но впоследствие каза единствено, че направената от нея оценка е на база устройствен план за терена, който допуска жилищното застрояване. Кой точно е избрал оценителите на тези имоти обаче не е ясно. Председателят на комисията по икономика и собственост към общинския съвет Николай Стойнев (ГЕРБ) каза пред \"Дневник\", че оценителите са избрани от кмета на район \"Изгрев\" Цветомир Жеков. Попитан от \"Дневник\" Жеков каза, че те са били посочени от общинската дирекция \"Общинска собственост\". \"Дневник\" изпрати въпроси до дирекцията как и защо са избрани конкретните оценители, като до момента няма отговор. Когато дарението стане замяна След като възможността за замени на имоти бе премахната от закона, в Столичната община започват да прилагат древния прийом \"дай, за да получиш\", наричан още и \"услуга за услуга\". Според Закона за общинската собственост даренията се приемат, ако получат подкрепата на 3/4 от общинските съветници. В София това значи, че 46 от общо 61 съветници трябва да гласуват \"За\". Предложението Петьо Петьов Блъсков да получи имота от 2 декара, като преди това дари своя терен от 1 декар и доплати разликата в цената, се приема с 47 гласа. Освен от съветниците от ГЕРБ, предложението получава подкрепа от съветници от БСП, Реформаторски блок, \"Патриоти за София\" (ВМРО и Атака), коалиция \"Сердика\" (Нормална държава и Български социалдемократи). От гласуване се въздържаха Иван Велков (\"Зелените\", Политическа група 5) и съветниците от ДСБ в групата на Реформаторския блок Иво Божков и Марта Георгиева. Останалите съветници не участваха в гласуването. Пред \"Дневник\" Милка Христова (БСП), която подкрепи доклада, каза, че даренията са начин, по който се заобикаля закона, за да се извършват замени на имоти. Според нея обаче в случая нямало по-добър вариант, за да се намери решение на проблема. Според Марта Георгиева сделката е \"замяна, прикрита като дарение\", като мнението й сподели и Иво Божков. Иван Велков каза, че според него е било възможно да се потърси \"по-справедлив \"бартер\". Попитани поотделно от \"Дневник\" вносителите на доклада Лорита Радева и Карлос Контрера, общинският съветник Николай Стойнев и кметът на район \"Изгрев\" Цветомир Жеков казаха, според тях предложението не може да бъде определено като замяна. Радева го описа като \"две насрещни дарения\", а според Контрера няма основание сделката да бъде смятана за замяна, при положение, че собственикът на имота ще доплати разликата в цените. По бързата писта Пред \"Дневник\" съветници от БСП, които са подкрепили доклада, и тримата, които се въздържаха, казаха, че документите по предложението са им били предоставени късно, заради което не са имали достатъчно време да се подготвят. Същевременно докладът е бил гледан бързо през комисии, за да може да бъде внесен в дневния ред, което според тях не е било необходимо. Милка Христова каза, че е получила доклада без имотната оценка, която според нея е била най-важната в случая, \"защото е гаранцията, че няма да се накърни интереса на общината\". \"Смятам, че документите за подобни сериозни въпроси би следвало да ни бъдат предоставяни по-рано, за да имаме възможност за консултации със специалисти\", каза тя. Според Иван Велков информацията по предложението е била \"оскъдна\", като отбеляза, че за далеч по-малки парчета земя и по-маловажни предложения се водят по-сериозни обсъждания в комисиите и по време на заседанията на съвета. Според него в този случай общината с лекота се е разделила с по-голям парцел. Велков и Иво Божков посочиха, че в София има стотици други случаи с частни имоти, които след градоустройствени промени са определени за озеленяване, като по този начин собствениците им не могат да ги използват за стопанска дейност. Двамата нямаха обяснение защо се е бързало да се реши точно този проблем, а според Велков това показва, че \"за някои има бърза писта\". Петьо Петьов Блъсков бе потърсен от \"Дневник\" за коментар дали е съгласен на поставената по-висока цена, която трябва да плати на общината за дарението, като все още очаква отговор. Потърсен от \"Дневник\" Петьо Блъсков-старши заяви, че не иска да бъде \"занимаван \" и че не е запознат \"черно на бяло\" с решението на общинския съвет.", "date": "2017.10.22", "title": "Столичната община и Петьо Блъсков си дариха имоти за милиони"}
{"url": "http://www.dnevnik.bg/detski_dnevnik/2017/10/22/3061850_vduhnovena_ot_indiana_djouns_animaciia_i_oshte_filmi/", "text": "Два игрални и един анимационен филм са подготвили организаторите на \"Киномания\" за малките почитатели на киното, съобщиха от НДК. Българският игрален филм  , режисиран от Ясен Григоров, разказва за метаморфозите на едно дете, което предизвиква магическа вихрушка, щом някой го погледне в очите. Тя го променя от момче в момиче и обратното. Родителите на детето се местят на село, където срещат семейство роми магьосници. Техните вълшебни сили са концентрирани в дъщеря им Лили, която прави изключителна саможертва в името на странното дете. Филмът приказка внушава идеята за нуждата от обич и близост на родителите с техните деца, способността на хората да приемат различните от тях, за любовта и приятелството. \" на режисьора Дагмар Зойме разказва за живота на малката Уенди, който се променя по изпълнен с паметни приключения начин, след случайната й среща с кончето Дикси. \" \" е за най-непохватния авантюрист на света, който трябва да спаси любимата си от алчен милионер. Анимацията е вдъхновена от филмите за Индиана Джоунс.", "date": "2017.10.22", "title": "Вдъхновена от Индиана Джоунс анимация и още филми за децата на \"Киномания\""}
{"url": "http://www.dnevnik.bg/politika/2017/10/22/3063408_pet_partii_se_obediniavat_za_obshti_deistviia_sreshtu/", "text": "Пет партии от три коалиции, които не намериха място в парламента след последните избори, се обединяват за общи действия. Това са \"Да, България!\", ДСБ, \"Зелените\", БЗНС и ДЕОС. Поредното им общо събитие е дискусия \"Моделът на завладяната държава и опозицията срещу него\", която ще се състои днес. Да се говори за политическо обединение или нова коалиция на този етап изглежда рано. Христо Иванов: Говорим за взаимодействие На този етап говорим за взаимодействие, обединeние значи твърде много неща потенциално, каза Христо Иванов на въпрос дали се върви към обединение на формациите. \"На този етап за нас е важно да произвеждаме координирано общо съдържание и да налагаме политически дневен ред\", обясни Иванов. Той не отрича, че има ляво и дясно идеологическо разделение, но смята, че българският контекст е толкова размътен, че тези понятия не носят политически смисъл. \"Тази идеологическа размътеност на средата се използва, за да се окаже, че докато си говорим за десни абстрактни понятия, в които намира място и ГЕРБ, тя се оказва така форматирана, че позволява на модела Пеевски да съществува необезпокоявано\", каза Иванов. За това, според него, в момента се говори за изграждането на ясна демократична алтернатива и опозиция на този управленски модел, независимо дали той се експлоатира от партии, които се обозначават, като десни, като ГЕРБ или леви, като БСП. Голям антикорупционен фронт Целта, която е формулирана с мандат от Националния съвет на \"Да България\" е изграждане на голям проевропейски, продемократичен, антикорупционен фронт. Според Иванов партиите, които вече си партнират, са отворени и не правят списъци, кой може да участва и кой не. \"Това минава през една ясна и честна оценка на Реформаторския блок. Реформаторския блок за мене взриви доверието в тази общност. Ние се опитваме да съберем тези отломки и да започнем да изграждаме това доверие отново\", каза Иванов. Той смята, че голямото разделение ще бъде по линия на отношението им към ГЕРБ в ролята им на моментния главен оператор на този модел. \"Има една част които искаме да поставим модела в центъра, а има едни хора, които смятат, че ние просто трябва да се договорим с ГЕРБ за да получат покрай тях достъп до лостовете на властта\", каза Иванов. Той е на мнение, че това е бил \"вроденият порок\" на Реформаторския блок. Общи действия и проектозакони Ще има една поредица от общи действия, декларации, общи събитие и по-конкретни мерки, като законопроекти, неазвисимо, че сме извънпарламентарни партии, каза Емил Георгиев от ДЕОС. От свое име Георгиев добави, че   и вършенето на работа със средства които има извънпарламентарната опозиция. \"Видяхме, че самостоятелните явявания не са добър вариант. Трябва още време за да бъдат изгладени тази или онази конфликтни ситуации, за да бъде начина ни на явяване, възможно най-добронамерен и партньорски\", каза Георгиев в коментар за възможността от бъдещо обединение.", "date": "2017.10.22", "title": "Пет партии се обединяват за общи действия срещу \"завладяната държава\""}
{"url": "http://www.dnevnik.bg/sport/2017/10/22/3063841_kipurskiiat_apoel_izbra_ispanski_vratar_pred_nikolai/", "text": "Вратарят Николай Михайлов се размина с трансфер в шампиона на Кипър  АПОЕЛ (Никозия) . Футболистът беше една от двете опции за тима след контузията на титулярния страж Бой Ватерман, но в крайна сметка от жълто-сините се спряха на испанеца Наусет Перес. В четвъртък в пресата в Кипър се появи информация, че Михайлов е една от опциите за трансфер на тима от Никозия. Ден по-късно вратарят беше забелязан от екип на   в София, въпреки че се смяташе, че ще пътува до Кипър за медицински прегледи. Според медиите в Кипър крайното мнение е било на треньора на АПОЕЛ Георге Донис, който е преценил, че Перес ще свърши повече работа на отбора му. Испанецът е на 32 години и в кариерата си е играл за втородивизионни тимове в родината си и в шведския \"Халмщад\". Единственият елитен тим, за който Перес е пазил, е \"Осасуна\", с който изпадна от Ла Лига през миналия сезон. От лятото Перес е свободен агент, също както Николай Михайлов. Българският вратар можеше да се събере със сънародника си Живко Миланов, който играе за АПОЕЛ от 2016 г. Универсалният защитник е женен за сестрата на вратаря Бисера. В началото на месеца Михайлов се прибра от Англия, където  тренираше с елитния \"Кристъл палас\" . \"Прекарах триседмичен лагер с тима, благодаря на моя мениджър, който ми уреди тази възможност. Сега ще се опитам да поддържам формата, която постигнах, надявайки се, че скоро ще има новини около моето бъдеще\", каза 29-годишният вратар. Михайлов няма отбор, след като договорът му с \"Мерсин\" изтече. Тимът изпадна от Първа турска лига (втора дивизия – бел. ред.), а вратарят няма мач от 14 май, когато записа 28 минути срещу \"Бандърмаспор\". През сезона Михайлов изигра 29 срещи за първенството, в които получи 55 гола.", "date": "2017.10.22", "title": "Кипърският АПОЕЛ избра испански вратар пред Николай Михайлов"}
{"url": "http://www.dnevnik.bg/zelen/2017/10/22/3063311_mogat_li_obshtuvashtite_koli_i_samoobuchavashtite_se/", "text": "Вечер центърът на Зинделфинген, градче с 63 000 жители на 20 километра от Щутгарт, изглежда като пощенска картичка - улиците му са пусти. За да стигнат до Щутгарт, жителите, които работят там, стават рано, за да прекарат най-малко половин час в задръствания. Същевременно в Зинделфинген е най-голямата в света производствена база на \"Даймлер\", която прави \"Мерцедес-Бенц\". Градчето, което е административно част от Щутгарт, е само брънка в автомобилната индустрия на района и на Баден-Вюртемберг - провинция с 10.3 милиона жители, където секторът създава 235 000 работни места към края на 2016 г. и още близо 300 000 косвени, свързани с него. Автоиндустрията наблюдава внимателно трансформацията в начина, по който германското общество се отнася към енергията. Така нареченият \"енергиен преход\" (Energiewende) отдавна не се възприема като механична замяна на \"твърдите\" източници като въглищата и нефта с океани от слънчеви панели и армия от вятърни турбини. \"Електромобилността\", която е част от него, пък не значи да извадиш двигателя с вътрешно горене от автомобила и да го замениш с електрически. Затова проблемът на бизнеса не е само в неизпълнимите \"политически\" цели - например тази за един милион електромобила по германските пътища до 2020 г. (при 34 022 към началото на тази), която, ако можеше да се осъществи, би изправила сектора пред изпитание. Бе Ем Ве, \"Даймлер\" и базиранията на север \"Фолксваген\" са под натиск и от нуждата да се състезават с \"Гугъл\", \"Тесла\", \"Епъл\" и \"Юбер\" в области като автономното шофиране, намаляването на емисиите и споделените пътувания и комуникацията с пешеходците, за да запазят позициите си и да не се окажат жертва на подривни технологии. Светещите кръгли \"очички\" (всъщност фарове със сензори за движение) на автономната кола, посрещаща посетителите в Лабораторията за мобилност на института \"Фраунхофер\", загатват само за част от изпитанията пред мобилността на бъдещето. Разположен между Зинделфинген и Щутгарт, \"Фраунхофер\" разработва проекта Ambient Mobility Lab съвместно с Масачузетския технологичен институт и се опитва да разгледа възможните решения за бъдещите градски пространства, а после - да предлага отговорите на бизнеса. За учените справянето със сегашните проблеми на мобилността - приложени в свят, който все още ползва конвенционални двигатели - означава, че е нужно да се работи по решения, които да могат да се приложат, докато електромобилите и автономните коли тепърва навлизат на пазара. В изследователския център изучават трафика в градовете, наблюдават къде има струпвания на коли, пешеходци и потенциални клиенти на таксита. Наблюдават поведението на пешеходци и шофьори и с математически и други инструменти опитват да разберат как може да се направи бизнес модел на негова база, за да се повиши устойчивостта. А тя не е нужна само заради \"целите\" за икономичност, застъпени в \"енергийния преход\" - с урбанизацията все повече хора се местят към градските зони; увеличават се автомобилите, разходите от транспорт, последиците от задръстванията за ежедневието и здравето. Това е предизвикателство за общото градско пространство - дори в момента за придвижване на превозно средство в града със скорост около 50 км в час може да са необходими десетки квадратни метри - колкото едно съвременно германско жилище. На кръстопът В Щутгарт шофьори и пътници губят средно 64 часа годишно в задръствания. От целия трафик в града около една трета е резултат от търсенето на паркоместа. На национално ниво този проблем надхвърля глобалното затопляне - замърсяването на въздуха, чиито жертви стават 10 000 души годишно в Германия (чрез заболявания,  свързани с мръсния въздух ), около три пъти повече от жертвите на катастрофи. Около четвърт от излагането на шофьори на мръсен въздух става при чакане на кръстовища (макар да прекарват 3% от времето там) , където са съсредоточени и между една четвърт и една трета от частиците. концентрацията им на най-натоварените кръстовища достига размер, 92 пъти по-голям от тази на нормални улици. С проекта   изкуствен интелект може, чрез машинно самообучение, да намали близо два пъти средната продължителност на пътуванията в големите градове спрямо автоматичната настройка на светофарите или с около 10% спрямо \"ръчно управляемите\" настройки със смяна на равни интервали. Система с невронни мрежи, изпробвана при лабораторни условия, се учи от наблюдение на трафика при първоначално зададени произволни настройки на светофарите. Проектът обаче отчита, че ако някой ден автономните коли заменят напълно тези с шофьори, възможностите им да се свържат една с друга и така да избягват сблъсъци може да направят свързването им една с друга безсмислено. Изследователите се опитват да оптимизират симулациите на компютъра, за да ги превърнат в урок за реалния живот. Такава система ще е подходяща за извънредни ситуации, тъй като ще подобрява реакцията си при всеки инцидент. \"Доброто е, че в специални ситуации те се опитват да намерят подобни моменти и да реагират спрямо тях. Въпросът е: система, управлявана от човек, би ли се справила по-добре?\" Оптимизацията на трафика обаче улиците в Щутгарт са достигнали лимита на коли, които могат да се поемат, затова трябва да се мисли как броят им да бъде намален, Мобилност за всички Транспортна система, която да е ефикасна, устойчива и всички да доволни от нея, без да се налага правителствата да я субсидират. С проекта Hubcab Масачузетският институт изследва броя на такситата и придвижването им из Ню Йорк; къде са започнали и съответно свършили повече или по-малко курсове. В Манхатън много курсове препокриват маршрутите си, а същевременно има неравномерно разпределение на предлагането - в някои части много хора чакат за такси, а на летищата колите трябва да се състезават за пътници. От  анализираните данни  за 30 000 таксита (и 170 милиона превоза) в Ню Йорк за година следва, че 90% от пътуванията могат да бъдат споделени, а трафикът да бъде намален наполовина, ако пътникът е склонен да почака по-малко от минута. При чакане до две минути е възможно споделяне на до сто процента от пътуванията, макар и само ако има система за централно управление на такситата. Споделянето на пътуванията - което всъщност е работеща практика в някои части на Германия - би довело до закъснения от не повече от 3 минути за някои от пътниците, а би спестило разходи и емисии. Пътниците плащат чрез... гледане на реклами Понякога баче е по-трудно пътуванията да бъдат споделени, например при хора с увреждания. За тях общественият транспорт е по-достъпен, отколкото преди 20 години, но невинаги, а такситата в Ню Йорк са скъпи (2.56 долара за миля) и мнозина остават изключени. Една от възможностите е чрез контекстуализирани реклами, твърдят учените в Масачузетския технологичен институт като част от проекта  . Моделът им предвижда и двете рекламни системи, използвани в момента в града (с панел върху превозното средство или с екран в автомобила) да се използват. При първата да се показва различно съдържание на \"Таймс скуеър\" и \"Уолстрийт\", а при втората - таргетиране на базата на крайната точка на пътуването. Учените смятат, че на базата на данните, с които разполагат, могат да кажат с известна вероятност какъв е доходът на пътниците и откъде идват. С постепенно въвеждане на нови решения цената може да се доближи до тази на градския транспорт: - въвеждането на   би спестило 0.4 долара на миля; - субсидирането   може да спеспи около 0.36 долара на миля; - въвеждането на градска такса  , която би отчела нуждата на всички да имат равен достъп до транспортни услуги, би подпомогнало цената на един курс с още 0.7 долара (градският транспорт също е субсидиран); - всичко това би   на миля до 1.14 долара Ако обаче сегашният среден брой пътуващи в таксита (1.8 души) се удвои и повече хора споделят един курс, каквато възможност дава предишният проект, пътуването в такси би достигнало градския транспорт, при който сумата възлиза на около .054 долара на миля. Как обаче на новата мобилност? Именно малкият автомобил на входа, завъртял очите си при влизането на журналисти в лабораторията е най-атрактивният момент в програмата, представена от Лукас Блок от екипа за иновации в мобилността. Освен на движение той реагира и на знаци като изпъната напред ръка - експерименти показват, че взаимодействието на автономните коли с пешеходците например може да протича по правила на базата на жестове, които хората използват при контакт с шофьорите на обикновените автомобили. Това дава възможност на колата да разпознава конкретни жестове - най-важните като тези за спиране и изчакване и продължаване на пътя са подобни за всички. На стъклото могат да се прожектират сигнали, които да улесняват пешеходците - възрастните са свиквали на гледат към шофьора - докато \"очите\" се движат и създават усещането за истинско общуване. Те са важни и за децата, чието зрително поле заради ръста им често достига нивото на фаровете. Между тях се изписват и съобщения, чрез които автомобилът създава усещането, че \"говори\" - \"Благодаря\" и \"Ще изчакам\". Изследванията в Щутгарт обаче показват, че това няма особен ефект, защото вниманието е върху фаровете и мястото на шофьора. Пешеходците ще имат проблеми с машините, когато те станат масови. Опитите за комуникация може да увеличат трафика, но същото може да се случи и при автоматичното спиране на колата всеки път, когато човек попадне в \"полезрението\" на автомобила. Същевременно запитани, повечето хора казват, че комуникацията с автомобила (бил той управляван от човек или машина) е нужна в името на сигурността. Още е трудно да се решат и други проблеми - как ще реагира автономната кола при взаимодействие с голям брой хора или например когато деца се забавляват с автомобила, като му правят ненужни жестове. Изследователите във \"Фраунхофер\" знаят, че технологичните промени (електромобилността, автономното шофиране, Интернет на нещата) ще влияят на градската среда, както и нуждата от устойчивост и споделената икономика. Идеите им не са част от единна визия за бъдещето - автономните коли, свързани помежду си, обезсмислят \"умните\" светофари. Много от тях, приложени в Германия или в САЩ - ще срещнат съпротива от бизнеса, от синдикати, от правозащитници, правителства или други групи с интерес. И днес понякога решенията, предлагани или осъществявани в Германия, не изглеждат толкова бляскави, колкото в други държави, осъзнали нуждата от енергиен преход, предимно сред развиващите се страни и все още динамичните азиатски икономики. За европейските мащаби обаче, където във вземането на решения участват много повече актьори от правителството и бизнеса, всички нови технологии трябва да се разглеждат и да навлизат на пазара предпазливо и с мисъл за последствията. От друга страна част от идеите, разгледани в \"лабораторията\", вероятно биха се приели добре в най-голямата европейска икономика - достатъчно е човек да е споделял пътуване с такси с непознати в Германия, за да знае, че това се приема добре и на изток, и в по-богатия запад.", "date": "2017.10.22", "title": "Могат ли общуващите коли и самообучаващите се светофари да преобразят улиците на Щутгарт"}
{"url": "http://www.dnevnik.bg/sport/2017/10/22/3063844_goldun_steit_i_klivland_zapisaha_zagubi_v_nba/", "text": "Финалистите от миналия сезон в НБА  \"Голдън стейт уориърс\"  и \"Кливланд кавалиърс\" записаха изненадващи загуби в срещите си от съботната нощ. За шампионите това е второ поражение в първите три мача за новата кампания. Стеф Къри и компания отстъпиха с 10 точки разлика на \"Мемфис гризлис\" 101:111 в зала \"ФедЕкс форум\" в Тенеси. Лидерът на \"воините\" натрупа четири лични нарушения още преди почивката, но въпреки това завърши с 37 точки, най-много от всички играчи на паркета. До голяма степен загубата дойде от ниския процент на реализирани изстрели от тройката. Традиционно най-силното оръжие на \"Уорърс\" този път не работеше и тимът завърши с 31.6% успеваемост от зоната за три точки. \"Гризлитата\" бяха много концентрирани и в определени моменти водеха с 19 точки. Къри напусна в края на мача, заедно с Кевин Дюрант, заради оспорване на съдийство решение. Това спря устрема на тима му и доведе до загубата. За домакините от \"Мемфис\" най-полезен беше Марк Гасол, който записа дабъл-дабъл. Испанският център реализира 34 точки и овладя 14 борби. В следващия си мач  \"Голдън стейт\"  има ново тежко гостуване на \"Далас маверикс\". След две поредни победи  \"Кливланд кавалиърс\"  също загуби, отстъпвайки с 93:114 на \"Орландо меджик\". \"Кавалерите\" изиграха много слаби първа и трета четвърт в своята \"Куикън лоунс арена\", които доведоха до големия аванс на гостите. След първите 12 минути \"магьосниците\" водеха с 36:18, а във втората четвърт \"Кливланд\" спечели със седем точки разлика. След почивката последва нов щурм на \"Орландо\", а в последните 12 минути домакините не успяха да съкратят големия си пасив. Над всички за \"магьосниците\" беше Никола Вучевич, който вкара 23 точки и добави седем борби, и пет асистенции. С 19 се отчете Джонатан Симънс. За \"кавалерите\" най-резултатен беше Леброн Джеймс с 22, а Иман Шъмпърт вкара 21.", "date": "2017.10.22", "title": "\"Голдън стейт\" и \"Кливланд\" записаха загуби в НБА"}
{"url": "http://www.dnevnik.bg/politika/2017/10/22/3063839_upravliavashtite_otdavna_misleli_da_ogranichat/", "text": "Бившият вътрешен министър Румяна Бъчварова обяви днес, че управляващите имали идея да обявят оградата по границата с Турция за  стратегически обект от значение за националната сигурност  още преди година, тъй като ясно съзнавали колко важно е да се опази информацията за функционирането й. \"Имаше становище на юристите, че за бъде обявено като такова, съоръжението трябва да бъде завършено и да се вземат мерки да се защити информацията за него. Сега му е дошло времето\", заяви в интервю за Би Ти Ви Бъчварова, която в момента е шеф на кабинета на премиера. Тя увери на няколко пъти, че решението, което беше взето от Министерския съвет в сряда, не е било извънредно. Министрите гласуваха  да обявят оградата за обект от националната сигурност  в сряда. Малко преди това в социалните мрежи се появиха снимки, от които се вижда, че земята под оградата в района на Малко Търново се е свлякла и са се отворили огромни дупки, които позволяват преминаване на хора. След решението обаче разпространяването на информация и кадри от съоръжението, чиято цена вече надхвърля 140 млн. лв., попада под ударите на закона. БСП обяви, че причината за действията на изпълнителната власт са кадрите, които са част от нов филм на депутата журналист Елена Йончева, и че се  цели  ограничаване на достъпа на медии и граждани до района и прикриване на нередности . Ден по-късно правителствената пресслужба разпрати до медиите съобщение, в което  потвърди, че има повреди в оградата , като ги обясни с неочаквано силните дъждове в района на Малко Търново в края на септември. Военният министър Красимир Каракачанов пък призна, че мигранти  прескачат оградата с помощта на стълби. Решението на Министерския съвет не е свързано с активностите на г-жа Йончева, декларира днес Румяна Бъчварова. Тя допълни, че като народен представите Йончева може да получи достъп до класифицираната информация за оградата, но без право да я разпространява, и иронично подхвърли, че Йончева едва ли е била избрана за депутат, за да прави филми. Бившият вътрешен министър повтори, че информацията за оградата не трябва да бъде публична, и напомни, че като министър е настоявала въпросите към нея по темата да бъдат обсъждани на закрити заседания, \"за да не правим наръчник за трафикантите\". Румяна Бъчварова отрече обвиненията на лидера на БСП Корнелия Нинова, че ГЕРБ отказва да подкрепи искането на левицата до специализираната прокуратура да огласи списък с  имената на политиците , които са получавали пари от КТБ. Тя уточни, че Борисов подписал писмото в петък въпреки възраженията, че обявяване на имената е невъзможно и нередно в хода на съдебен процес.", "date": "2017.10.22", "title": "Управляващите отдавна мислели да ограничат информацията за оградата по границата с Турция"}
{"url": "http://www.dnevnik.bg/photos/2017/10/22/3063805_fotogaleriia_polovin_milion_katalunci_po_ulicite_na/", "text": "Вчера вечерта около 450 хил. демонстранти, по данни на общинската полиция, излязоха в центъра на Барселона на протест срещу решението на Мадрид да задейства член 155 от испанската конституция и с искане да бъдат освободени от ареста Жорди Санчес и Жорди Куишарт - лидери на организацията Национална каталунска асамблея и Омниум културал.", "date": "2017.10.22", "title": "Фотогалерия: Половин милион каталунци по улиците на Барселона с призив \"Свобода\""}
{"url": "http://www.dnevnik.bg/sport/2017/10/22/3063861_sled_saga_produljila_poveche_ot_mesec_vurdjil_misidjan/", "text": "Крилото на  \"Лудогорец\"  Върджил Мисиджан е поредният футболист, който удължава договора си с отбора, съобщиха от клуба. Холандецът отказваше да поднови контракта си с шампионите, който изтичаше в края на сезона, и поради тази причина беше оставен да тренира с дублиращия състав. По-малко от 24 часа след сънародника си  Джоди Лукоки , Мисиджан също подписа договор до 2020 г. \"Вярвам, че ще помогна на \"Лудогоре\" да стане шампион за седми пореден път. Убеден съм, че отново ще играем с най-големите отбори в Шампионската лига\", заяви Мисиджан пред клубния сайт. От \"Лудогорец\" уточниха, че крилото ще бъде на разположение на треньора Димитър Димитров за двубоя с \"Етър\" от 13-ия кръг на Първа лига. В събота Мисиджан взе участие в двубоя на \"Лудогорец II\" от Втора лига срещу \"Ботев\" (Враца). Отборът победи с 4:1, а холандецът влезе като резерва в 60-ата минута. За последно Мисиджан игра за разградчани на 14 септември при успеха с 4:0 над \"Славия\", когато се разписа. След това изненадващо холандецът беше оставен извън групата за гостуването на \"Истанбул Башакшехир\" в Лига Европа. Първоначално Димитър Димитров цитира спортно-технически причини, но след двубоя с турците уточни, че решнието не е негово. \"Харесвам много Мисиджан, но решението той да не пътува за Истанбул е на шефовете\", каза Херо пред KotaSport.com. Мисиджан е част от \"Лудогорец\" от 2013 г., като има 165 мача и 37 гола за отбора. Той е четирикратен шампион на България. През лятото шампионите отхвърлиха една оферта от руския  \"Динамо\" (Москва) , който се завърна в Премиер лигата и проявяваше сериозен интерес към Мисиджан. В последните няколко седмици турските медии също спрягаха нападателя за преминаване в \"Бурсаспор\". Дългосрочно обвързан с \"Лудогорец\" е и звездата Марселиньо. В края на кампанията обаче изтичат договорите на Клаудиу Кешеру, Светослав Дяков, Георги Терзиев и  Козмин Моци .", "date": "2017.10.22", "title": "След сага, продължила повече от месец, Върджил Мисиджан подписа нов договор с \"Лудогорец\""}
{"url": "http://www.dnevnik.bg/kultura/2017/10/22/3057865_otkus_ot_oktomvriiskata_revoljuciia_na_duglas_boid/", "text": "Ценно изследване за Октомврийската революция излиза в навечерието на годишнината ѝ! В навечерието на стогодишнината от Октомврийската революция на български език излиза ценно изследване, посветено на събитието, променило облика на света. В книгата си \"Октомврийската революция\" бившият британски агент под прикритие Дъглас Бойд проследява зараждането на комунистическата идеология, събитията, които довеждат до революцията в Руската империя през пролетта на 1917 г., как е организиран болшевишкият преврат и съдбата на неговите ръководители. Подробно изследване на бивш британски агент под прикритие проследява в книга историята на Октомврийската революция и основните действащи лица, които стоят зад нея. \"Октомврийската революция\" от Дъглас Бойд разказва хронологично всичко важно за събитията от октомври 1917 г., които промениха света и до наши дни влияят на международните отношения. Датата е 7 ноември (25 октомври по стар стил) 1917 г., мястото е столицата на Руската империя Петроград (преименуваният няколко години по-рано по патриотични причини Санкт Петербург). С митичния изстрел от крайцера \"Аврора\" е отбелязано началото на преврат, за който се говори вече цял век, но еднозначната историческа оценка е все още невъзможна. Пропагандата на СССР обяви Октомврийската революция за най-важното събитие в човешката история, а фактите около болшевишкия преврат бяха съзнателно замъглявани и подменяни в продължение на десетилетия – много забранени за споменаване събития излизат наяве чак след разпада на Съветския съюз в началото на 90-те. Въпреки това все още броят на митовете и легендите по темата, които витаят в публичното пространство, е огромен. Бившият британски таен агент от времето на Студената война Дъглас Бойд опровергава немалка част от тези митове, позовавайки се на факти от множество достоверни исторически източници. В изследването си \"Октомврийската революция\" (с подзаглавие \"Истината за революцията, която промени света\") Бойд се спира на ключови за периода теми и личности, проследявайки биографиите на Маркс, Енгелс, Ленин, Троцки и Сталин. Лидерите на тази \"народна революция\", разкрива Бойд, са всичко друго, но не и работници, нито руснаци – Ленин е дисидент от татарски произход, Троцки е украински евреин от буржоазно семейство, Сталин е грузинец и агент на царската тайна полиция \"Охранка\", който така и не се научава да говори правилно руски. Сред разгледаните в изданието теми са още реформите в Руската империя след загубената Руско-Японска война, финансирането на болшевиките, което включва препиране на немските пари през шведска банка и търговец на оръжия, натрупал състоянието си през Балканските войни, и др. Подкрепена с множество документи и цитати от авторитетни изследвания, от книгата на Дъглас Бойд научаваме всичко за началото на една от най-големите трагедии в историята на човечеството. Дъглас Бойд е повече от интересна личност. Работил е като таен агент на Великобритания по време на Студената война. През 1959 г. е заловен и разпитван от агенти на КГБ и Щази в Източен Берлин. След като прекарва известно време като политически затворник и се разминава на косъм от изпращане в ГУЛАГ, при неочаквано стечение на обстоятелствата агент Бойд е освободен. Именно това негово житейско събитие го подтиква да напише книгата The Solitary Spy: A Political Prisoner in Cold War Berlin, в която разказва подробно за видяното и преживяното като политически затворник по време на Студената война. \"Октомврийската революция\" е първата му книга, която излиза на български език. Преводът от английски е на Деян Кючуков Адаптацията на корицата е на художника Дамян Дамянов БЕЛИ НОЩИ, ЧЕРВЕНИ ДНИ В продължение на няколко месеца Ленин и другите революционе¬ри в емиграция следят хаоса по бойните полета и улиците на Русия от безопасно разстояние в Швейцария, като същевременно преговарят със служители на германското външно министерство за безопасен и приемлив начин да се завърнат в родината си. Един от сериозно об-мисляните варианти е да бъдат транспортирани тайно до фронта, а после да се уреди примирие, през което да преминат руските линии, но това е отхвърлено, защото твърде очевидно би ги изобличило като германски агенти. Накрая се съставя план с надеждата, че завръща¬нето им ще предизвика още стачки по градовете и бунтове в армията, принуждавайки временното правителство да моли за мир, и ще даде възможност на Централните сили да прехвърлят до милион войници на Западния фронт. Германското министерство на външните работи се ангажира на 25 март тайно да ги превози до балтийския бряг, а оттам през неутрална Швеция и Финландия до Русия. Единственият недостатък на маршрута е, че британските агенти във Финландия биха могли да им попречат да прекосят финско-руската граница. Като доказателство, че в съмнителните подривни операции няма нищо ново под слънцето, мисията е одобрена от самия германски канцлер Теобалд фон Бетман-Холвег, преговарящ с Ленин чрез верига от посредници. Кайзерът първоначално не е информиран за коварния ход. Параноята е характерна за революционерите. Ленин и Григо¬рий Зиновиев, неговият най-близък тогавашен съратник – роден като Хирш Апфелбаум и известен още като Овсей-Хершон Радомилски, – се опасяват, че по-нататъшният им престой в Швейцария може да ги дистанцира от революционните членове на временното правител¬ство и от техните другари болшевики в Петроградския съвет. От друга страна, ако се завърнат в Петроград тъкмо в този момент, може да ги обвинят, че са германски агенти – каквито всъщност те са. За да из¬глежда, че са действали по собствена инициатива и без чужда помощ, е договорено да пътуват в трета класа със специален влак, ползващ се с екстратериториални права, докато прекосява Германия. Ленин осо¬бено се притеснява от факта, че е почти неизвестен на широката руска общественост. Той дължи авторитета си сред емигрантските кръгове отчасти на тайната подкрепа от европейските агенти на Охранката, но дори и там не успява да работи с никого по-продължително време, без да предизвика поредния разкол. За огромно облекчение на малкия кръг посветени сред герман¬ското висше командване и министерството на външните работи на 4 април революционерите в емиграция уведомяват, че \"двайсет до трий¬сет души\" са в готовност да потеглят за Русия. На 16 април 1917 г. групата, сред която са съпругата на Ленин Крупская и нейната при¬ятелка Инеса Арманд, настояща негова любовница, се качва на \"за¬печатания влак\" в Берн. Инеса Арманд е пренебрегвана от историята години наред, защо¬то връзката й с Ленин представлява държавна тайна, разкриваща, че той е имал човешки слабости, а и поради духа на женомразство в ста¬линисткия Съветски съюз, омаловажаващ ролята на жените в револю¬цията. Всъщност тя е много повече от \"случайно увлечение\". Родена е като Елизабет-Инес Стефан д’Eрбанвил, дъщеря на френски оперен певец и учителка по музика. Баща й умира, когато е едва петгодишна, и с възпитанието й се заемат френските й леля и баба, работещи като преподавателки в Русия. Променя името си от Инес на руско звучащо то Инеса и на осемнайсетгодишна възраст се омъжва за Александър Арманд, син на заможно семейство, притежаващо текстилни фабрики в град Пушкино. Повлиян от радикалните философски течения, Алек¬сандър приема отворен брак, при който тя му ражда четири деца, пре¬ди да роди още едно, от брат му Борис. И той подобно на Инеса е социалист и се опитва да организира работниците във фабриките на родителите си. Нейната филантропска дейност пък включва създаване на училище за бедни деца. През 1903 г. тя се присъединява към Социалдемократическата работническа партия, а на следващата година напуска съпруга си и заминава за Швеция, където участва във феми-нисткото движение. Завръщайки се в Русия, прекарва кратко време в затвора, но е освободена по силата на манифеста на Николай II от 1905 г. Повторно е арестувана на 9 април 1907 г. за разпространение на болшевишка пропаганда и осъдена на две години заточение, но избягва и се връща в Париж, където се запознава с Ленин, Зиновиев и други болшевики. Понеже говори свободно пет езика, през 1911 г. Ленин я прави генера¬лен секретар на Комитета на чуждестранните организации, създаден с цел поддържане на връзка с всички болшевишки настроени емигран¬ти в Западна Европа и поставянето им под негов контрол. Крупская отбелязва всеобщото възхищение от широката културата на Инеса, способността й професионално да свири на пиано и нейния жизнера¬достен нрав. Прямата в оценките си руско-еврейско-италианска акти¬вистка Анжелика Балабанова, от друга страна, критикува новодошлата във вътрешния кръг, че се облича твърде скучно, за да угоди на Ленин, и че повтаря робски всяка негова дума, на какъвто и език да говори. През 1912 г. Инеса отново е в Русия, за да работи около изби¬рането на болшевишките кандидати за Думата. През септември пак е арестувана и прекарва шест месеца в затвора. След освобождава¬нето си заминава за Краков, където се намира Ленин, и наема стая в близката къща на Каменев. Според Крупская присъствието й внася живот и веселие в мрачната, обсебена от революцията болшевишка среда. Десетгодишната й връзка с Ленин е общоизвестна, а според Колонтай и Балабанова тя ражда и шесто дете от него. Заедно с Колонтай и Крупская е също редактор на вестник \"Работница\". Въпреки интимната си близост с нея Ленин безмилостно критикува писанията й и се държи с нея като със слугиня, както впрочем и с всички остана¬ли. През Първата световна война, докато живее с Ленин и Крупская в Швейцария, Инеса вярва, че Русия трябва да продължи да се бие до победен край. Ленин от своя страна иска Русия да приключи войната – колкото повече хаос, толкова по-добре. Никой от близките му сърат¬ници, включително и Инеса, не смее да му противоречи. Тъй нареченият \"запечатан влак\" всъщност представлява един-единствен вагон с осем второкласни и третокласни купета. Семействата пътуват във втора класа, а самите мъже са натъпкани в трета. Ленин, Крупская и Инеса разполагат със самостоятелно купе. При един случай Ленин изскача от него, крещейки на останалите да пазят тишина, защото му пречат да работи, а при друг – за да реши проблем с опашка пред тоалетната. Тогава кара всички да си вземат листчета с номера и да чакат реда си. \"Тайното\" пътуване започва по странен начин. Швейцарското контраразузнаване следи отблизо руските конспиратори от самото начало на войната. Това е официалният полицейски доклад, отразяващ заминаването на групата на Ленин: Експресният влак, в който имаше един вагон, пълен с руски революционери, трябваше да тръгне в 3:20 следобед. Видях и руснака на име Ленин, който очевидно бе лидер на групата. Изглеждаше, че събитието трябва е тайно, но на гарата присъ¬стваха още приблизително 100 руснаци и от двата пола. Те изпращаха заминаващите със смесени чувства. Онези, които подкрепяха войната срещу Германия докрай, псуваха като ка-руцари, наричаха пътуващите немски шпиони и провокатори и им викаха: \"Всички ще ви избесят, еврейски подстрекатели такива!\". Имаше още викове \"Провокатори, подлеци, свине\" и други подобни. Щом влакът потегли, пътниците и много от другарите им на перона запяха Интернационала, докато дру¬гите пак закрещяха \"Провокатори! Шпиони!\" и т.н. Вратите на вагона остават заключени през цялото пътуване, като право на излизане имат само двамата съпровождащи немски офицери. Единствената спънка в целия план възниква, когато вагонът пропуска връзка някъде в Германия, защото поради съображения за сигурност железопътната администрация не е уведомена за неговото съществуване. Това принуждава двамата офицери да настанят инкогнито групата революционери в малък провинциален хотел. Многократно възпроиз¬вежданата емблематична съветска картина \"Ленин на Финландската гара\", която го показва в края на пътуването, героично изправен на фин¬ландски локомотив № 293 и поздравяващ аплодиращата тълпа, подобно на повечето комунистически символи е пълна измислица. Пристигайки в Петроград на 3 април (по нов стил), той излиза от купето и е завлечен от група болшевики работници в бившата \"Царска чакалня\", по-късно преименувана на \"Народна\". Без да обръща внимание на приветствена¬та реч на Чхеидзе, председателя на съвета, той поздравява присъства¬щите от името на Февруарската революция, сякаш е бил основен неин двигател, като не споменава и дума за действителните й водачи. Ескортират го до дома на примабалерината Кшесинска, превърнат в щаб на петербургския болшевишки комитет. Тук той отново показва презрение към съвета, временното правителство и почти всички останали. Но моряците от 2-ри балтийски флот открито го обвиняват, задето е приел германски пари и помощ. Отвън демонстрират студенти, а делегация от ранени войници и матроси развява транспаранти, призоваващи \"Ленин и компания\" да се върнат в Германия, където им е мястото. След като чува речта му в сградата на Думата на следващия ден, друг бивш емигрант, член на ЦК на болшевиките, ко¬ментира, че Ленин вече не е марксист, а анархист. Всеобщото мнение не се различава особено, а Керенски казва: \"Този човек ще унищожи революцията!\". Революциите са скъпо начинание и болшевиките са щедро финансирани от Германия през верига от банки, тайно прехвърлящи пари по специални сметки. Използват се доверени канали и фир¬ми паравани, така че средствата да не могат да се проследят обратно до германското правителство.", "date": "2017.10.22", "title": "Откъс от \"Октомврийската революция\" на Дъглас Бойд"}
{"url": "http://www.dnevnik.bg/sviat/2017/10/22/3063868_hiliadi_portugalci_protestiraha_sreshtu_nesposobnostta/", "text": "Хиляди хора излязоха по улиците на няколко града в Португалия вчера, за да изразят тъгата и гнева си, породени от неспособността на правителството да предотврати горските пожари, които тази година отнеха живота на над 100 души, съобщи \"Франс прес\". В Лисабон, Порто и други населени места се проведоха мълчаливи протести, организирани във \"Фейсбук\". \"Достатъчно! Твърде много загинали, твърде много разруха\", гласяха много плакати, а някои протестиращи призоваха за оставка на правителството, отбеляза ДПА. \"Държавата признава отговорността си\", заяви министър-председателят Антониу Коща на пресконференция вечерта, след заседание на Министерския съвет, на което представи серия от мерки за предотвратяване на подобни катастрофи в бъдеще и обеща над 400 млн. евро помощи. Португалия бе засегната тази година от най-смъртоносните пожари в историята си, които взеха 64 жертви през юни в района на селището Педрогау Гранд, на около 100 км северно от Лисабон, и още 44 жертви на 15 и 16 октомври в северната и централната част на страната, припомня БТА.", "date": "2017.10.22", "title": "Хиляди португалци протестираха срещу неспособността на правителството да се справи с пожарите"}
{"url": "http://www.dnevnik.bg/photos/2017/10/22/3063858_fotogaleriia_nai-goliamoto_krushtene_v_bulgariia/", "text": "Най-голямото Свето кръщение на новородени деца в съвременната история на България се проведе едновременно в 10 български града. В София кръщенето се състоя в църквата ''Св. София''.", "date": "2017.10.22", "title": "Фотогалерия: Най-голямото кръщене в България"}
{"url": "http://www.dnevnik.bg/bulgaria/2017/10/22/3063874_mjuftiistvoto_okolo_10_miliona_leva_godishno_sa/", "text": "Необходими са около 10 милиона лева годишно за финансиране и поддръжка на мюсюлманското вероизповедание. Това заяви пред \"Нова телевизия\" Джелал Фаик, главен секретар на Главното мюфтийство. Повод за коментара му е  идеята , представена от вицепремиера и военен министър Красимир Каракачанов тази седмица, държавата да финансира вероизповеданията и да ограничи получаването на средства от чужбина. \"Не сме позволили да се прокара радикален ислям и Главното мюфтийство е една превенция за това\", смята Фаил. Попитан колко чужди имами е назначило Главното мюфтийство у нас, той отговори: \"Съгласно договора от 1998-а между турския Дианет и мюсюлманското изповедание у нас ние имаме периодично имами, които идват от Турция. Те не надвишават в момента 10 на фона на 400 чужди проповедници в България. Те проповядват традиционния и познат ислям\". През пролетта стана известно, че  вече няма договореност  между българската Дирекция по вероизповеданията и турския Дианет (така се нарича съответната институция) за финансова помощ, като според главния мюфтия Мустафа Хаджи споразумението е било денонсирано от служебното правителство.", "date": "2017.10.22", "title": "Мюфтийството: Около 10 милиона лева годишно са необходими на мюсюлманското вероизповедение"}
{"url": "http://www.dnevnik.bg/bulgaria/2017/10/22/3063880_protest_pod_prozorcite_na_iordanka_fandukova_poiska/", "text": "Жителите на квартал \"Манастирски ливади-изток\" в София поискаха повече зеленина, градини и училище в квартала, съобщава Би Ти Ви. Инициативата, която беше организирана като \"протест под прозорците на Йорданка Фандъкова\", е подкрепена от гражданската организация \"Спаси София\". Оттам уточняват, че жителите на квартала са недоволни от неадекватните условия на живот. По тяхна информация в \"Манастирски ливади-изток\" няма нито една построена в цялост улица, както и нито една детска градина, училище или обществена зелена площ. Протестиращите твърдят, че Фандъкова е отказала среща с тях. \"Липсва спазването на общия устройствен план, няма зеленина, искаме и експертиза от архитект Здравков ( .) за плътността на застрояване\", посочиха те. В \"Лозенец\" излязоха срещу строежа на небостъргач Жители на столичния квартал \"Лозенец\" също излязоха на протест днес. Те се противопоставиха на строежа на 120-метрова сграда на улица \"Златен рог\", съобщи БНТ. Хората настояват да бъде спазена максимална височина от 26 метра за ново строителство в района, като се опасяват, че новата сграда ще усложни трафика и ще закрие изгледа на съседните кооперации. Те недоволстват, че сградата, която се строи по специална технология, ще е два пъти по-висока от т. нар. Японски хотел, уточнява държавната телевизия. По информация на инвеститора сградата ще е жилищна на 34 етажа. Според привърженици на строежа, които също присъстваха на протеста, сградата ще допринесе за развитието на София.", "date": "2017.10.22", "title": "Протест под прозорците на Йорданка Фандъкова поиска зеленина и градини (допълнена)"}
{"url": "http://www.dnevnik.bg/photos/2017/10/22/3063829_fotogaleriia_svetovnite_snimki_na_denia_-_21_-_22/", "text": "Жена минава покрай нов графит, който гласи \"Ирландия е с Каталоня\" в Белфаст, Северна Ирландия.", "date": "2017.10.22", "title": "Фотогалерия: Световните снимки на деня - 21 - 22 октомври 2017 г."}
{"url": "http://www.dnevnik.bg/sport/2017/10/22/3063984_totnum_razgromi_livurpul_i_se_izravni_s_junaited/", "text": "Тотнъм\" записа впечатляваща победа с 4:1 над \"Ливърпул\" във Висшата лига и се изравни с втория в класирането \"Манчестър юнайтед\". \"Шпорите\" бяха категорично по-добрия отбор на \"Уембли\" и всичко в играта им се получаваше с лекота. Тимът на Маурисио Почетино вече има 20 точки, докато червените от \"Анфийлд\" се сринаха до девететото място с едва 13 точки от девет мача. Загубата е втора за мърсисайдци  след 0:5 от \"Манчестър сити\" , но те вече имат 16 допуснати гола през сезона, срещу 14 отбелязани. Това е най-големият брой допуснати попадения от \"Ливърпул\" след девет мача от сезон 1964-65, когато тимът получава 20. \"Тотнъм\" взе преднина от два гола още до 12-ата минута с попадения на Хари Кейн и Сон, но \"Ливърпул\" върна интригата с точно изпълнение на Мохамед Салах в средата на първата част. Всичко сякаш приключи с гол на Деле Али секунди преди почивката. През втората част Кейн оформи крайния резултат. \"Прекрасен мач за нас, невероятно представяне на момчетата срещу един много силен отбор като \"Ливърпул\". Ранният гол сработи в наша полза, но ние успяхме да задържим концентрацията си дори и след тяхното попадение. Вкарахме в много важен момент в края на полувремето. За  Хари  е важно, че вкарва, но головете не идват само от него\", каза след мача мениджърът на \"Тотнъм\". \"Шпорите\" започнаха с някои промени в състава си, като изваждането на Ерик Дайър, което доведе до вътрешни рокади. Деле Али пое по-централна роля и беше изтеглен назад, което се оказа хитър ход, тъй като халфът организираше спокойно играта от собствената си половина. \"Ливърпул\" отново беше без Садио Мане, който изтърпя петия си мач наказание, който получи за червения картон срещу \"Сити\". Червените не можаха да задържат нивото от средата на седмицата, когато отбелязаха седем гола на \"Марибор\" в Шампионската лига. Още в четвъртата минута домакините поведоха с гол на Хари Кейн. Капитанът на Англия реализира първия си гол на \"Уембли\", откакто клубният му тим домакинства на стадиона, наказвайки грешка на защитата в червено. Джо Гомез покри засадата при пас на Трипиър, Кейн финтира вратаря и после без проблем реализира – 1:0. Попадението на Кейн се оказа и гол №1000, който \"Ливърпул\" допуска във Висшата лига. Червените от \"Анфийлд\" са едва шестия клуб в английския елит, който достига до такава бройка. Още осем по-късно авансът на \"шпорите\" беше удвоен от Хюнг-Мин Сон, който се възползва от хубаво подаване на Кейн. \"Ливърпул\" опита да изравни играта, а Юрген Клоп подходи смело, пускайки още един халф на мястото на контузения Деян Ловрен и това сработи. Червените превзеха центъра и в 24-ата минута успяха да намалят резултата. Хари Кейн загуби елементарно в средата на терена, гостите организираха бърза контраатака и след пас на Хендерсън Салах намали с удар по диагонала. След този момент в мача динамиката не намаля, а двата тима станаха още по-агресивни. \"Ливърпул\" опита да играе на по-висока скорост и да търси изненадата, най-вече по крилата, но това не донесе успех. Тъкмо когато изглеждаше, че инициативата е на страната на гостите, \"Тотнъм\" отбеляза трети гол в много критичен момент. Първо Джан загуби лесно в центъра и фаулира откъсващия се Али. След отсъденото нарушение защитата не се организира и Матип изби лошо топката вместо да я остави на вратаря Симон Миньоле. Тя попадна точно на волето на Али, който с удар от въздуха я прати за трети път в мрежата. След почивката ситуацията на терена не се промени драстично, като \"Тотнъм\" опита да убие темпото и да действа с по-голямо спокойствие. Активните халф-бекове на домакините Серж Орие и Трипиър постоянно държаха гостите под напрежение, което ограничи пробивите на \"Ливърпул\" по фланга. Звездата Филипе Коутиньо се прибираше много дълбоко, за да организира играта, а това лиши тима му от огнева мощ в атака. В 56-ата минута Кейн отбеляза своето второ попадение след нова грешка на защитата на гостите. Той се оказа най-съобразителен при едно разбъркване в наказателното поле и някак успя да прокара топката зад Миньоле – 4:1. След 60-ата минута \"Ливърпул\" отново стана по-активния тим на терена и опита да върне интригата. В случаите, в които червените стигаха до опасности обаче Юго Лорис беше на мястото си. Той отрази по невероятен начин изстрел, избивайки го с ръка в гредата. Клоп опита отчаян опит с пускането и на Даниел Стъридж на терена, но това не освежи особено играта на неговия отбор. Поражението оставя \"Ливърпул\" без победа в трети пореден мач и едва с един успех в последните шест. \"Тотнъм\" е непобеден от втория кръг – 20 август, когато отстъпи у дома с 1:2 от \"Челси\". От тогава хората на Почетино са с пет победи и две равенства и са допуснали едва четири гола.", "date": "2017.10.22", "title": "\"Тотнъм\" разгроми \"Ливърпул\" и се изравни с \"Юнайтед\""}
{"url": "http://www.dnevnik.bg/sviat/2017/10/22/3063978_muj_vze_zalojnici_v_turgovski_centur_vuv/", "text": "Британската полиция обяви в социалната мрежа \"Туитър\", че се опитва да се справи с инцидент в търговски комплекс и увеселителен център в графство Уоруикшир, в Централна Англия, предадоха световните агенции. В съобщение в \"Туитър\" полицията призова хората да избягват зоната и уточнява, че не става дума за тероризъм. На мястото са пристигнали няколко линейки и един хеликоптер на Бърза помощ. Според някои свидетели похитителят е бивш служител на боулинг залата и има огнестрелно оръжие.", "date": "2017.10.22", "title": "Мъж взе заложници в търговски център във Великобритания"}
{"url": "http://www.dnevnik.bg/sviat/2017/10/22/3063988_arestuvaniiat_za_napadenie_s_noj_v_mjunhen_shte_bude/", "text": "Германски съд постанови днес заподозреният за вчерашното  нападение с нож в Мюнхен, при което бяха леко ранени четирима души , да бъде пратен в психиатрична болница, предаде БТА. Мъжът беше арестуван няколко часа, след като нападна с нож осем човека - дете на 12 години, шестима мъже и една жена. Шест от жертвите бяха германци, а другите две - италианка и румънка. Четирима от пострадалите получиха леки рани и бяха настанени в болница Според полицията нападателят, за който се съобщава, че е 33-годишен германец, страда от психически проблеми. Той има криминално досие, включително за тежка телесна повреда, грабеж и свързани с наркотици престъпления, съобщи полицията. Следователят Йозеф Вимер каза, че заподозреният е дал противоречива информация при разпита и е заявил, че се чувствал заплашен от някакво семейство. Мъжът също така казал, че шумът от полицейски хеликоптер го спрял да напада повече хора.", "date": "2017.10.22", "title": "Арестуваният за нападение с нож в Мюнхен ще бъде пратен в психиатрична клиника"}
{"url": "http://www.dnevnik.bg/sport/2017/10/22/3063995_s_10_dushi_juventus_nadvi_udineze_v_mach_s_osem_gola/", "text": "Шампионът на Италия \"Ювентус\" сложи край на серията си от два мача без успех в Серия А и се върна на победния път след разгром с 6:2 като гост на \"Удинезе\". Двубоят на \"Дачия арена\" ще се запомни освен с осемте попадения, с много слабото съдийство на Даниеле Довери, който допусна сериозни грешки в ущърб и на двата отбора. След равенството с  \"Аталанта\" 2:2  и  поражението от \"Лацио\"  като домакин, \"бианконерите\" отново започнаха колебливо и само след осем минути изоставаха в резултата. Стипе Перица се разписа след центриране, но повторенията ясно показаха, че футболистът на домакините е в положение на засада. Радостта на \"Удинезе\" не трая дълго и в 14-ата минута левият бек Самир си вкара автогол, а в 20-ата Сами Кедира реализира след пас на Хуан Кадрадо, правейки обрата пълен. Напрежението не намаля, а дори напротив – двубоят се изнерви още повече, с което се увеличиха и картоните. В рамките на няколко секунди нападателят на \"Ювентус\" Марио Манджукич получи два жълти картона и остави своите с човек по-малко. Хърватинът имаше основателни претенции, че е фаулиран в наказателното поле, но реферът Довери не се реши да използва системата за видеоповторения. След почивката \"Удинезе\" изравни с гол на капитана си Данило. Централният защитник вкара с глава след центриране на Родриго Де Паул в 47-ата минута. Макар и с 10 души, \"Ювентус\" пак намери начин да отговори, при това максимално бързо. В 52-ата минута Дибала центрира от фаул, а Ругани вкара трети гол. Той се пласира отлично между централните защитници на \"Удинезе\" и с глава вкара в мрежата на Бидзари. Точно час след началото на мача падна още един гол и той сякаш срази домакините. Кедира се разписа след хубав удар от въздуха, но повторенията показаха, че Ругани, който първоначално игра с топата е в положения на засада. До края на мача \"бианконерите\" вкараха още два гола. Първо в 87-ата минута Кедира оформи своя хеттрик след хубав удар по диагонала и грешка на Бидзари. В 90-ата Пянич оформи крайния резултат. След девет мача \"Ювентус\" има 22 точки и е на три зад лидера в Серия А \"Наполи\", и на една зад \"Интер\". В събота  двата тима направиха равенство 0:0 .", "date": "2017.10.22", "title": "С 10 души \"Ювентус\" надви \"Удинезе\" в мач с осем гола"}
{"url": "http://www.dnevnik.bg/sviat/2017/10/22/3063990_hiliadi_maltiici_shestvaha_v_pamet_na_jurnalista_dafne/", "text": "Хиляди малтийци излязоха днес по улиците на столицата Валета, за да изразят желанието си за единство в страната след убийството на журналистката и блогърка Дафне Галиция, предаде агенция \"Франс прес\". \"Журналистите няма да бъдат принудени да мълчат!\" и \"Ние не се страхуваме\", пишеше на някои от плакатите, носени от демонстрантите. \"Ръцете на властите са изцапани с кръв и не можем да продължаваме живеем в такава страна. Гневни сме заради случилото се с Дафне, но това можеше да се случи на всеки един от нас\", заяви пред \"Франс прес\" Франческа Акуилина, участваща в протестното шествие. След края на демонстрацията организаторите бяха приети от президента на Малта Мари-Луиз Колейро Прека. Те й връчиха текст, в който изброяват страховете и исканията си. Сред исканията им фигурират призиви за оставката на началника на полицията и на главния прокурор на Малта.", "date": "2017.10.22", "title": "Хиляди малтийци шестваха в памет на журналиста Дафне Галиция"}
{"url": "http://www.dnevnik.bg/sviat/2017/10/22/3063937_svetovnata_zdravna_organizaciia_ottegli_nominaciiata/", "text": "Ден след обявяването й и след острите реакции на страни-членки на ООН и неправителствени организации, генералният директор на Световната здравна организация (СЗО) Тедрос Гебрейесус съобщи, че отменя  номинацията на президента на Зимбабве Робърт Мугабе за посланик на добра воля , предадоха световните агенции. Той обясни, че е решил това в интерес на агенцията към ООН след споровете, предизвикани от неговия избор. За предложението на Гебрейесус се разбра вчера, а аргументът му беше, че \"Мугабе може да използва новата си роля, за да оказва влияние на колегите си в региона да издигнат борбата с незаразните болести в приоритет\". 93-годишният Мугабе е един от най-дълго управлявалите хора в света. Той е начело на Зимбабве от обявяването на нейната независимост от Великобритания през 1980 г. и вече обяви готовност да се кандидатира отново на изборите през 2018г, защото  би желал да доживее до 100 г. и да управлява пожизнено . \"През последните дни размислих за номинирането на негово превъзходителство Робърт Мугабе за посланик на добра воля по въпросите на незаразните болести в Африка. В резултат на това реших да отменя тази номинация\", обяви днес в комюнике етиопецът Тедрос Аданом Гебрейесус, който тази година стана първият африканец, оглавил Световната здравна организация.", "date": "2017.10.22", "title": "Световната здравна организация оттегли номинацията за посланик на Робърт Мугабе"}
{"url": "http://www.dnevnik.bg/biznes/2017/10/22/3063999_sofiia_shte_kupi_13_novi_tramvaia_ot_shkoda_za_463_mln/", "text": "София ще купи 13 нови трамвая от \"Шкода\" за 46.3 млн. лв., съобщава в новия си брой  вестник \"Капитал daily\" . Според тръжната документация фирмата \"Шкода Транспортейшън\" е избрана от общинската компания \"Столичен електротранспорт\" за доставката на нископодови съчленени трамваи. Чешката компания е получила по-висока оценка от 94.2 точки с цена от 46.3 млн. лв. без ДДС. Конкурентът й - полската \"PESA Бидгошч\", която спечели преди време състезанието за доставка на новите трамваи по линии 1 и 7, сега е втора с 91.7 точки въпреки по-ниската цена от 44.8 млн. лв. Подмяната на трамваите е по проекта \"Интегриран столичен градски транспорт-фаза 2\" по оперативна програма \"Региони в растеж\" 2014-2020. Офертите бяха отворени на 22 март, а процедурата трябваше да завърши до 30 юни, но изборът отне цели седем месеца. Новите трамваи ще се движат по линия номер 5 - от кв. \"Княжево\" до Съдебната палата, като чешката компания трябва да завърши доставката до 15 месеца. Първо обаче трябва да бъде ремонтирано трасето на трамвай 5. Ремонтът ще започне през пролетта на идната година и ще бъдат сменени релсите по цялото трасе, съобщава общинският съветник Симеон Славчев, цитиран от БНР, който е и част от оценящата комисия.", "date": "2017.10.22", "title": "София ще купи 13 нови трамвая от \"Шкода\" за 46.3 млн. лв."}
{"url": "http://www.dnevnik.bg/detski_dnevnik/2017/10/22/3063989_petoklasnichka_podade_jalba_sreshtu_tejkite/", "text": "Петокласничка от столичното 35-то училище подаде жалба до Държавната агенция за закрила на детето заради тежката раница, която е принудена да носиш всеки ден, съобщи Би Ти Ви. Теодора Божкова претеглила, заедно с майка си, раницата, с която ходи на училище. Установили, че чантата тежи над 8 кг, което е повече от една пета от теглото на ученичката. \"В класа се шегувахме, че ще се оплачем и аз си помислих защо пък да не го направя наистина\", разказва Теодора Божкова. Тя обясни, че намерила името на шефа на агенцията   в интернет, събрала подписите на съучениците си и внесла жалбата, без да иска помощ от родителите си. Проблемът с тежките училищни чанти съществува в България от години и не получава решение, въпреки периодичните инициативи на неправителствени организации и родители. В момента у нас няма нормативи, които да определят теглото на ученическата чанта. Министерството на образованието и регионалните управления могат само да дават предписания и препоръки и да следят дали децата носят излишни учебници и помагала в чантите си, но няма никакви санкции за никого, ако раницата е над препоръчаната норма от 10 - 15% от теглото на детето. По мнение на здравни специалисти превишаването на тежестта на чантите е една от основните причини за гръбначни изкривявания при учениците. Миналата година тогавашният зам.-министър на образованието Диан Стаматов препоръча на родителите на най-малките ученици  да купуват леки раници на колелца  и да оставят всички възможни помагала в училище, докато бъдат въведени масово електронните учебници, които ще облекчат теглото на ученическите раници.", "date": "2017.10.22", "title": "Петокласничка подаде жалба срещу тежките ученически раници"}
{"url": "http://www.dnevnik.bg/photos/2017/10/22/3063786_fotogaleriia_i_kuchetata_praznuvat_helouin/", "text": "В парка \"Томкинс Скуер\" в Ню Йорк се състоя 27-ия годишен парад на кучета, посветен на Деня на Вси светии. В надпреварата участват кучета и техните стопани, а целта е да се покажат най-оригиналните костюми за Хелоуин.", "date": "2017.10.22", "title": "Фотогалерия: И кучетата празнуват Хелоуин"}
{"url": "http://www.dnevnik.bg/sport/2017/10/22/3064039_hamiltun_ubi_intrigata_za_titlata_vuv_formula_1_s/", "text": "Люис Хамилтън отложи шампионските тържества във  Формула 1  въпреки победата си в Гран при на САЩ. Британецът стартира от първа позиция на пистата в Остин и увеличи аванса си пред Себастиан Фетел на 66 точки три кръга преди края, но все още математически не е шампион за четвърти път. Фетел завърши на втора позиция, на 12 секунди зад големия си съперник. Германецът беше много бърз в началото на състезанието, дори успя да поведе след първия завой, но после нямаше отговор на темпото на Хамилтън. Успехът на \"Мерцедес\" все пак имаше цената на световна титла при конструкторите. Германският отбор спечели трофея за четвърти пореден път. Подиумът допълни Макс Верстапен, който финишира трети, изпреварвайки Кими Райконен в последната обиколка. Пилотът на \"Ред Бул\" стартира от последното място, но направи много силно състезание. Минути след финала драмата стана пълна, защото Верстапен получи 5-секундно наказание за маневрата си срещу Райконен, което го свали от третата позиция и прати финландеца на подиума. Хамилтън триумфира за 62-и път в своята кариера, а успехът е 9-и за него през сезон 2017. Пилотът на \"Мерцедес\" печели общо за 6-и път в САЩ (1 на \"Индианаполис\" и пет в Тексас), освен това го прави за четвърти пореден път. \"Обичам тази писта, мисля че тя вече е моята любима. Харесва ми всичко тук, защото шоуто е страхотно, поздравления за моя отбор, който свърши отлична работа и заслужиха правото да са световни шампиони. Цялото ми семейство е тук и много се радвам, че успях да спечеля пред техния поглед\", каза след финала Хамилтън. Една от най-коментираните теми преди състезанието,  дали ще коленичи Люис Хамилтън  по време на американския химн получи отговор, като британецът остана прав през цялото време. Още преди състезателния уикенд той обясни, че най-вероятно няма да прави нищо, но подкрепя протеста на американските спортисти срещу расовото неравенство. Надпреварата започна по страхотен начин и още в първия завой Себастиан Фетел поведе колоната. Германецът стартира по-добре, ускори на правата и влезе от вътрешната страна на завой №1. Той успя да натрупа аванс в първите няколко тура, но след това Хамилтън показа по-добро темпо. В шестата обиколка британецът настигна съперника си, събра по-висока скоросто, благодарение на системата DRS и го изпревари на спирането за завой №12. Пилотът на \"Ферари\" опита да остане близо, но нямаше никакъв отговор на темпото на Хамилтън. Лидерът в световния шампионат започна да прави обиколки с между шест десети и една секунда по-добри и бързо се откъсна напред. След 12-ата обиколка Фетел се оплака и от прекомерно износване на предната лява гума, заради което намали и темпото си. Първи в боксовете за смяна на гуми влезе Даниел Рикард от \"Ред Бул\", който сложи гуми суперсофт и беше много бърз. За негово нещастие обаче австралиецът спря три обиколки по-късно, след като двигателят \"Рено\" отказа. Сред лидерите Фетел влезе първи в бокса, а Хамилтън три обиколки след него, но успя да защити позицията си. В средата на колоната прекрасно каране показа другият пилот на \"Ред Бул\" Макс Верстапен, който си пробиваше път и влезе лесно в Топ 10. Той остана максимално късно на пистата с гумите суперсофт, с които стартира и след първите смени дори поведе в класирането за кратко. Между лидерите ситуацията се запази, но след средата на дистанцията Фетел започна да губи темпо. Той избра различна стратегия, влизайки за втори път в бокса и с гумите суперсофт успя наново да се доближи до Валтери Ботас и съотборника си Райконен. Германецът първо се справи с Ботас, а после беше пропуснат от Райконен, но време за атака на първото място нямаше. В последните обиколки драмата стана пълна, след като Ботас се отказа да упорства и влезе в бокса за нови гуми, предпочитайки да финишира сигурно на петото място. Пред него Макс Верстапен се пребори с агресивна маневра с Райконен, но след финала беше наказан с пет секунди. Шести финалът пресече Естебан Окон от \"Форс Индия\". Впечатляващо състезание в първия си старт за \"Рено\" направи и Карлос Сайнц, който се класира седми. Останалите в Топ 10 бяха Серхио Перес, Фелипе Маса и Даниил Квят. С 66 точки аванс, Хамилтън може да си осигури на теория титлата още в следващия старт за Гран при на Мексико. Състезанието на пистата \"Ерманос Родригес\" е след една седмица.", "date": "2017.10.22", "title": "Хамилтън уби интригата за титлата във Формула 1 с безупречна победа в САЩ"}
{"url": "http://www.dnevnik.bg/sport/2017/10/22/3064046_real_madrid_razbi_eibar_na_bernabeu/", "text": "Реал\" (Мадрид) не допусна изненада при домакинството си на \"Ейбар\" в деветия кръг на испанската Ла Лига. Кралския клуб разби с 3:0 опашкаря и запази разликата от пет точки зад лидера в подреждането \"Барселона\". Срещата премина безпроблемно за тима на Зинедин Зидан, който поведе още в 18-ата минута. Оливейра опита да изчисти топката точно пред Серхио Рамос, но вместо това я заби в собствената си мрежа. Последваха нервни минути и доста сблъсъци на терена, които не кореспондираха със спортсменското начало на срещата. Все пак в 28-ата минута Марко Асенсио удвои аванса на \"Реал\" с точен изстрел след пас на Иско. Това беше гол на нападателя в четвърти пореден мач срещу \"Ейбар\", с което тимът се превръща в любимата жертва на Асенсио. След почивката \"Реал\" свали оборотите, но все пак стигна до трети гол, който беше дело на Марсело. Най-опитният в редиците на мадридчани се разписа в 82-ата минута след подаване на Карим Бензема. За французина това беше 59-а асистенция в Ла Лига от сезон 2009-10. Единствените нападатели с повече от него за този период са Лионел Меси със 113 и Кристиано Роналдо с 83.", "date": "2017.10.22", "title": "\"Реал\" (Мадрид) разби \"Ейбар\" на \"Бернабеу\""}
