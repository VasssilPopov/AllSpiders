{"url": "https://www.dnevnik.bg/bulgaria/2018/03/16/3147855_pravosudnoto_ministerstvo_shte_predloji_da_ima/", "text": "Нови състави на престъпления, свързани с домашното насилие и насилието, основано на пол; по-тежки наказания за насилници и повече процесуални права на жертвите предвижда Министерството на правосъдието. Това се разбра от думите на правосъдния министър Цецка Цачева по време на международна конференция \"Сигурно бъдеще за жените – сигурно бъдеще за всички\". Въпреки че кабинетът изтегли Истанбулската конвенция от програмата на парламента, присъстващите на форума се обединиха около тезата, че докато се изчаква обществото да е готово за ратификацията ѝ, трябва да се предприемат мерки в защита на жертвите от насилие и че дебатите трябва да продължават. \"Длъжни сме не само да говорим, а и да предприемаме конкретни стъпки и действия, за да няма подобни разкази (за домашно насилие - бел.ред.). Познавам погледа, болката, виждала съм жени, претърпели насилие, които са потърсили кризисния център. Насилието на жените е крайна форма на дискриминация, произтичащо от неравенството между половете\", заяви Цачева, която говори за законодателните мерки на управляващите. \"Темата за сигурността на жените безспорно е гаранция за сигурността на всички\", коментира тя. Обясни, че Министерството на правосъдието е извършило анализ на действаща законодателна рамка по проект, финансиран от Норвежкия финансов механизъм. Изводът на анализа е бил, че въпреки законодателните промени през годините в България все още липсва цялостна рамка, която да води до предотвратяване, преследване и премахване на насилието както на жени и млади момичета в семейството, така и извън него.  С тази цел през 2016 г. са били сформирани две работни групи със задача да се преосмислят действащите текстове в Наказателния кодекс (НК) и процесуалните правила за търсене на наказателна отговорност от насилниците. Дейността на втората група е свързана с необходимостта от промени в закона в гражданско­правната сфера, обясни Цачева.  \"При този преглед на действащото законодателство, работната група е стигнала до извода, че трябва да бъдат въведени в НК нови престъпни състави, които към момента не въвеждат деяния, свързани с темата за насилието в престъпление. Всяка промяна в кодекси трябва да бъде много прецизна, добре обмислена, подкрепена от гражданското общество, от магистратите. Зад сухите цифри на статистиката се извежда и изводът от тази необходимост за промяна\", аргументира се министърът.  И цитира данни от изследване на съдебната практика на 10 окръжни съдилища в страната за постановени присъди за умишлени убийства и опит за убийства на жени между 2012 и 2014 г. Според тях в в 7% извършителите - мъже и жени, са действали в съучастие и само в 2% извършените убийства са от жени. Цачева представи и други данни, според които 35% от убийствата и опитите за убийство на жени са от техен настоящ или бивш интимен партньор, 25% - от техен брат, син, внук или друг близък роднина мъж, 31% - от друг познат мъж, и само 9% - от непознат мъж.  \"Случаите на домашно насилие трябва да залегнат и да бъдат в центъра на вниманието ни, когато се пристъпва към нови законодателни промени. Предвиждаме допълване на квалификационните състави на убийството и телесните повреди с цел инкриминиране на всички форми на домашното насилие, които ескалират до засягане на живота или здравето на жертвата. Предвид факта, че най-често домашното насилие се проявява под формата на физическо насилие, се налага в НК да се създаде законова гаранция, че физическото насилие ще бъде по-­тежко наказвано и преследвано\", каза правосъдният министър. По думите ѝ е установено, че в момента действащото законодателство не осигурява адекватна защита на жертвите и санкции спрямо извършителите на престъплението преследване или дебнене. Затова въпросът се обсъжда внимателно, за да се криминализира това деяния чрез нарочен състав в НК. \"Сложността винаги е много голяма, когато трябва да се дефинира понятието какво точно като деяние да се включва в престъплението преследване или дебнене\", побърза да уточни министърът. Допълни, че по наказателен път не се преследва и психическото насилие като самостоятелна форма на насилие. \"То е почти невидима за обществото проява, но е широко разпространена форма, която може да има различни измерения като вербалното насилие чрез заплахи, постоянно критикуване, засрамване, използване на обидни имена и епитети, присмиване, имитиране, публично унижаване. На второ място е изолиране на жертвата чрез лишаване от средства за нейни независими действия - поставяне в изолация, и лишаването ѝ от средства за издръжка или икономическа независимост. Макар да не оставят следа по тялото на жертвата, подобни деяния оставят траен белег върху цялостния ѝ живот, както и на съжителстващите с нея - обикновено това са децата\", разказа Цачева. Работната група е решила, че уредбата в НК не обхваща и всички случаи на принудителни бракове. За пример министърът посочи случаите, когато жертвата преминава извън територията на страната, за да сключи принудително брак или принудително да живее с някого на семейни начала.  Със съжаление Цачева заяви, че анализът на работната група е показал, че \"Срещу това трябва да бъдем непреклонни в разбиването на подобен стереотип. Борбата с домашното насилие не може да се води отделно и единично\", подчерта тя. Каза, че се обмисля някои престъпления от частен характер, които се преследват след тъжба на пострадалия, да станат такива от общ характер и с тях да се заема прокуратурата. В работната група е говорено и за промяна на давността за преследване на някои престъпления, свързани с домашното насилие, за да може жертвата да достигне пълнолетие и да участва по-пълно в наказателния процес - в случаите на насилие над непълнолетни или малолетни. Освен това с навършване на пълнолетие ще е по-сигурно, че жертвата няма да премине към повторно изживяване на посегателството в хода на наказателното производство. Цачева заяви, че трябва да се допълни мерки за защита на жертвите и в Наказателно-процесуалния кодекс (НПК). \"България има адекватна рамка за защита на процесуалните права, но въпреки това могат да се предприемат още такива действия за защита на пострадалия - не е задължително участието на жертвата в такива дела. Мерките могат да са: незабавно информиране на пострадалия в случаите, когато насилникът избяга или бъде освободен временно или окончателно. Наблюдаващият прокурор да иска от разследващите органи оценка на риска за ново насилие над пострадалия. Редуциране на разпитите на жертвата, ограничаване на преките контакти между пострадалия и извършителя и т.н.\", обясни министърът. В гражданскоправната материя се предвижда създаване на национален съвет за превенция и противодействие на домашното насилие и насилието, основано на пол, тъй като работната група е стигнала до извода, че в страната липсва цялостна единна структура, която да следи за усилията на отделните институции по тази тема. Дава оценка за човешките ценности и устоите на всеки от нас\", каза за финал Цецка Цачева.  Форумът за насилието над жени трябваше да бъде в българския парламент, каза от своя страна зам.­-председателят на ГЕРБ и председател на парламентарната група на партията Цветан Цветанов. Причината - за голямо съжаление в последните месеци се наблюдава дистанциране от темата от всеки и приемането, че този проблем не го вълнува, обясни Цветанов. \"Никой не може да влезе в същността на истинските проблеми, които стоят днес\", заяви той. Цветанов се оплака и от съотношението между мъже и жени, които присъстваха на форума, което било 20 към 80 процента, а трябвало винаги да е поравно. \"С искреността си вдигнахте процента\", с шега му отговори Надежда Стойчева от фондация \"Асоциация Анимус\", която бе домакин на пресконференцията.  \"Темата за сигурността е водеща за европейските граждани. Ключовата дума е сигурност. за каква сигурност можем да говорим. Насилието над жените и момичетата в ЕС е ежедневие. Това се случва независимо от социалния произход. Проблемът има и икономическо изражение - 225 млрд. евро годишно са разходите от насилието и пропуснатите ползи. Много са лицата на насилието\", заяви българският еврокомисар по цифровата икономика и общество Мария Габриел. По думите ѝ в последните години сме свидетели и на кибернасилие. \"Жените са по-уязвими от мъжете на кибертормоз. Той се проявява много често под формата на отмъщение чрез публикуване на сексуално съдържание\", подчерта тя. Посочи и данни, според които 10% от жените са жертва на кибернасилие след 15-ата си година.  Според нея Истанбулската конвенция е най-­важният инструмент за борба с насилието и тя иска дебатът по нея да продължи. Габриел призова конвенцията да не се възприема като инструмент за оформяне на пола и идеологията, а за жените, които стават жертва на насилие, защото са жени. Според еврокомисаря най-­важният способ е превенцията. \"Жените също имат право на кариера, финансова независимост, те са също ключови. Трябва да дадем право на една част от населението, която няма това право\", заяви още тя.  На форума присъстваше и Ласина Манолова - жертва на домашно насилие, която разказа историята си. По думите ѝ поведението на жертва не помага на пострадалите и те трябва открито да говорят по темата. Тя е била насилвана първо от втория си баща, а след това и от първия си съпруг, с когото има и дете. Днес живее с друг мъж, който \"прие детето ми като негово\", заяви Манолова.  Депутатът от ГЕРБ и председател на Комисията по външна политика Джема Грозданова изрази надежда, че все пак в един момент България ще стане страна по конвенцията, независимо дали я е ратифицирала, тъй като тя е подписана от ЕС през лятото на миналата година. Скоро след това Европейският парламент е гласувал положително за присъединяване на евросъюза към конвенцията по две области на конвенцията - съдебното сътрудничеството по наказателноправни въпроси и правото на убежище и забрана за връщане. Тя подчерта, че международните документи не са само средство за изискване към държавите, които се присъединяват към него, а показват сътрудничество и съгласие по определените теми между подписалите я държави. \"Нашата опозицията предлага да въведем принципите на конвенцията във вътрешното ни право и с това да се приключи въпросът, но така страната няма да участва и да сътрудничи в общия механизъм, който предвижда конвенцията\", подчерта депутатът от ГЕРБ. \"Имаше проблеми в превода на конвенцията, това е факт. Самият Съвет на Европа, който изготви превода и който изготвя преводите на всички държави, призна, че В момента се изработва новия превод - от тях, не от българска страна, и очакваме да бъде предложен на нашето внимание\", обясни тя. По думите ѝ \"джендър балансът в българското общество е добър\". Според статистика българските жени заемат 54% от технологичния сектор. Грозданова уточни, че конвенцията е била подложена на повторен правен анализ в началото на тази година и е било потвърдено, че няма никакви задължения към страните за признаване на еднополовите бракове и даване на статут на бежанци на транссексуални лица. Зам.-директорът на главна дирекция \"Национална полиция\" Благородна Макева заяви: \"В световен мащаб СЗО счита, че  - ако сте жена, възможността или вероятността да бъдете убита е много по-висока, отколкото ако сте мъж. Почти 40% в световен мащаб от убийствата на жени са от техните партньори\", заяви тя. Според проучване през 2014 г. на агенцията за основни права на човека на ЕС 61 млн. от 185 млн. жени в ЕС са преживели физическо или сексуално насилие или и двете, преди да навършат 15 години. 67% от тях обаче никога не са пожелали да заявят това пред институциите или неправителствени организации. Иначе Макева заяви, че според нея полицаите имат нужда от обучение по темата. ", "date": "2018.03.16", "title": "Правосъдното министерство ще предложи да има наказания и за психическо насилие"}
{"url": "https://www.dnevnik.bg/bulgaria/2018/03/16/3147954_v_pirogov_oshte_ne_e_postupila_oficialna_informaciia/", "text": "Към настоящия момент в болница \"Н. И. Пирогов\" не е постъпвала официална информация от страна на прокуратурата за провеждане на каквото и да било производство или проверка. В бъдеще, ако има такава, независимо от кой държавен орган се извършва проверката, ние ще окажем пълно съдействие. Това коментира говорителят на най-голямата болница за спешна медицина Мария Пойразова на извънредна пресконференция в отговор на обявеното по-рано днес  разследване за безстопанственост на \"Пирогов\" и още шест болници в страната от Софийската градска прокуратура , цитирана от Агенция \"Фокус\". След новината от прокуратурата здравният министър  Кирил Ананиев коментира, че не се притеснява  за проверката и че в болницата още от следващата седмица ще се приложи оздравителен план за преструктуриране и съкращения. Попитана какво очаква от влизането на този оздравителен план, говорителят на \"Пирогов\" заяви: \"Нека да влезе. Как да коментирам нещо, преди то да се е случило?\" На въпроси от журналисти дали има частна структура на територията на лечебното заведение, или така наречената болница в болницата,  срещу които здравното министерство даде заявка, че ще се бори , Пойразова отговори: \"Към момента не.\"", "date": "2018.03.16", "title": "В \"Пирогов\" още не е постъпила официална информация за разследване от прокуратурата"}
{"url": "https://www.dnevnik.bg/politika/2018/03/16/3147944_glas_naroden_napuska_reformatorskiia_blok/", "text": "Партията \"Глас народен\" напуска Реформаторския блок. Това се разбира от нейна позиция, публикувана във фейсбук профила ѝ. Партията продължава самостоятелно, като остава отворена към всички десни партии, организации и граждани за диалог, общи политики и инициативи, се допълва в позицията. Припомня се, че \"Глас народен\" е подписала споразумение с блока през февруари 2017 г. с идеята, че единственият път за запазване на дясното е обединение. На последните парламентарни избори обаче блокът се разцепил на три, с което оставил без представителство 300 хил. души. А от това спечелили основно ГЕРБ, БСП, ДПС и др. През последните месеци партията инициирала дебати и срещи с цел обединение, но традиционната десница продължавала с разпада си. Замразяването на членството на \"Движение България на гражданите\"  е ясен знак за непреодолими различия и \"Глас народен\" не вижда смисъл да продължи да легитимира политическия разпад на дясното, се посочва още в позицията. При това положение в рамките на Реформаторския блок остават СДС и БНД след като през ноември миналата година БЗНС също напусна формацията.", "date": "2018.03.16", "title": "\"Глас народен\" напуска Реформаторския блок"}
{"url": "https://www.dnevnik.bg/sport/2018/03/16/3147905_novi_fenski_sblusuci_vurnaha_vuprosa_za_futbolnoto/", "text": "Проблемът с футболното хулиганство отново влиза в дневния ред на УЕФА след поредната порция сблъсъци. Мачове в Лига Европа дадоха поле за изява на крайни запалянковци, като акцентът от четвъртък вечерта е от Лион. Осем френски полицаи са пострадали след нападение от страна на фенове на \"Лион\". Според информациите преди домакинството срещу ЦСКА (Москва) около 100-150 хулигани са атакували полицаи пред стадиона. Запалянковците хвърляли предмети, които са довели до нараняване на служители и са нанесли щети на полицейски автомобили. Трима души са арестувани, съобщават френските медии. \"Лион\" осъди поведението на хулиганите, като определи атаката за недопустима. Според клуба нападението е дошло от \"група маскирани, които не са част от официалните фенски организации\". \"Лион\" е заплашен от тежка санкция от УЕФА, след като  имаше условно наказание за изваждане от евротурнирите  от миналата година. През април 2017 г. фенове на отбора  нахлуха на терена по време на мача с \"Бешикташ\" . Напрежение имаше и около двубоя между \"Атлетик\" (Билбао) и \"Олимпик\" (Марсилия). В миналия кръг на турнира в Билбао  се стигна до масови сбивания между фенове на баските и на руския \"Спартак\" (Москва) . Тогава почина един полицай. Още мачове в Шампионската лига и Лига Европа привлякоха вниманието с поведението на привържениците. Сред тях попадна и ПСЖ - \"Реал\", прекъсван два пъти заради запалени факли. След случая в Билбао  ФИФА изрази спокойствие за провеждането на световното в Русия . Напрежението около турнира се покачва допълнително заради  кризата в дипломатическите отношения между Великобритания и Русия . Фенове на двете страни участваха в масови сбивания в Марсилия по време на Евро 2016. Сега жребият за четвъртфиналите в Лига Европа предостави ново предизвикателство, като  среща \"Арсенал\" и ЦСКА (Москва) . Външното министерство на Великобритания мигновено предупреди привържениците на клуба от Лондон, че трябва да внимават, ако пътуват за мача в Русия. Същото предупреждение беше отправено и към запалянковците, които ще са на световното през лятото.", "date": "2018.03.16", "title": "Нови фенски сблъсъци върнаха въпроса за футболното хулиганство в дневния ред на УЕФА"}
{"url": "https://www.dnevnik.bg/evropa/2018/03/16/3147955_es_osudi_prinuditelnoto_priemane_na_rusko_grajdanstvo/", "text": "Четири години след незаконното анексиране на Крим и Севастопол от Руската федерация Европейският съюз остава твърдо ангажиран с въпроса за суверенитета и териториалната цялост на Украйна. Това се посочва в изявление на върховния представител на ЕС по външната политика и сигурността Федерика Могерини, цитирано от БТА. ЕС отново отбелязва, че не признава и продължава да осъжда това нарушение на международното право. То продължава да бъде пряко предизвикателство за международната сигурност със сериозни последици за международния правен ред, който защитава единството и суверенитета на всички държави. ЕС остава ангажиран с пълното прилагане на политиката си на непризнаване,  в това число с ограничителни мерки . ЕС призовава отново държавите в ООН да обмислят подобни мерки за непризнаване в съответствие с Резолюция 68/262 на Общото събрание на организацията. ЕС не признава произвеждането на избори от страна на Руската федерация на Кримския полуостров. Предприетото военизиране на полуострова оказва влияние на сигурността в района на Черно море. В нарушение на международното хуманитарно право жителите на Крим биват принуждавани да приемат руско гражданство и изпращани във въоръжените сили на Руската федерация. ЕС осъжда изграждането на моста през Керченския пролив без съгласието на Украйна и наложените с това ограничения на свободата на транзитно преминаване. След незаконното анексиране от Руската федерация положението с правата на човека на Кримския полуостров се влоши още повече, се посочва в позицията. Жителите на полуострова се сблъскват с постоянни ограничения на основните свободи като свободата на изразяване, вероизповедание или убеждения и на сдружаване, както и правото на мирни събрания. Правата на кримските татари бяха сериозно нарушени със закриването на техните медии, със забраната на дейността на техния орган на самоуправление Меджлиса и преследването на неговите ръководители и на членове на тази общност. На кримските татари, украинците и всички етнически и религиозни общности на полуострова трябва да се даде възможността да поддържат и развиват своите култура, традиции, образование и идентичност, продължава изявлението. ЕС отново призовава за незабавното освобождаване на Олег Сенцов, Олександър Колченко, Микола Семена и на всички, задържани и осъдени в нарушение на международното право. Журналистите, правозащитниците и адвокатите на защитата следва да могат да работят в условията на независимост и без излишна намеса. ЕС призовава за пълно спазване на международните стандарти за правата на човека на полуострова. Всички нерешени случаи на нарушения и злоупотреби с човешките права като отвличане, изтезания и убийства следва да бъдат задълбочено разследвани. Предоставянето на пълен, свободен и неограничен достъп на международните правозащитници до цялата територия на Украйна, включително до Крим и Севастопол, остава от първостепенна важност. ЕС припомня Резолюция 72/190 на Общото събрание на ООН от 19 декември 2017 г. и призовава за цялостното й прилагане, включително на задълженията на Руската федерация по силата на приложимото международно хуманитарно право.", "date": "2018.03.16", "title": "ЕС осъди принудителното приемане на руско гражданство в Крим"}
{"url": "https://www.dnevnik.bg/sport/2018/03/16/3147940_turciia_iska_da_prieme_zimnite_olimpiiski_igri_prez/", "text": "Турция ще подаде кандидатура за домакинство на зимните олимпийски игри през 2026 г. Това заяви в телевизионен ефир президентът Реджеп Ердоган. Турската кандидатура вероятно ще бъде насочен около източните провинции Ерзурум, Ерзинджан и Карс. \"Имаме отлична спортна инфраструктура в Ерзурум. Смело ще издигнем кандидатура за зимните олимпийски игри през 2026 г.\", каза Ердоган, цитиран от ТАСС. Домакинът на зимните игри през 2026 г. ще бъде определен на 11-12 юли 2019 г. по време на сесия на Международния олимпийски комитет (МОК). До момента интерес да приемат игрите са проявили четири държави - Швейцария със Сион, Япония със Сапоро,  Швеция със Стокхолм  и Канада с Калгари. Турция ще се включи за пръв път в битката за домакинство на зимни олимпийски игри. Страната имаше три неуспешни кандидатури за летни игри със столицата Истанбул - за 2000, 2008 и 2020 г.  В началото на февруари МОК си остави вратичка за  провеждането на трети поред зимни олимпийски игри в Азия . Азиатският цикъл от домакинства започна с игрите в Пьонгчанг и ще продължи с летните в Токио през 2020 г. и зимните в Пекин през 2022 г. ", "date": "2018.03.16", "title": "Турция иска да приеме зимните олимпийски игри през 2026 г."}
{"url": "https://www.dnevnik.bg/skorost/2018/03/16/3147043_fotogaleriia_retro_poluh_ot_avtosalona_v_jeneva/", "text": "Освен нови автомобили на изложението в Женева, което продължава до 18 март, могат да се видят и интересни ретро автомобили. Най-старият от тях беше това \"Рено Тайп А\" от 1898 г. Това е първият автомобил на френския концерн, който тази година отбелязва 120 години присъствие на пазара на коли.", "date": "2018.03.16", "title": "Фотогалерия: Ретро полъх от автосалона в Женева"}
{"url": "https://www.dnevnik.bg/analizi/2018/03/16/3147768_v_epohata_na_pojiznenite_prezidenti/", "text": "През 1813 г., малко преди края на своето управление, Наполеон Бонапарт споделя пред австрийския външен министър граф Метерних какви са недостатъците на силното лидерство. \"Управлението ми няма да надживее деня, в който престана да бъда силен и хората спрат да се страхуват от мен, заявява Наполеон. Докато вашите суверени, родени на трона, могат да бъдат разгромени 20 пъти и пак да се завърнат в столиците си.\" Наполеон съзнава по-добре от всеки друг колко трудно е да останеш на власт завинаги, особено ако не си роден на трона. Години по-късно демократичните институции разрешават този проблем, правейки възможно победеният лидер да се върне чрез избори. Изборната демокрация се основава на убеждението, че тронът не се притежава, а само се ползва. Но духът на демокрацията не се ограничава само до разбирането, че волята на хората се изразява в свободните и честни избори. Важна роля в модерното разбиране за либералната демокрация играе идеята, че управляващите не остават на власт, когато не са желани, и че властта им винаги трябва да бъде ограничена. Ала този консенсус, изкован в продължение на дълги години, днес е поставен под въпрос.  Концентрират власт в ръцете си, без никакво намерение да напуснат поста до края на живота си. От тяхна гледна точка е без значение дали страната е демокрация или автокрация, от значение е само качеството на лидера. И те се ползват със значима подкрепа: във време, когато недоверието към политиците е високо, за мнозина човекът със силна ръка е за предпочитане пред корумпираната политическа класа. Няма по-ясен или по-значим пример за тази тенденция от решението на Китайското национално събрание тази седмица да премахне ограничението от два мандата за президента на страната. Не би било преувеличено да се каже, че този акт символизира края на хегемонията на демокрацията като световен политически идеал. След като  президентът на Китай  Си Дзинпин обяви решението си да премахне ограничението в броя на мандатите, мнозина анализатори изказаха мнението, че решението му да се превърне в същински император е знак за амбицията на Пекин открито да предизвика глобалното лидерство на Америка. Това е вярно, но не е всичко. В този контекст рядко се дискутира описаният от политолога Кен Джовит \"ефект на Версай\". Връщайки се към историята, професор Джовит показва, че привлекателността на едно управление може да се оцени най-добре по желанието на другите да подражават на неговите институции и начин на живот. Според него през ХVІІ в. във Франция Луи XIV \"създава забележителен по силата и престижа си режим, на който подражават от Германия до Русия, навсякъде строят \"мини-Версай\", възприемат се френските маниери, а елитите говорят на френски език\". През ХІХ в. в обект на политическо желание се превръща Британският парламент – унгарците оповестяват политическите си амбиции, като издигат за своя парламент в Будапеща неоготическа сграда, също толкова внушителна, колкото тази в Лондон. След Втората световна война наложените в Източна Европа сталинистки режими подпечатват властта си чрез налагането на също толкова внушителната, но нехуманна сталинска архитектура. След края на студената война подражанието на Запада бе знак за принадлежност към правилната страна на историята. Провеждането на избори и написването на конституции в американски стил бе също толкова важно за образа на една страна, колкото смартфонът е важен за самочувствието на един тийнейджър. По думите на професор Джовит \"в епохата след студената война за елитите от незападния свят играта на голф имаше същото значение, каквото носенето на тогата е имало за неримския елит през древността\". А пък ограничаването на властта на владетеля беше едно от ключовите средства, чрез които недемократичните режими се опитваха да се приспособят към епохата на демокрацията. Затова и редица недемократични правителства съхраняваха демократичните фасади, особено тези на изборите и ограничението в броя на мандатите. През 2008 г. например руският лидер Владимир Путин устоя на изкушението да промени конституцията и по този начин да получи правото на трети президентски мандат, тъй като не искаше страната му да изглежда като някоя от централноазиатските републики, където президентите никога не напускат дворците си. Макар системата да беше подправяна, недемократичните правителства съзнаваха колко важно е да се преструват, че това не е така. И тъкмо това – дори повече, отколкото самото разпространение на либералната демокрация – беше същинското доказателство за хегемонията на демокрацията. Даже Китай играеше по тези правила. Досега. Човек лесно може да си представи как президентът Путин приема, че няма да му се налага да напуска Кремъл през 2024 г., когато изтича следващият му мандат. Турският президент Реджеп Тайип Ердоган също е лесно да бъде убеден, че може да остане на власт безкрайно. Избраните лидери по цял свят ще се втурнат да обясняват на избирателите си, че смяната на ръководството е опасна идея. Ще бъдат написани нови конституции или старите ще бъдат пренаписани така, че да отговорят на новата политическа мода. , където липсата на император е сърцевината на европейския проект. Новината не е добра и за Съединените щати. Но пък това може да се превърне в благодатен миг за президента Тръмп, който може да реши, че след като американците са научили китайците как се играе голф, е дошло време американците да подражават на китайците. И какво тогава ще се случи, ако два президентски мандата не са достатъчни, за да стане Америка отново велика?  а", "date": "2018.03.16", "title": "В епохата на пожизнените президенти"}
{"url": "https://www.dnevnik.bg/bulgaria/2018/03/16/3147957_suzdateliat_na_frog_njuz_ognian_stefanov_se_okaza_s/", "text": "За година и половина срещу създателя на \"Фрог нюз\" Огнян Стефанов има образувани три досъдебни производства и един ревизионен акт, съобщава  \"Капитал\".  В края на миналата седмица журналистът публикува емоционално обръщение \"До враговете ми\", в което за пореден път заявява, че е жертва на институционален натиск и произвол.  На 6 март тази година Стефанов е получил обвинение от специализираната прокуратура, за което нямаше официално съобщение. Стефанов обяви, че \"от скалъпения текст не се разбира почти нищо\". Обвинението е за сговор с адвокат за подкупване на длъжностни лица и за лично укривателство (да се помогне на някого да избегне наказателно преследване) в периода от началото на 2013 г. до 13 юни 2014 г. До момента все още се пази в тайна името на беглеца от правосъдието. \"Дневник\" изпрати въпроси на държавното обвинение, на които все още няма отговор. Срещу Стефанов има образувано досъдебно производство за укриване на доходи, отново по показанията на Бисер Лазов и Юлия Илиева.  През 2017 г. в Софийския градски съд е внесен първият обвинителен акт срещу Стефанов. То е по обвинение, че в периода 2007-2010 г. той е документирал уж фиктивно осъществена реклама в полза на \"Слънчев бряг\" АД, в резултат на което дружеството получило 132 000 лв. ДДС, без да му се полагат. Става въпрос за два рекламни договора между \"Фрог нюз\" ООД и \"Слънчев бряг\" АД - от 1 декември 2006 г. и от 1 август 2008 г., по които са извършени плащания и са издадени 34 фактури. От една страна, констатира съдът, прокуратурата не казва защо според нея тези документи за реални плащания са с невярно съдържание. Единственият факт, на който се позовава обвинението, е, че към датата на подписване на първия договор (1 декември 2006 г.) сайтът \"Фрог нюз\", през който е трябвало да бъде извършена рекламата, все още не е бил регистриран. Реално сайтът е заработил два месеца по-късно, но дотогава вече са му били преведени 144 000 лв. Според прокуратурата това означава, че издадените фактури за тези плащания са с невярно съдържание. В същото време обаче самата прокуратура сочи, че според договора сумата за първите 6 месеца (по 20 000 лв. месечно без ДДС) е следвало да бъде платена авансово, т.е. преди извършването на каквито и да било услуги. При авансовото плащане не е необходимо да има реализирани услуги, защото такъв е смисълът на тази договорка, казва съдът. А и самият закон урежда издаването на фактура по авансово плащане. Делото е прекратено пред октомври 2017 г. заради вътрешно противоречие и неясно формулирано обвинение.  Данъчната ревизия срещу Огнян Стефанов като частно лице завършва с ревизионен акт от май 2017 г., с който се твърди, че той е укрил значителни доходи за 2013 и 2014 г. - съответно 100 000 лв. и 150 000 лв., като не ги е декларирал пред данъчните. В акт е написано, че информацията идва от свидетелските показания на основния прокурорски свидетел по делото КТБ Бисер Лазов и сподвижничката му Юлия Илиева. Протоколи от разпитите на двамата, проведени в рамките на досъдебното производство за КТБ, са приложени към ревизионната преписка на НАП. Двамата твърдят, че Стефанов може и да е получил въпросните суми \"на ръка\" от служител на КТБ. Ревизионният акт е изпратен на Огнян Стефанов с имейл. Той обаче твърди, че не го е видял, защото е попаднал в спама. Но при едно посещение в данъчното по друг повод става известно, че според системата на НАП този акт се води връчен и получен, защото линкът до файла, приложен към имейла, е бил отворен. Стефанов обжалва акта, но жалбата му е оставена без разглеждане с аргумент, че е просрочена. Ревизионният акт е бил изпратен на имейла на Стефанов на 4 май, а на 18 май линкът в електронното съобщение е активиран от IP адрес 10.20.6.29 и документът е бил отворен. Това означава, че крайният срок за обжалване на ревизионния акт е изтекъл на 1 юни 2017 г. Стефанов обжалва отказа пред Административен съд – София, като иска съдебна компютърна експертиза. А експертизата недвусмислено установява, че той не е отварял този линк и файл, но пък за сметка на това пощенската му кутия и линкът към ревизионния акт са отворени на въпросната дата 18 май м.г. от компютър с IP адрес на НАП. Интересното е, че в съдебното заседание юрисконсултът на НАП изрично се противопоставя въобще да се чете тази част от експертизата, в която се изследва от кой IP адрес е отворен ревизионният акт и настоява експертизата в тази част да бъде обявена за недопустима. Съдът обаче не приема това, като сочи \"IP адрес 10.20.6.29 е цитиран изрично в административния акт\", с който се отказва разглеждане на жалбата на Стефанов като просрочена. Предстои да бъде сезирана прокуратурата с този случай, а НАП все пак ще трябва да разгледа жалбата на Стефанов по същество. \"Капитал\" уточнява, че Стефанов не е безспорна фигура в българската медийна среда. Сайтът \"Фрог нюз\" често публикува непроверена информация и слухове, като така създава съмнения, че в определени случаи се използва като инструмент за манипулации. Според изданието причината за нерегламентирания натиск вероятно са подозренията, че зад всички критики и текстове срещу управляващите във \"Фрог нюз\" стои Цветан Василев. ", "date": "2018.03.16", "title": "Създателят на \"Фрог нюз\" Огнян Стефанов се оказа с три досъдебни производства и една ревизия"}
{"url": "https://www.dnevnik.bg/biznes/2018/03/16/3148035_dzi_pridobi_obb_metlaif/", "text": "Приключи сделката по придобиването на ОББ Метлайф АД от ДЗИ Животозастраховане ЕАД (до сега 40% дял на Metlife и 60% дял на ОББ АД), с което ДЗИ Животозастраховане ЕАД (ДЗИ) се превръща в едноличен собственик на капитала на дружеството. Това съобщават от ОББ. След предстоящото вписване в Търговския регистър ОББ Метлайф АД (ОББ Метлайф) ще бъде преименувано на ОББ Животозастраховане ЕАД (ОББ Животозастраховане). С това наименование компанията ще функционира до пълното си интегриране в ДЗИ, което се очаква до края на годината. Общият пазарен дял в българското животозастраховане на ДЗИ и ОББ Животозастраховане ще бъде 21%, след като близо 400 хил. клиенти (към края на 2017 г.) на ОББ Метлайф бъдат прехвърлени към ДЗИ. Няма да има други промени по отношение на условията и договорите на клиентите, допълват от новата компания. Под новото си име ОББ Животозастраховане ЕАД, компанията ще продължи да обслужва настоящите клиенти на ОББ Метлайф в ОББ в цяла България. Условията на вече подписаните договори ще останат валидни до тяхното изтичане. еждувременно нов Управителен съвет ще промени организационната структура на ДЗИ Животозастраховане и неговите две дъщерни дружества ДЗИ Общо застраховане и новопридобитото ОББ Животозастраховане. Бистра Василева ще бъде Член на УС и Изпълнителен директор \"Общо и корпоративно застраховане\", Евгени Бенбасат ще бъде Член на УС и Изпълнителен директор \"Банково и животозастраховане\". Евгени Бенбасат се присъединява към топ мениджмънта на ДЗИ от позицията изпълнителен директор на ОББ Метлайф, която заема от 2009 г. до момента. Стефан Делат е третият нов член на Управителния съвет, заемащ длъжността изпълнителен директор \"Финанси\" и \"Риск\". До момента той е главен финансов директор на CSOB, Словакия. Коста Чолаков и Дияна Стойнова ще продължат да изпълняват своите задължения съответно като главен изпълнителен директор и главен търговски директор, както и да бъдат членове на Управителния съвет. Докато Управителният съвет на ОББ Животозастраховане ще бъде точно същият като този на ДЗИ, неговият Надзорен съвет ще се различава. Той ще бъде председателстван от Петър Андронов, мениджър за България на КВС Груп и председател на Управителния съвет на ОББ. Другите членове на Надзорния съвет на ОББ Животозастраховане ще бъдат Йохан Демен и Григорий Вазов (членове също на НС на ДЗИ). Новата компания ще продължи бизнес стратегията на ОББ Метлайф с акцент върху инвестиционните и спестовни продукти.", "date": "2018.03.16", "title": "ДЗИ придоби ОББ Метлайф"}
{"url": "https://www.dnevnik.bg/politika/2018/03/16/3148060_volen_siderov_i_deputati_ot_bsp_shte_budat/", "text": "Лидерът на \"Атака\" Волен Сидеров ще бъде наблюдател на президентските избори в Русия тази неделя. Изборите ще наблюдават и депутати от БСП, потвърдиха пред \"Дневник\" от двете партии. За Русия са заминали народните представители от \"БСП за България\" Петър Кънев, Христо Проданов и Пенчо Милков. Изборите във федерацията ще наблюдават и лидерът на софийската организация на социалистите Калоян Паргов и заместникът му Ваня Добрева. С Волен Сидеров пътуват и други представители на \"Атака\", като по непотвърдена информация сред тях е и Десислав Чуколов.", "date": "2018.03.16", "title": "Волен Сидеров и депутати от БСП ще бъдат наблюдатели на изборите в Русия"}
{"url": "https://www.dnevnik.bg/bulgaria/2018/03/16/3148073_parlamentarnata_komisiiata_za_chez_e_suzdadena_da/", "text": "Парламентарната комисия , която трябва да се занимава със сделката за ЧЕЗ, е създадена да отвлича вниманието, каза днес по Би Ти Ви депутат от ДПС и член на органа Рамадан Аталай. Според него няма как за един месец да се изяснят всички въпроси около приватизацията на енергоразпределителните дружества, при която ЧЕЗ влиза в България и сегашната сделка за продажба на бизнеса на дружеството. \"Става въпрос са събития от 2002 до 2017 години\", посочи Аталай. Според депутата от ДПС не е работа на политиците да се месят в работа на частни дружества. Аталай допълни, че заради такова поведение инвеститорите в България не чувстват сигурност и напускат страната, или изобщо не идват в нея. Депутатът посочи, че от ДПС са против бизнесът на ЧЕЗ да мине в ръцете на държавата, защото когато електроразпределението е било държавно, 30% от енергията се е губела. Рамадан Аталай посочи, че оттук нататък има два варианта да се намеси държавата в сделката.", "date": "2018.03.16", "title": "Парламентарната комисията за ЧЕЗ е създадена да отвлича вниманието, смята Рамадан Аталай"}
{"url": "https://www.dnevnik.bg/sviat/2018/03/16/3147781_britanski_miliarder_shte_nadmine_rekorda_na_musk_za/", "text": "Британският милиардер Санджив Гупта ще построи най-голямата батерия в света в щата Южна Австралия, съобщиха представители на местните власти, информира в. \"Сънди таймс\", позовавайки се на \"Франс прес\".  Батерията с мощност 120 мегавата/140 мегаватчаса ще подкрепи дейността на новата соларна ферма \"Уайъла стийлуъркс\" (Whyalla Steelworks), придобита от консорциума на Гупта \"Джи Еф Джи алайънс\" (GFG Alliance), когато миналата година бизнесменът купи финансово затруднения стоманодобивен гигант \"Ариъм\" (Arrium).  Амбициозните планове на Гупта надминават проекта на Илон Мъск, който миналата година обяви, че ще построи батерия с мощност 100 мегавата/129 мегаватчаса в същия австралийски щат за 100 дни. Батерията на Мъск заработи в края на 2017 г. и е свързана с вятърна ферма, управлявана от френската компания \"Неоен\" (Neoen). Стремежът за увеличаване на възобновяемата енергетика в Южна Австралия се разви след свирепа буря през 2016 г., която остави целия щат без ток.  Австралийската лейбъристка партия, която управлява в щата, дори постави енергийната политика в центъра на кампанията си преди оспорваните местни избори утре.  Мъск работи с щатското правителство и по план за оборудване със соларни панели на 50 000 жилища и батерии на \"Тесла\" (Tesla). Мрежата от соларни панели, свързани с презареждащи батерии, ще бъде финансирана чрез продажба на излишната електроенергия. /БТА", "date": "2018.03.16", "title": "Британски милиардер ще надмине рекорда на Мъск за най-голяма батерия в света"}
{"url": "https://www.dnevnik.bg/sviat/2018/03/16/3148083_ukraina_shte_zabrani_glasuvane_v_diplomaticheskite/", "text": "Руски граждани няма да бъдат допускани в руските дипломатически представителства в Украйна на изборите тази неделя, обяви украинският вътрешен министър Арсен Аваков. \"Достъп до учрежденията ще имат хора изключително с дипломатически статут,\" обяви Аваков, цитиран от \"Униан\" и РБК. Той обясни забраната с факта, че Русия не се е отказала да проведе избори и в анексирания Крим, присъединен към територията ѝ на датата на изборите преди 4 години. Аваков обвини Русия, че е \"пренебрегнала законните изисквания на украинската страна\". Във \"Фейсбук\" Аваков обясни още, че в неделя, 18 март, режимът на охрана на дипломатическите мисии на Русия в Киев, Одеса, Харков и Лвов няма да предвижда допускане на граждани на Русия. В отговор член на руската избирателна комисия, цитиран от \"Интерфакс\", каза, че думите на вътрешния министър противоречат на международните конвенции и двустранните руско-украински споразумения. Друг член на комисията каза, че Киев \"нарушава международното право\", тъй като мисиите са територия на Русия. По данни на комисията в Украйна има над 72 хил. руски граждани. На последния руски вот, през 2016 г., обаче там са гласували не повече от 600 души.", "date": "2018.03.16", "title": "Украйна ще забрани гласуване в дипломатическите мисии на Русия заради Крим"}
{"url": "https://www.dnevnik.bg/sport/2018/03/16/3147538_borusiia_dortmund_napravi_nov_slab_mach_i_napusna_liga/", "text": "Неубедителното представяне на \"Борусия\" (Дортмунд) през сезона продължи с отпадане от Лига Европа. Жълто-черните, които преди седмица загубиха у дома с 1:2 от австрийския първенец \"Залцбург\", този път завършиха наравно 0:0 на \"Ред бул арена\". Срещата беше скучна и без особено интересни ситуации, а австрийците направиха всичко възможно да запазят преднината си от гостуването в Германия. На моменти футболистите на Марко Розе бяха дори груби, но постигнаха целта си и се класираха на четвъртфинал. Във фазата на осемте най-добри ще има и българско участие, след като Георги Миланов и ЦСКА (Москва) продължават напред. Българският национал не игра при победата с 3:2 като гост над \"Лион\". Московските армейци загубиха вкъщи преди седем дни, но благодарение на повечето голове на чужд терен продължават напред. Другите два руски отбора в турнира \"Локомотив\" (Москва) и \"Зенит: отпаднаха. Близко до изненада беше и \"Виктория\" (Пилзен), който навакса два гола изоставане срещу \"Спортинг\" (Лисабон), но беше елиминаран след продължение. Жребият за четвъртфиналите в Лига Европа е в петък от 14 ч. българско време.", "date": "2018.03.16", "title": "\"Борусия\" (Дортмунд) направи нов слаб мач и напусна Лига Европа"}
{"url": "https://www.dnevnik.bg/skorost/2018/03/16/3147022_elektricheskiiat_hjundai_kona_shte_se_predlaga_s_dve/", "text": "Хюндай\" продължава да разширява гамата си от кросоувъри с лансирането на електрическа версия на компактния модел \"Кона\". Любопитното е, че \"Кона Електрик\", която направи дебюта си на автосалона в Женева, ще се предлага с две нива на мощност и батерии с различен капацитет. Базовото изпълнение е с електромотор със 135 конски сили и акумулатори, осигуряващи изминаването на до 300 километра. В този си модификация \"Кона електрик\" се ускорява до 100 км/ч за 9.3 секунди, а максималната скорост е 167 км/ч. По-мощната версия е с електромотор с 204 конски сили и спринтира до 100 км/ч за 7.6 секунди. Запасът от ход пък е 470 километра. Максималната скорост остава 167 км/ч. Зареждането на батериите от домашен контакт отнема 6.10 часа за малката батерия и 9.40 часа за голямата. От \"Хюндай\" подчертават, че електрическата \"Кона\" не отстъпва по практичност на версията на кросоувъра с нормален двигател. Дългият 4.18 метра автомобил има багажен обем от 332 литра, ако е предвидено място за съхранение на кабел за зареждане и 373 литра, при положение че такова липсва. Сред екстрите в салона са седалки с подгряване и охлаждане. Приборното табло е дигитално, като водачът може да следи ключови данни за колата и на дисплей на нивото на очите. Озвучаването може да е от американския производител \"Крел\" (Krell), като включва седем говорителя и събуфер. Сред системите за сигурност присъстват адаптивен круиз контрол, предупреждение за опасност от удар в предното превозно средство или за потенциален инцидент с пешеходец, сигнализации за автомобил в мъртвата зона на огледалата и излизане от собствената лента на движение и други. \"Хюндай Кона Електрик\" ще се предлага в двуцветни комбинации, като ще дава възможност и за персонализации. Седемте външни цвята и трите контрастни за покрива дават възможност за 21 цветови комбинации. От \"Хюндай\" припомнят, че присъстват на пазара на кросоувъри от 17 години, като до момента от моделите \"Санта Фе\", \"Гранд Санта Фе\", \"Тусон\" и \"Кона\" са продали над 1.5 млн. бройки.", "date": "2018.03.16", "title": "Електрическият \"Хюндай Кона\" ще се предлага с две нива на мощност"}
{"url": "https://www.dnevnik.bg/evropa/2018/03/16/3147132_makron_e_privetstvan_v_chujbina_no_u_doma_mu_e_trudno/", "text": "Той спечели изборите с обещание да \"не бъде нито ляв, нито десен\", но в желанието си да прави реформи младият френски президент открива, че прокарването на широки промени в социалната и трудовата сфера, без традиционна електорална база, има своята цена. На частични избори миналия месец избирателите в китното градче Понтоаз на запад от Париж показаха ясно, че са недоволни от Еманюел Макрон, лишавайки партията му от място в парламента, като гласуваха за друг кандидат. Сред основните причини за негодуванието им е орязването на пенсиите - един от начините, по които 40-годишният бивш инвестиционен банкер опита да обезпечи финансово намаляването на данъците върху доходите. \"За пенсионери като мен това е истинско бедствие. Представя се като \"най-справедливият\" вариант, но това чисто и просто е несправедливост\", каза пред пекарната на централния градски площад Иван Мари, 71-годишен пенсионер. \"Не това очакваха хората, включително тези, които гласуваха за него. Има усещане за предателство\". Въпреки че икономическият растеж е на най-високото равнище за последните шест години, безработицата спада, а по кориците на чуждестранни печатни медии стоят гръмки заглавия в негова чест като \"Макрономания\", рейтингът на одобрение на Макрон е на най-ниската точка от изборите - около 43 процента. И никъде разочарованието не е по-голямо, отколкото при групата на хората във Франция над 65-годишна възраст - същата възрастова група, сред която Макрон имаше най-силна подкрепа на президентските избори миналата година. В социологическо проучване от февруари беше отбелязан спад от 9 пункта и това стана, след като през януари повечето пенсионери забелязаха, че пенсиите им са по-малки. Съзирайки възможност след няколко неуспешни предишни опита да отправят предизвикателство към реформите на Макрон - за които той твърди, че ще съживят застиналата икономика - френските синдикати обявиха за вчера ден на протести в името на пенсионерите. Това ще покаже дали ще се стигне до така наречената на която профсъюзите се надяват; за 22 март са свикани национални стачки срещу правителствените намерения да се разклатят символите на френския \"социален модел\" като пожизнените работни места в публичната администрация и железниците. Но засега Макрон не показва признаци, че ще последва утъпкания от няколко френски лидери преди него път да се откаже от икономическите реформи под натиска от улицата. \"Знам, че искам усилия от най-възрастните, че понякога някои от тях изпитват недоволство\", каза по-рано този месец Макрон при посещение в областта Шампан, където един пенсионер публично се оплака пред него. каза той след това пред репортери в своя нападателен - а според някои арогантен - стил, станал негова запазена марка. Вътрешни хора от Елисейския дворец заявиха, че щом още от началото на мандата Макрон е решил да помете с вълна от реформи законно придобити права, за тях е било ясно, че няма как да последва период на безметежно управление. Въведените от президента мерки за по-лесно наемане и уволнение на служители и намаляване на \"данък богатство\", като същевременно се отложи повишаването на социалните разходи, освен пенсионерите отблъснаха много от левите избиратели, които през 2017 г. преляха към него от лагера на традиционната левица и съставляваха почти половината от електората му. Сега само малко повече от една трета от хората с леви убеждения подкрепят Макрон при 43 процента при тези с десни, сочи проучване за месец март на ИФОП/Фидусиал. Причината са политическите му решения - но и неговият стил\", каза социологът от Института за политически изследвания в Париж Брюно Котре, който неотдавна направи изследване за възприятията за Макрон сред група хора (така наречената \"фокус група\", както наричат този тип изследвания в маркетинга). \"Някои от използваните думи, дори от някои от гласувалите за него, са особено негативни: обича да се показва на международни конференции\", каза той. Но Котре заяви, че реформаторското увлечение на Макрон и видимата му решимост да разбие \"специалните привилегии\" са се натъкнали и на по-дълбоко вкоренена характеристика на френския начин на мислене. Това е нещо, което френският социолог Филип д'Ирибарн нарече \"логика на честта\" - гордостта, която французите изпитват от системата на права и задължения за всички групи работещи, наследена от предреволюционната епоха. \"Във Франция усещането за накърнена чест е каза Котре, добавяйки, че това е особено присъщо за публичния сектор, в който са заети 5 милиона души. \"Това е френска културна специфика, наследена от историята, която е много важна. Не можеш да реформираш публичната администрация единствено с мениджърски доводи, както прави Макрон.\" По тесните средновековни улички на Понтоаз, който през последните десетилетия се люшка между лявото и дясното, хората изказват по-директно мнението си за младия президент центрист. \"За него нещата стоят така: правя това, което кажа - примирете се. Без значение дали сте съгласни или не - гласували сте за мен, така че това е положението\", заяви 61-годишната Анита Делие, пенсионирана служителка от публичната администрация. \"Прекалено неолиберален е за моите възгледи.\" /БТА/", "date": "2018.03.16", "title": "Макрон е приветстван в чужбина, но у дома трудно печели симпатии"}
{"url": "https://www.dnevnik.bg/sviat/2018/03/16/3147389_ikonomicheskoto_budeshte_na_rusiia_e_problem_za/", "text": "До метростанцията в Санкт Петербург 70-годишната Ирина Семьонова продава домашно приготвени консерви от домати и патладжани, за да припечели допълнително към пенсията си, която, по нейните думите, не ѝ стига. След като си плати сметките и лекарствата, казва, че ѝ остават само 4000 рубли (70 долара или 57 евро) месечно от пенсията, която е 12 000 рубли. \"Може ли да се живее с 4000 рубли, особено в скъп град като Санкт Петербург?\", пита тя. Спасението ѝ е вилата край някогашната имперска столица, където тя отглежда зеленчуци в градината си. Ходя там през лятото, имам зеленчукова градина и продавам, това, което отглеждам. Това ми помага да оцелея, казва тя. Владимир Путин,  който се готви да спечели четвърти исторически мандат  на изборите на 18 март, отчита икономически растеж през първите си два мандата (2000-2008). Икономическият подем повиши личните доходи след финансовата нестабилност през 90-те години, когато много руснаци изгубиха спестяванията си. През третия си мандат в Кремъл обаче, който започна през 2012 година, след като беше премиер четири години, Путин става свидетел на спад в жизнения стандарт на хората. Русия отчита непрекъснато понижение на покупателната способност в продължение на четири години, след като икономиката беше ударена от международните санкции, наложени на Москва заради анексирането на Крим през 2014 година. Към това се прибави и последвалият спад на световните цени на петрола през 2016 година. Равнището на бедност в Русия, което се понижи от 29% през 2000 година до 10.7% през 2012-а, през 2016 година отново нарасна до 13.5 %, според най-новите официални годишни данни. През ноември Световната банка публикува доклад, според който броят на руснаците, които са предпазени от бедност, представлява по-малко от половината от населението, 46.3% или с 10 процентни пункта по-малко, отколкото през 2014 година. Ситуацията е особено тежка в руската провинция, където обикновените хора преживяват с изключително ниски заплати, а младите семейства, както често се налага, са подпомагани  с мизерните пенсии на пенсионерите . Цените са невероятни, казва Вячеслав, пенсиониран механик, който живее в Малоярославец, Калужка област, югозападно от Москва. \"Не мога да си позволя нищо,\" допълва той. Най-богатите 10% Татяна Кузнецова, на 47 години, която живее в съседното село Илинское, казва, че вече знае, че пенсията й ще бъде под 100 евро, когато се пенсионира след няколко години. Тя разказва с горчивина, че работи в завод за преработка на риба и никога няма да спести достатъчно, за да смени ръждясалата си стара кола. Според проучване на банка Credit Suisse най-богатите 10% от руснаците контролират 77% от богатството, като така страната има същото равнище на неравенство, каквото и САЩ в класация на развитите страни. Между 2000 и 2013 година правителството не трябваше да се тревожи толкова много за икономиката, казва Крис Уифър от консултантската компания Macro Advisory. Нарастването на петролното богатство всяка година, силният растеж на разполагаемия доход и достъпността на кредитирането стимулираха икономиката без правителството да се намества много, допълни той. Икономическият модел, при който се разчита на енергиен добив обаче изглежда приключва, обяснява Уифър. Макар руската икономика да възобнови растежа си миналата година, средносрочните прогнози за темпа му не надхвърлят един или два процента, което е доста далеч от успехите от началото на хилядолетието. Не е достатъчно да се подобри стандартът на живот на хората или да се осигурят повече средства за образование, здравеопазване и т.н., казва Уифър. Бъдещи перспективи Макар да изглежда, че бедността не е засегнала сериозно популярността на Путин, руският президент посвети част от речта си по-рано този месец именно на този проблем. Той се зарече да намали наполовина \"неприемливото\" равнище на бедност до шест години и да ускори растежа до 4%. Макар да обеща инвестиции в инфраструктура, здравеопазване и жилища, той не даде ясно да се разбере откъде ще дойдат парите и не спомена бъдещи реформи, които биха помогнали да помогнат за преодоляването на структурни трудности, които има страната, като демографията. През цялото минало десетилетие чувахме тези топли думи за реформи, а това реално не доведе до нищо, каза Нийл Шиъринг, икономист от Capital Economics. Наталия Орлова, икономист от Alfa Bank, каза, че миналогодишният растеж може да се обясни с мащабно инвестиране в големи инфраструктурни проекти като тръбопровода \"Силата на Сибир\" и моста, свързващ Кримския полуостров с Русия - фактори, които вече са се изчерпали. Най-добрата стратегия е съсредоточаване върху бюджетната стабилност, тъй като санкциите пречат на всичко останало, каза тя пред АФП. Правителството си определи като цел ниската инфлация през изминалите няколко години, докато централната банка поддържа строга фискална и парична политика, която според някои подкопава перспективите за растеж. Олег Кузмин, икономист от Renaissance Capital, казва обаче, че този силно ограничаващ подход е помогнал да се избегне най-лошото. Макар стандартът на живот все още да е по-нисък, отколкото беше, икономиката е изправена пред по-малко рискове, каза той, обръщайки внимание на ниската инфлация, слабото изтичане на капитали и прочистването на банковия сектор. Това би трябвало да допринесе за още по-устойчиво развитие, заключава Кузмин. /БТА", "date": "2018.03.16", "title": "Икономическото бъдеще на Русия може да е проблем за десетки милиони жители"}
{"url": "https://www.dnevnik.bg/sport/2018/03/16/3147240_kratka_istoriia_na_boikotite_na_svetovni_purvenstva_po/", "text": "По-малко от 90 дни преди началото на световното първенство в Русия министрите от британското правителство и членовете на кралското семейство обявиха бойкот на най-големия футболен форум. Опитът за убийство на бившия двоен агент Сергей Скрипал доведе до напрежение между двете страни и призиви на високо ниво английският национален отбор да се откаже от шампионата. Подобен ход от страна на единствения британски представител в турнира все още изглежда немислим. Английската футболна асоциация (ФА) обаче даде да се разбере, че ще се съобрази с мнението на правителството, ако \"съществува опасност за членовете на английската делегация. Въпреки че евентуален бойкот би бил първият директно насочен срещу страна-домакин по политически причини, в историята на световните първенства има и други случаи, когато отбори са отказвали да играят. Ето кои са те. Уругвай (1934 г.) Уругвай е единственият отбор в историята, който не е защитавал световната си титла. Южноамериканците печелят първия мондиал през 1930 г., на който са домакини, но отказват да пътуват за шампионата в Италия четири години по-късно. Причината е, че повечето отбори от Европа отказват участие в Уругвай заради големите транспортни разходи и дългото презокеанско пътуване. Два месеца преди началото на световното нито една от европейските страни не заявява присъствие. В крайна сметка след намесата на президента на ФИФА Жул Риме четири отбора заминават за Уругвай - Франция, Югославия, Румъния и Белгия. Аржентина и Уругвай (1938 г.) Финалистите от първото световното отказват да участват в третия мондиал в знак на протест срещу избора на Франция за домакин. Двете страни са недоволни от факта, че за втори пореден път европейска страна получава правото да организира шампионата. Аржентина е кандидат за домакин заедно с Франция и Германия и очаква да спечели, тъй като разчита ФИФА да заложи на ротационен принцип между Европа и Южна Америка. Въпреки недоволството срещу крайното решение аржентинският отбор подава заявка за участие в квалификациите, където трябва да се изправи срещу Бразилия. Впоследствие обаче окончателно се отказва. Индия (1950 г.) През 1950 г. Бразилия организира първия мондиал след Втората световна война. Индийците отказва да участват, като дълго време се смята, че причината е, че им е забранено да играят боси. Оказва се, че това е просто мит. Две години по-рано те играят без обувки - някои боси, други по чорапи - в олимпийския турнир в Лондон. Това е първата международна спортна проява, в която страната участва след обявяването на независимостта от Великобритания. За световното през 1950 г. ФИФА дава една квота на Азия, като кани за участие Индия, Индонезия, Филипините и Бирма. Последните три отбора се отказват и така индийците се класират директно за мондиала. Индийската федерация обявява, че се отказва от участие заради \"разногласия около селекцията на отбора и недостатъчно време за подготовка\". Според местните журналисти истинската причина е, че страната просто не счита световното първенство за достатъчно важен и престижен турнир. Дори предложението на ФИФА да поеме част от разходите по участието не променя решението на Индия. Турция, Индонезия, Египет и Судан (1958 г.) Квалификациите за световното в Швеция през 1958 г. се превръщат в истинска бъркотия заради присъствието на Израел. Израелците трябва да се състезават с Турция, Индонезия, Египет и Судан в пресявките на азиатско-африканската зона. И четирите страни обаче отказват да играят срещу Израел по политически причини. По този начин Израел се класира за световното без нито един изигран мач. ФИФА обаче решава, че всеки един отбор извън домакина и действащия шампион трябва да премине поне един квалифиакционен кръг. Световната централа насрочва бараж между Израел и Уелс, който преди това е отпаднал в пресявките на зона \"Европа\". Британците печелят двата мача с по 2:0 и взимат последната квота за Швеция. Африка (1966 г.) Това е единственият случай, когато цял континент бойкотира световно първенство. За шампионата в Англия през 1966 г. ФИФА дава десет квоти за Европа, четири за Южна Америка и една за Централна Америка и Карибския регион. Това оставя само едно място за отборите от Азия, Африка и Океания. Африканската футболна конфедерация (КАФ) счита това за изключително несправедливо. Между ръководния орган в африканския футбол и ФИФА вече има създадено напрежение. КАФ изключва Южна Африка заради апартейда. Страната обаче получава нов шанс да се класира за световното, след като е преместена в зона \"Азия\". През октомври 1964 г. всичките 15 африкански федерации обявяват оттеглянето си от квалификациите. Най-големият потърпевш се оказва много силният по това време отбор на Гана, който печели Купата на Африка през 1963 и 1965 г. и според мнозина има сериозни шансове за добро представяне в Англия. СССР (1974 г.) СССР има силен отбор в началото на 70-те и печели сребърните медали от Евро 72, а две години по-рано достига до четвъртфиналите на световното в Мексико, където отпада от Уругвай след продължения. \"Сборная\" обаче не успява да се изяви в най-големия футболен форум през 1974 г. СССР играе бараж с Чили за място във финалите. Първата среща в Москва завършва без голове. Съветският съюз обаче отказва да пътува за реванша в Сантяго, насрочен за 21 ноември 1973 г. Причината е военния преврат в Чили, при който на същия стадиона са екзекутирани ляво настроени затворници. Гостите пращат молба до ФИФА да бъде сменено мястото на мача. След като става ясно, че това няма да се случи, СССР отказва да участва. Мачът в Сантяго все пак започва. Домакините се подреждат от едната страна на терена и вкарват два гола в опразнената врата, преди съдията да даде край на мача. Британските отбори (1982 г.) Британското правителство провежда сериозни дискусии около участието на националния отбор в Испания през 1982 г. заради вероятността да се стигне до мач с Аржентина. Това е годината на Фолклендската война и доста от членове на британския кабинет се опасяват, че може да се стигне до сблъсъци, ако някоя от британските държави трябва да се изправи срещу световните шампиони от 1978 г. Подобно на сегашната ситуация, спортният министър Майкъл Хесълтин решава, че правителството \"няма правомощия да забрани спортните контакти\", но добавя, че \"футболните власи са дали индикация, че ще последват евентуален бойкот на правителството\". В крайна сметка Фолклендската война приключва точно в деня преди началото на световното, а Аржентина и трите британски отбора в турнира отпадат без да се изправят един срещу друг на терена.", "date": "2018.03.16", "title": "Кратка история на бойкотите на световни първенства по футбол"}
{"url": "https://www.dnevnik.bg/zelen/2018/03/16/3147341_proekt_za_chervenogushata_guska_e_sred_finalistite_v/", "text": "Проект, посветен на разрешаване на конфликта между гъските и фермерите в Североизточна България е сред финалистите на тазгодишните награди \"Натура 2000\" на Европейската комисия, съобщават от Българско дружество за защита на птиците. Целта на петгодишната работа на експертите от дружеството по  \"Сигурно зимовище за червеногушата гъска\"  е елиминирането на възможни сблъсъци между застрашеният от изчезване вид птици и местните хора, породени от общите им потребности. Сътрудничеството между природозащитници и земеделски стопани доведе до създаването на нова агроекологична мярка, която даде решение на десетилетен конфликт, породен от щетите, нанасяни от пасящите гъски в земеделските площи. Местата, в които се храни застрашената в света червеногуша гъска, пораждаха напрежение между хората и птиците -– гъските се хранят в посевите от житни култури и така нанасят щети за добива на фермерите. Но създадената по проект \"Сигурно зимовище за червеногушата гъска\" агроекологична мярка осигури финансови стимули за много земеделски стопани от Североизточна България - жизненоважният за оцеляването на световно застрашената червеногуша гъска район в страната. Тези места приютяват до 90 на сто от световната популация на вида по време на зимната му миграция. Още два проекта с участието на БДЗП са номинирани за наградата на Европейската комисия Натура 2000. Това са  \"Помощ за египетският лешояд\"  в категорията \"Трансгранично сътрудничество и работа в мрежа\" и  \"Солта на живота\"  в категорията \"Комуникации\".  За проектите на финала може да се  гласува .", "date": "2018.03.16", "title": "Проект, който решава конфликт между хора и диви гъски, е на финала на конкурс в Брюксел"}
{"url": "https://www.dnevnik.bg/sport/2018/03/16/3147430_nai-dobrite_osem_v_shampionskata_liga_ochakvat_jrebiia/", "text": "Най-добрите осем отбора в Шампионската лига ще разберат днес срещу кого ще се изправят в битка за място в полуфиналите. Жребият в Нион започва в 13.00 часа българско време. Обичайните заподозрени \"Реал\" (Мадрид), \"Ювентус\", \"Барселона\" и \"Байерн\" отново са част от четвъртфиналите, а петкратният европейски шампион \"Ливърпул\" прави завръщане в тази фаза. \"Манчестър сити\", \"Севиля\" и \"Рома\" допълват финалната осмица. За шести последователен сезон испанското първенство ще има три представителя в четвъртфиналите. Отборите от Италия са два, като това се случва за пръв път от сезон 2006-07, когато до тази фаза достигнаха \"Милан\" и \"Рома\". \"Вълците\" от Рим и \"Севиля\" са най-предпочитаните съперници в четвъртфиналите, тъй като са считани за аутсайдери. Андалусийците обаче поднесоха най-голямата изненада в директните елиминации, като  отстраниха \"Манчестър юнайтед\" с победа на \"Олд Трафорд\" . \"Барселона\" се  класира за рекорден 11-и пореден четвъртфинал  в турнира след две победи срещу \"Челси\". Водени от Лионел Меси, който вече достигна до  100 гола в Шампионската лига , каталунците са един от двата отбора без загуба в тазгодишното издание на надпреварата. Те имат пет победи и три равенства при голова разлика 13:2). Другият тим без поражение е \"Ливърпул\", който има четири победи и четири равенства.  Мърсисайдци са сред осемте най-добри за пръв път от девет години  насам. Миналогодишните финалисти \"Реал\" и \"Ювентус\" също очаквано стигнаха до тази фаза. За кралския клуб това се случва за осми пореден път, а \"Байерн\" е сред четвъртфиналистите за седми последователен сезон В тази фаза на надпреварата отпада ограничението отбори от една държава или една предварителна група да срещат. Това дава предпоставки за евентуални сблъсъци между \"Реал\" (Мадрид) и \"Барселона\" или между \"Ливърпул\" и \"Манчестър сити\".", "date": "2018.03.16", "title": "Най-добрите осем в Шампионската лига очакват жребия за четвъртфиналите"}
{"url": "https://www.dnevnik.bg/sviat/2018/03/16/3147405_kitai_sviva_dobiva_na_stomana_bavno_i_tova_iadosva/", "text": "Китайските стоманодобивни заводи, мишена за гнева на американския президент Доналд Тръмп, са кинконгът на сектора. Те осигуряват половината от световното производство, така че всеки техен ход има глобално значение. Стоманодобивната индустрия се разрасна през последното десетилетие, за да подкрепи историческия бум на строителството в Китай. Само че след като то се забави, страната остана натоварена с губещи стоманодобивни заводи, работещи на половината си капацитет. Пекин затвори някой от заводите и закри 1 милион работни места. Действията му обаче са твърде бавни, за да успокои гнева на американците и европейците, предизвикан от наводнението от евтин износ, който е двойно повече от експорта на втория световен износител Япония. Тръмп отговори миналата седмица с увеличаване на вносните мита за стоманата и алуминия, друг метал, от чието свръхпроизводство се оплакват търговските партньори на Китай. Преобразувания Китайските власти съобщиха, че миналата година са затворили заводи с капацитет да произвеждат 30 милиона тона стомана. Само закритите мощности се равняват на годишното производство на световен производител номер 9 - Бразилия, но са едва малка част от китайските 800 милиона тона. Целта на Пекин е да направи сектора по-ефективен и печеливш, не просто по-малък. Така че докато някои заводи затварят, по-големи конкуренти увеличават производството и могат да станат още по-важен световен играч. Общото производство на стомана е нараснало с 5.7% миналата година спрямо 2017 година, според агенцията за планиране на китайското правителство - Националната комисия за развитие и реформи. Това се добавя към увеличението от 1.2% през 2016 година и надминава седемкратно японското производство. Прогнозира се, че тази година секторът ще нарасне с още 1%. \"Без свиването на капацитета производството щеше да е много по-голямо, отколкото е сега\", посочва Ван Сучжън, анализатор на информационната компания Mysteel, която следи развитието в китайския стоманодобивен сектор. Стоманодобивната и тежката промишленост отдавна са политически лакмус за китайските лидери, което доведе до икономическа катастрофа през 50-те години на 20 век. През 1958 година тогавашният лидер на страната Мао Цзедун насърчи хората да произвеждат стомана в пещи в задния си двор, за да извърши \"Големия скок напред\" - краткотраен опит за скоростна индустриализация. Селяните оголиха склоновете, за да си осигурят гориво, изгаряха врати и мебели, за да претопяват тенджери, тигани и какъвто друг метал успеят да намерят, за да произвеждат безполезен чугун. Отклоняването на ресурсите при \"Големия скок\" доведе до глад, причинил смъртта на десетки милиони хора. Предлагането превиши търсенето През изминалите две десетилетия производството се засили, тъй като китайските градове бяха сринати и застроени наново с хиляди нови офиси и жилищни небостъргачи, търговски центрове, мостове и магистрали. Производството нарасна от под 130 милиона тона през 2000 година до над 600 милиона тона през 2010 година. Ненаситният апетит на Китай за желязна руда допринесе за икономическия бум в Австралия, Бразилия и други страни, осигуряващи доставките. Стоманодобивните заводи купиха технологии от Запада и Япония. Стоманата и алуминият наред с въглищата, стъклото и слънчевите панели са сред множеството китайски сектори, които се разрастваха, докато предлагането силно не превиши търсенето. След като строителният бум се охлади, доставчиците останаха с огромни складови запаси от неизползвани стоки, което пък доведе до ценови войни, застрашили мнозина с фалит. Пекин обяви планове да свие производството на стомана и въглища, но тепърва предстои да очертае плановете си за останалите сектори. Китайското производство на алуминий е малка част от мащабите на стоманодобивния сектор с около 36 милиона тона, произведени миналата година. Чуждестранните конкуренти обаче твърдят, че за техния сектор евтиният китайски износ е дори по-опустошителен. Миналогодишният износ на стомана се е свил с 30% спрямо 2016 година до 63 милиона тона, но това все пак е една четвърт от общия световен износ и над два пъти износа на Япония, равняващ се на 30 милиона тона. Пекин се опита да избегне заплахата от търговски санкции, съгласявайки се на срещата на водещите световни икономики от Г-20 през 2016 година да създаде световен панел, който да бъди обсъди начини за свиване на сектора. Китайските власти обаче избегнаха поемането на всякакви обвързващи ангажименти. Проблеми за другите На американския пазар продажбите на китайска стомана се сринаха заради наложените по-рано мита, достигащи 522% за някои продукти, чиято цел бе да компенсира това, което Вашингтон определи като нечестни субсидии за производителите. Това означава, че макар Тръмп да избра Китай за обект на критиките си, новите мита, които той обяви, вероятно ще засегнат по-тежко американските съюзници Япония и Южна Корея. САЩ са купили едва 1.1% от китайския износ на стомана миналата година спрямо 12% от износа на Южна Корея и 5% от износа на Япония, според данни на американската комисия за международна търговия. Стабилно увеличаващото се китайско производство засили натиска върху заводите да изнасят, което понижава цените и подкопава износа на производителите на стомана от САЩ, Европа, Япония и Южна Корея. Същевременно Пекин слива най-големите си производители на стомана в още по-големи концерни, които са по-ефективни конкуренти. Китай създаде втория по големина производител на стомана в света след европейската ArcelorMittal, когато през 2016 година сля две държавни стоманодобивни компании - Baosteel Group и Wuhan Iron & Steel. Новата компания Baowu Steel възнамерява да увеличи производствения си капацитет с две трети до 100 милиона тона чрез придобиване на по-малки стоманодобивни заводи, съобщи генералният ѝ мениджър през септември. /БТА", "date": "2018.03.16", "title": "Китай свива добива на стомана бавно и това ядосва Запада"}
{"url": "https://www.dnevnik.bg/sport/2018/03/16/3147591_federer_izravni_rekorda_si_za_nai-silen_start_na/", "text": "Рекордьорът по титли от Големия шлем в тениса Роджър Федерер се класира за полуфиналите в турнира от сериите \"Мастърс\" в Индиън Уелс. Шампионът в надпреварата се наложи със 7:5, 6:1 срещу Хьон Чун и взе 16-ата си победа от 16 мача през сезона. С това швейцарецът изравни рекорда си за най-добър старт на годината, поставен през 2006 г. Той може да подобри постижението, ако спечели срещу Борна Чорич в полуфиналите. Федерер изигра поредния си силен мач, като продължава без загубен сет в надпреварата. Шампионът направи 12 аса и спечели 70% от точките при вкаран първи сервис. Двамата с Чун се срещнаха за втори път след полуфинала от Australian Open, където кореецът се отказа заради силни болки в стъпалата. Сега младият състезател оказа голяма съпротива в първия сет, но накрая швейцарецът излезе победител в двубоя след 1.23 часа. Федерер започна с ранен пробив и поведе с 3:0. Чун бързо изравни, след което двамата печелеха лесно сервис-геймовете си. Водачът в схемата направи решителната крачка в 12-ия гейм, когато проби и спечели сета. Вторият сет започна с дълъг гейм, в който кореецът имаше четири възможности за пробив, но съперникът му се защити. Веднага след това Федерер проби и отново поведе с 3:0. С втория си пробив в сета той стигна до 5:1 и след това приключи мача.", "date": "2018.03.16", "title": "Федерер изравни рекорда си за най-силен старт на сезона с 16-а поредна победа"}
{"url": "https://www.dnevnik.bg/citat_na_deniia/2018/03/16/3147592_citat_na_denia_da_vkarame_mladejite_v_kazarmata_za_da/", "text": "Министърът на отбраната Красимир Каракачанов пред Би Ти Ви. \"Някои ходят по фитнес, други по бирарии\", коментира той поведението на днешните младежи. В отговор на въпрос той каза, че не може да приеме предизвикателството на Светльо Витков от \"Глад народен\" да направи коремно възлизане по примера на президента Румен Радев. Каракачанов каза, че не може да направи физическото упражнение, защото не е във форма и няма време да ходи на фитнес. Като войник обаче всеки ден правил задължителните 3-4 \"коремни\" и пробягвал по 3 км гол до кръста и през зимата, и през лятото.", "date": "2018.03.16", "title": "Цитат на деня: Да вкараме младежите в казармата, за да възстановим мъжкия им вид"}
{"url": "https://www.dnevnik.bg/sviat/2018/03/16/3147595_policiiata_v_madrid_izpolzva_gumeni_kurshumi_sreshtu/", "text": "Силите на реда в Мадрид използваха гумени куршуми, за да разпръсне демонстрация на мигранти, които протестираха в центъра на испанската столица заради смъртта на 35-годишен сенегалски уличен продавач, който според тях бил преследван от полицията за незаконна продажба, съобщава БТА. Според властите сенегалецът бил намерен в безсъзнание в квартал с голямо имигрантско население. Други улични продавачи казват, че станали свидетели как общински полицаи са го преследвали с мотоциклети и той колабирал. Стотици протестиращи изгориха пластмасови контейнери за отпадъци и замерваха полицаите с камъни. Те също така са запалили фасадата на банков клон и са изпотрошили стъклени панели на автобусна спирка. При сблъсъците са ранени 16 полицаи и четирима цивилни.", "date": "2018.03.16", "title": "Полицията в Мадрид използва гумени куршуми срещу протест на мигранти"}
{"url": "https://www.dnevnik.bg/photos/2018/03/16/3146975_fotogaleriia_muzeiko_v_okeanski_dulbini/", "text": "Детският научен център \"Музейко\" се превърна в изследователска подводница и се спусна към морското дъно, за да могат посетителите му да видят със собствените си очи едни от неговите най-впечатляващи обитатели - рибите.", "date": "2018.03.16", "title": "Фотогалерия: \"Музейко\" в океански дълбини"}
{"url": "https://www.dnevnik.bg/photos/snimka_na_denia/2018/03/16/3147600_snimka_na_denia_750_mecheta_za_siriiskite_deca/", "text": "Германски ученици натрупаха огромна купчина плюшени мечета в Берлин в знак на солидарност със стотиците хиляди сирийски деца, които нямат достъп до образование, предаде \"Ройтерс\". Децата помогнаха за натрупването на 740 плюшени мечета на стълбите на Концертната зала на Берлин. Всяко от тези мечета символизира по 1000 сирийски деца бежанци, които не могат да ходят на училище, а много от тях живеят в лагери близо до сирийската граница.", "date": "2018.03.16", "title": "Снимка на деня: 750 мечета за сирийските деца"}
{"url": "https://www.dnevnik.bg/bulgaria/2018/03/16/3147602_kratki_novini_zaplatite_na_slujitelite_v_zatvorite/", "text": "Осъден за тероризъм българин влезе в затвора Роденият в столицата на Виетнам Ханой българин с австралийски паспорт Иван Захариев влезе в Софийския затвор, където ще изтърпи наказание от 2 години и шест месеца лишаване от свобода. Това наказание бе постановено от Апелативния специализиран наказателен съд като втора инстанция и не бе обжалвано от подсъдимия пред Върховния касационен съд. Захариев беше осъден, че през 2016 г. на територията на България се е обучавал в боравене с огнестрелни оръжия с цел да участва в терористични действия. Според събраните доказателства през 2013 г. той посетил Сирия с намерение да се влее в терористична групировка, но не бил приет заради липса на бойни умения. Мъж уби жената, с която живее, след което се самоуби Мъж на 32 години е убил жената, с която живее на семейни начала, след което се е самоубил, съобщиха от Окръжната прокуратура в Пловдив. От там уточняват, че инцидентът се е случил в апартамента им кв. \"Кючук Париж\", като през това време в него е била и 13-месечната им дъщеря. Разследващите са установили, че мъжът е убил жената с кухненски нож, след което го е използвал и за да се самоубие. Детето е настанено при близки на загиналите. Делото срещу Ценко Чоков беше отложено с месец Специализираният съд отложи за април днешното заседание по делото срещу бившия кмет на врачанското село Галиче Ценко Чоков. Причината е, че то не е върнато от Апелативния съд, където се гледа мярката му за неотклонение. Преди да отложат заседанието магистратите обявиха, че Чоков е в линейка в двора на съда, но не уточниха какъв е здравословният му проблем. Специализираната прокуратура внесе в Специализирания наказателен съд обвинителен акт срещу Ценко Чоков, сина му и още няколко души за участие в организирана престъпна група, която се е ръководила от бившия кмет. Българка и двете ѝ деца бяха открити мъртви в Канада Българка и двете ѝ деца са намерени мъртви в дома им в канадската провинция Онтарио. По първоначални данни жената и 13-годишната ѝ дъщеря и 15-годишният ѝ син са били убити от мъжа, с когото тя живее заедно, съобщава Нова телевизия. Децата ѝ са от предишен брак с македонец, като има и още една дъщеря, която обаче не е била в дома им, когато те са били убити. Главният заподозрян вече се изправи пред съда, като му бяха повдигнати три обвинения за убийство. Пунктове на подписката на БСП срещу сделката за ЧЕЗ са били нападнати Вчера са били нападнати доброволци, участващи в  подписката на БСП срещу сделката за ЧЕЗ.  Инцидентът е станал около 16.40 ч. на пункта пред метростанция \"Западен парк\" в София, съобщиха от левицата. Били са унищожени нагледните материали и е направен опит да бъде скъсана и самата подписка. От БСП твърдят, че нападателят е упражнил вербална и физическа агресия върху двамата доброволци. Подобен инцидент е имало и предишния ден на пункта пред метростанция \"Люлин\". И за двете нападения БСП е подала жалби в полицията. Мъж, убил приятелката си, иска по-лека присъда Стефан Станев, който получи ефективна присъда от 25 години затвор за убийството на приятелката си Виола Николова, поиска по-леко наказание. До месец магистратите от Софийския апелативен съд трябва да се произнесат по искането му. Тялото на Виола беше открито през лятото на миналата година, а присъдата беше обявена в началото на ноември 2017 г. Адвокатът на Станев твърди, че клиентът му страда от биполярно разтройство, което може да се приеме като смекчаващо вината обстоятелство. Неизвестен счупи с камък стъкло на софийски автобус  Автобус, движещ се по линия 108 в София, е бил ударен с камък в движение . Инцидентът е станал в четвъртък вечерта около 21 часа на булевард \"Европа\", в района на квартал \"Модерно предградие\". Счупено е стъклото на врата на автобуса. В него е имало десетина пътници. Никой не е пострадал. Мястото на инцидента е посетено от служители на 9-о РПУ и е образувано досъдебно производство за установяване на извършителя. Въоръжен ограби казино в столичния \"Студентски град\" Маскиран и въоръжен с пистолет човек е нападнал крупие в казино в столичния \"Студентски град\" и е откраднал около 600 лв. Сигналът за грабежа е подаден тази сутрин около 5 ч., съобщава \"Фокус\". Нападателят е избягал в неизвестна посока и в момента се издирва. Образувано е досъдебно производство и случаят се разследва. Заплатите на служителите в затворите ще бъдат увеличени с 11% Заплатите на служителите в затворите ще бъдат увеличени с 11%. Това заяви правосъдният министър Цецка Цачева пред Нова телевизия. До повишаването на трудовите им възнаграждения се стигна, след като в последните няколко седмици те протестираха няколко пъти с искане да получават достойно заплащане и да имат по-добри условия за работа. Цачева обясни, че няма как да се удовлетвори желанието на служителите на затворите за 20% увеличение на възнагражденията им. Диалогът с тях все пак щял да продължи, тъй като имало заявка за продължаване на протестите.", "date": "2018.03.16", "title": "Кратки новини: Осъден за тероризъм българин влезе в затвора"}
{"url": "https://www.dnevnik.bg/bulgaria/2018/03/16/3147588_rusiia_ne_e_faktor_koito_da_razvali_pravitelstvoto/", "text": "Не смятам, че Русия е фактор, който може да раздели българското правителство, заяви вицепремиерът и министър на отбраната Красимир Каракачанов по повод  конфликта между коалиционните му партньори  - Волен Сидеров от \"Атака\" и Валери Симеонов от Националния фронт за спасение на България заради острата реакция на Симеонов спрямо действията на руския патриарх Кирил на Трети март в София. Според Каракачанов \"времето лекува\", а и двамата не е трябвало да излизат с толкова остри позиции. Той определи изказването на патриарх Кирил пред президента Румен Радев като \"малко или много политическо\" и подчерта, че никой гост на България не трябва да поставя своя домакин в такава ситуация (руската патриаршия излъчи видео от срещата между Кирил и президента Радев). Каракачанов обясни скандала с изнервянето на Русия от това, че не успява да защити своите интереси на Балканите, особено след влизането на Черна гора в НАТО. Военният министър повтори тезата си, че ремонтът на военните изтребители МиГ-29 в Русия е най-евтиният и изгоден за България вариант. В отговор на  критиците си по темата  той подчерта, че при всички останали варианти ремонтът пак ще става с участието на руската страна, но чрез посредници, тоест по-скъпо. По думите му старите МиГ-ове могат да се ползват поне до 2029 - 2030 г., а \"никой не изхвърля каквото има\". Вицепремиерът, който е и лидер на ВМРО, допусна, че при предстоящото посещение на президента на Турция Реджеп Ердоган в България страната би могла да постави въпроса за имотите на българските бежанци от Източна Тракия като го обвърза с  думите на Ердоган  за това, че Кърджали и други европейски градове са в \"душевните граници\" на Турция. \"На Ердоган като му е толкова свидно на сърцето Кърджали и всички бивши територии на Османската империя, защо да не повдигнем въпроса за 150-те хил. етнически българи, изгонени от Източна Тракия и са им отнети имоти. Този въпрос не е поставян почти никога от България, но ако бъдат поставени към нас неразумни искания, този коз може да бъде изваден\", каза Каракачанов.", "date": "2018.03.16", "title": "Русия не е фактор, който да развали правителството, заяви вицепремиерът Каракачанов"}
{"url": "https://www.dnevnik.bg/evropa/2018/03/16/3147603_orban_predreche_evropeicite_skoro_shte_sa_malcinstvo_v/", "text": "Унгарският премиер Виктор Орбан представи апокалиптично виждане за Западна Европа вчера, като каза, че тя е подложена на миграционно нашествие, което скоро ще превърне родените на континента в малцинство, предаде \"Асошиейтед прес\", цитирана от БТА. Той говори на масов митинг в центъра на Будапеща три седмици преди парламентарните избори в Унгария,  на които ще се бори за трети пореден управленски мандат . Според него Европа се е предала \"с вдигнати ръце\" пред масовата миграция на хора от Африка и Близкия изток. \"Младите хора в Западна Европа ще доживеят да видят как стават малцинство в собствената си страна и как губят единственото място в света, което те наричат своя дом\", добави той. Премиерът  отправи поредната си словесна атака  срещу унгаро-американския милиардер и филантроп Джордж Сорос, като го обвини, че стреми да наложи своите идеи за \"отворено общество\" на Европа и подкрепя критиците на управляващото в Унгария правителство. Орбан нареди Сорос сред най-върлите исторически противници на Унгария - Османската империя, австроунгарската Хабсбургска династия и Съветския съюз, отбелязва АП. Обръщайки се задочно към Сорос, премиерът каза: \"Ние те молим да се върнеш в Америка и да правиш щастливи американците, а не нас\". Вчерашният многохиляден \"Поход на мира\" в Будапеща на привържениците на Орбан, завършил с неговата реч на площада пред парламента, бе посветен и на националния празник на Унгария, която отбеляза 170 г. от революцията срещу Хабсбургите през 1848 г. Шествието формално бе организирано от подкрепяща Орбан гражданска групировка, но бе подкрепено изцяло от управляващата партия \"Фидес\". Десетки автобуси докараха привърженици на Орбан в столицата от провинцията. Организаторите крачеха начело на колоната с огромен лозунг, на който пишеше \"Отечеството е над всичко\", а на друг се четеше \"Унгария защитава Европа\". Последният е обобщение на често застъпвания от премиера мотив, че издигайки непреодолима преграда пред мигрантската вълна, Унгария де факто защитава целия континент. \"Той (Орбан) не се бои от големите сили в ЕС и се осмелява да плува срещу течението. Той защитава интересите на унгарците\", каза 51-годишният Имре Чордаш, облечен в традиционна унгарска носия от 16-и век. Към шествието се присъединиха и специално пристигнали за случая хиляди представители на управляващата в Полша консервативна партия \"Право и справедливост\", която е съюзник на унгарското правителство в опозицията му срещу Брюксел по въпросите на миграцията, затягането на  контрола върху съдебната система  и медиите, отбелязва \"Ройтерс\". Те издигат лозунга \"Ние сме с теб, Виктор!\".", "date": "2018.03.16", "title": "Орбан предрече: Европейците скоро ще са малцинство в страните си"}
{"url": "https://www.dnevnik.bg/na_put/2018/03/16/3146611_kude_posreshtat_novata_godina_v_tishina/", "text": "Посрещането на Новата година обикновено се съпровожда с бурни веселби, фойерверки и салюти. Има обаче едно място на света, където това става в пълна тишина - хората не разговарят, колите не се движат, самолетите не излитат, телевизорите не работят, лампите не се палят. В тази спокойна атмосфера утре жителите и туристите на индонезийския остров Бали ще посрещнат новата 1940-та за тях година. Това е \"Непи\" - Денят на тишината, в който действат четири основни забрани - да палиш огън, да пътуваш, да работиш и да се забавляваш. И макар че някои местни жители бягат от острова в този ден, преживяването поне веднъж в живота си заслужава, ако ще и заради пищните ритуали, цветните процесии и сложните церемонии по пречистване, които започват седмица преди празника и продължават след него.  За неуспелите да стигнат до Бали навреме през тази година, ето и дните за следващия Непи : 7 март 2019 г. ,24 март 2020 г., 14 март 2021 г., 3 март 2022 г., 22 март 2023 г., 11 март 2024 г. 29 март 2025 г.", "date": "2018.03.16", "title": "Къде и кога Новата година идва с тишина"}
{"url": "https://www.dnevnik.bg/bulgaria/2018/03/16/3147607_gusv_da_stane_puc_za_negramotni_mladeji_predlaga/", "text": "Държавното дружество  \"Главно управление строителство и възстановяване\" (ГУСВ), което е към Министерството на регионалното развитие, да действа като професионален учебен център (ПУЦ) за младежи, отпаднали от образователната система, които нямат професия и препитание. Тази идея е обсъдил вицепремиерът и министър на отбраната Красимир Каракачанов с регионалния министър Николай Ненков и е получил разбиране, съобщи самият Каракачанов в интервю за Би Ти Ви. Зад абревиатурата ГУСВ в годините на социализма стоеше управлението на т. нар. Строителни войски - формирование, в което отбиваха задължителната военна служба предимно младежи от етническите малцинства, а безплатният им труд беше използван за строителство на жилищни блокове и инфраструктура.  \"Говорил съм с Нанков да възстановим тази дейност - нещо като ПУЦ, където те да отиват да се учат, ще бъдат хранени, обличани за 6-9 месеца да научат професия и да разберат, че хлябът се изкарва с труд, а не с кражба\", каза Каракачанов.", "date": "2018.03.16", "title": "ГУСВ да стане ПУЦ за неграмотни младежи, предлага министърът на отбраната"}
{"url": "https://www.dnevnik.bg/evropa/2018/03/16/3147609_mjusjulmanite_v_germaniia_se_oplakaha_ot_zachestili/", "text": "Представители на мюсюлманите в Германия настояха вчера за по-голяма подкрепа от страна на властите и на обществото на фона на нарастването на нападенията срещу джамии, за които се обвиняват крайнодесни или кюрдски групировки, предаде \"Франс прес\", цитирана от БТА. Ние очакваме повече подкрепа от властите, от политиците, заяви на пресконференция председателят на Централния съвет на мюсюлманите в Германия Айман Мазиек, след като от началото на годината са регистрирани 27 нападения или случаи на нанасяне на щети на джамии, а през миналата година е имало над 100 подобни случаи. Никой не е бил ранен, но полицията започна няколко разследвания за \"опит за убийство\" след криминални палежи. Тук ние имаме работа с ислямофобия, ние трябва заедно да се борим срещу нея, заяви председателят на Ислямския съвет Бурха Кесиджи. Според властите вина за нападенията може да имат расистки групировки или кюрдски организации, действащи в отговор на турската военна операция в Африн срещу кюрдски бунтовници в Сирия. Но според ръководителите на ислямски организации, сред които доминират организации на турската общност, да се обясняват нападенията в Германия с турско-кюрдския конфликт означава да се направят \"съотговорни\" жертвите. След като джамиите им бяха осквернявани от неонацистите със свински глави и графити с формата на кръст, те вече са нападани и от чуждестранни терористични групировки, обвини от своя страна Зекерия Алтуг, ръководител на \"Дитиб\" - основната организация на турската мюсюлманска общност в Германия. Организацията се намира под влиянието на Анкара. Алтуг имаше предвид Кюрдската работническа партия (ПКК), разглеждана като терористична организация от Турция, ЕС и САЩ. Германските власти се опасяват от внасяне на турско-кюрдския конфликт на германска земя. Вече имаше случаи на сблъсъци между двете общности и кюрдски групировки поеха отговорност за нападения срещу джамии, свързани с \"Дитиб\". Председателят на Централния съвет на мюсюлманите в Германия Айман Мазиек изрази съжаление, че Анкара е повикала германския посланик след последните нападения, изтъквайки, че става дума за проблем на вътрешната сигурност, а не за проблем на двустранните отношения. Нападение срещу дома на Бог е нападение срещу демокрацията, изтъкна той.", "date": "2018.03.16", "title": "Мюсюлманите в Германия се оплакаха от зачестили нападения срещу джамии"}
{"url": "https://www.dnevnik.bg/biznes/2018/03/16/3147611_polovinata_chlenove_na_energiiniia_regulator_shte/", "text": "Четирима от общо деветимата членове на Комисията за енергийно и водно регулиране ще бъдат сменени с жребий на 5 април, съобщи пред БНР председателят на парламентарната Комисия по енергетика Делян Добрев. Името на председателя не участва в жребия. Вчера комисията е обсъдила процедурните правила, по които да се проведе жребият, както предвижда Законът за енергетиката. \"Всички парламентарно представени партии и народни представители могат да дават предложения за членове на КЕВР. В настоящия състав нито една партия няма мнозинство – така ще бъде и при новия състав\", обеща Добрев.  Процедурата трябва да приключи в рамките на един месец. Добрев прогнозира, че новите членове на състава на КЕВР ще могат да започнат да работят от началото на май и така няма да се затрудни работата на регулатора по определянето на новите цени на тока, които трябва да влязат в сила на 1 юли. \"Големите промени, които предстоят през следващия месец в енергетиката, а именно либерализацията на пазара по цени на ВЕИ производителите и топлофикациите и когенерациите, т.е. всички тези с преференциални цени над 4 мегавата. Това не може да бъде пречка за решението от 1 юли, ако новият състав и законопроектът са факт още през май\", каза той. Дебатът в последните два месеца е как да дадем финансова независимост на регулатора, каза шефът на парламентарната комисия.", "date": "2018.03.16", "title": "Половината членове на енергийния регулатор ще бъдат сменени с жребий"}
{"url": "https://www.dnevnik.bg/tehnologii/2018/03/14/3146502_v_klasnata_staia_na_75/", "text": "... В малка стая на софийската улица \"Владайска\" 36 четирима възрастни и двама ученика са се взрели в екраните на лаптопите си. Учат Ексел. В съседното помещение има още толкова посетители, но и там ролите са обърнати – дамите и господата на средна възраст 70 години седят на чинове, а пред дъската са децата. В този час обучението е за подобряване на компютърната грамотност – естествената среда на младите и пълен със загадки и изпитания нов свят за по-възрастните. Дамата, която прекъсва обучаващия, е бивш \"ВУЗ-овски преподавател\", с две висши образования – инженерно и педагогическо, преподавала е 33 години на студенти и завършили вишисти. На 79 години, тя е с претърпян скорошен инсулт, който се отразява на паметта, затова и много трудно се насилва да започне да я упражнява пак. \"Паметта закърнява, когато не се тренира. Затова и се включих в този курс, защото това, което знам, че ще усвоя тук, са знания от рода факти. Това е пет, това е десет - като аритметиката. И помага.\" \"Дошла съм за начални компютърни умения\", допълва тя. \"Не ми е нужно да знам нищо конкретно, трябва ми за обща култура. Вкъщи всички са компютърджии и работят с какво ли не – таблет, лаптоп... Моята цел е да мога да вляза в интернет на определен адрес, да извадя информация, например програмата на театрите, ако мога да се свържа в скайп да говоря с близки и роднини в чужбина. И досега така комуникираме – мъжът ми включва и като ми излязат образите, се включвам и аз.\" Дотук всичко й е интересно, макар да смята, че на децата им е нужен опит в методологията на обучението и не всичко, което представят, ще й потрябва. \"За мен интернет е нещо велико! Това електронно изобретение замести информационните средства и прибори, които досега са съществували от 20-и век и е нещо прекрасно. Може да се свържеш с целия свят и всичко, което те интересува, разсъжава тя. Писането в интернет, мъртъв език според нея, и \"този начин на комуникация\" между хората да не й допада, защото се губи психологичния елемент. \"Едно е да го прочетеш, друго е да говориш по телефон и да се ориентираш по интонацията, бързината на изказването. Но скайп и смартфоните са като телефона...\" Подобно на нея 70-годишната Цветелина също гледала репортаж за курса по телевизията и така се запалила да се включи в него. Основната причина е желанието й да е в крак с времето. \"Имам чувство, че всичко живо владее компютъра, само аз и някои други от моето поколение не могат да се справят, а в крайна сметка човек трябва да е адекватен\", смее се тя. Не задава много въпроси, но изрядно записва всичко казано в тефтер. Макар в дома й да няма компютър, а внукът й да не предоставя за достъп таблета си, иска да придобие познания, за да знае да пише, да праща имейли, да разговаря – практичните неща. \"Таблицата ще ми бъде необходима, ако все пак си намеря някаква работа да мога да я отворя. Въобще, основните неща бих искала да ги науча. Малко е трудно за краткото време, затова ако има още един такъв курс, пак бих дошла и бих усъвършенствала това, което не зная.\" Основната трудност за нея произлиза от факта, че не знае английски, а френски, с който търси покриващи се думи. \"Трябва да тичаме срещу тях, за да ги настигнем тези технологии. Като гледам колко нови неща излизат..., въздъхва Цветелина. Да уча тук е крачка към технологиите.\" Засега е много доволна от обучението. Иван, на 17, е заел ролята на основен водещ на занятието, а Кристиян, на вече 18, помага индивидуално. Двамата са ученици от Търговско-банковата гимназия, облечени в бели ризи, с ведра интонация, обикалят от лаптоп на лаптоп. \"Тук е много интересно!\" - възкликва Иван. \"Сега вече виждам какво им е на учителите и определено им влизам повече в положението. Но не се оплаквам, определено съм доволен и групата ни е много добра, не сме имали някакви кавги, всичко върви по мед и масло.\" \"Прави ти кеф да го вършиш\", допълва Крис. \"Интересно ни е да видим и тяхната гледна точка как ще усвоят знанието. Признавам, че понякога вървим с различно темпо, защото всички са на различно ниво. Някои са били на компютър, други – никога и може би това е единствената трудност в курса, защото ние нямаме възможността да преподаваме от точка А до точка Б, трябва да се отклоняваме, което е напълно нормално.\" Извънредната сесия е инициирана именно от учениците. В рамките на училищния процес от година те се опитват да направят учебно-тренировъчно предприятие, което функционира като фирма. \"И като една успешна такава, ние сме длъжни да обърнем внимание на обществото. Много се чудихме какво точно да правим и се случи така, че познат ни свърза със сдружение \"Знание\". Никой не ни задължи да дойдем, просто гласувахме в класа какво да правим и всички се съгласиха\", обяснва Иван. До тук студентите, както нарича той записалите се в часовете, са влезли базово в интернет, за да се запознаят с търсачката Google, потърсили това, което им е интересно, показано им е как да го напишат, да сменят език. После са потърсили информация в различни типове сайтове и са създали своя abv поща - \"нещо много важно\", от която са изпратили два – три имейла. В последните часове се занимават с \"по-специалните медии\" като \"Фейсбук\". По наблюденията на Иван и Криси най-голям интерес предизвиква именно социалната мрежа, поща и скайп. \"Искат да се чувстват добре, да са в модата, да си говорят с роднини. Те са си хора, а всеки един човек иска да е в крак с времето\", твърди Иван. \"И аз им правя едно голямо евала, че са отделили от времето си да дойдат тук, да се научат на нещо, което си е напълно непознато за тях. Ние сме израснали с това, но те се сблъскват с тази напълно нова среда и бих казал, че се справят доста добре.\" \"И така е, и иначе...\" отговарят учениците на въпроса дали технологиите деформира комуникацията между по-младите. \"Много хора не виждат ползата от тази иновация, най-малко – къде другаде си открил чрез нея толкова хора, и то с такава бързина. Ако бяхме в миналото, щяхме да пишем писма и да чакаме отговор по 100 часа. Сега, има някои крайности, признавам, но чак пък да сме обсебени...\" Инициативата \"Дари час\" е на дружество \"Знание\" - организация с многогодишен опит в неформалното образование, която провежда първата сесия още в края на 2014 година. Тогава преседателката му Мариана Манукян и нейни колеги са в процес на смяна на наличните технологии с по-нови устройства и установяват, че поколението в по-напреднала възраст има проблеми с адаптирането към тях и справянето с програми и приложения като \"Фейсбук\", Viber и Whatsup. Затова и решават да им помогнат във виртуалното ориентиране. Трябва им кратко време да открият, че новата дейност, от една страна, сплотява и обединява хората, а от друга, ги мотивира да се развиват и да не възприемат иновациите в технологиите за нещо, което ги отдалечава от света, а напротив – свързва ги. Първите три години сесии се правят през четири месеца, но в последствие ги разреждат до два пъти в годината. Триседмичният курс се състои от 12 учебни часа, които се водят от доброволци, основно набирани през платформата TimeHeroes, някои се повтарят от предишни години, други предават на свои приятели опита си. Изискването към доброволците е да имат елементарни познания и да могат да ги обяснят, без значение от тяхната възраст и занимание. В повечето случаи конкретна методология липсва, но се засягат основни теми като как да се търси информация в интернет, да се пращат снимки, да се направи поща. Всичко е безплатно -дружеството осигурява мястото, техниката, а доброволците от своя страна – времето си. Експерът по обучения Петя Брашникова обяснява, че в началото \"Дари час\" събира хора, които задават конкретни въпроси за вълнуващи ги в момента затруднения с технологиите и програмите, но в последствие се оказва, че възрастните възприемат заниманията като курс за компютърно ограмотяване и в него започват да се записват всякакви хора с нулев и малък опит. Най-вече такива, чиито роднините са им оставили техника вкъщи, но само са им показали и без никакво търпение са ги зарязали да се оправят сами. Въпреки че резултатите не са големи, заради краткото време, промяната е значима – възрастните осъзнават, че могат да се справят сами и започват да вярват във възможностите си. \"Идват с голямо желание и мотивация. Мястото тук се превръща в сборен пункт на хора с общи интереси и те приемат курса като събитие в живота им. Когато са влезли в едно различно от нашето ежедневие, не се срещат с много хора, подобен социален досег е изключително приятен за тях. В никакъв случай не трябва да органичаваме тези хора от възможността да общуват\", казва Петя. \"Голямо значение има и фактът, че при откриването на връзката с технологиите, те да могат да си общуват с близки и познати в други градове или чужбина.\" Всички са съгласни – технологиите и интернет са част от ежедневието и рано или късно идват при всеки.\" След ден, всички ще са пак в класната стая, за да се научат на още от тях. \"Хайде да си ходим, че чак се изпотих!\", смее се една от студентките.", "date": "2018.03.16", "title": "В класната стая на 75 години"}
{"url": "https://www.dnevnik.bg/bulgaria/2018/03/16/3147630_razsledvaneto_za_smurtta_na_deteto_na_moskovski_vse/", "text": "Прокуратурата все още не е открила виновни по разследването на смъртта на сина на транспортния министър Ивайло Московски. Това съобщава  в. \"Сега\" , позовавайки се на отговор на окръжната прокуратура в София до изданието. Детето загина в Боровец на 2 февруари тази година при инцидент с моторна шейна, управлявана от баща му. Прокуратурата мълча няколко дни по случая. След това беше обявено, че се води разследване за причиняване на смърт по непредпазливост, като от обвинението съобщиха, че делото е прехвърлено в Националната следствена служба. Повече от месец по-късно няма нови факти около разследването, които да бъдат съобщени, уточняват от прокуратура. Съобщението им преди време гласеше, че предстои да бъдат разпитани голям брой свидетели и да бъдат назначени множество съдебни експертизи. Срокът на разследване е два месеца, като той може да бъде удължаван.", "date": "2018.03.16", "title": "Разследването за смъртта на детето на Московски все още не е стигнало до виновни"}
{"url": "https://www.dnevnik.bg/sport/2018/03/16/3147634_chikago_i_vankurur_otpadnaha_ot_suvmestnata/", "text": "Чикаго и Ванкувър отпаднаха от списъка с градовете, включени в проекта за  съвместната кандидатура на САЩ, Канада и Мексико за световното първенство по футбол през 2026 г . Това стана в навечерието на крайния срок за обявяването на кандидатите. Чикаго, където се помещава централата на футболната федерация на САЩ, се оттегли след критиките си срещу ФИФА. Недоволството е свързано с изискването за повече финансови гаранции, без да има сигурност за възвращаемост на вложените инвестиции. Ванкувър, който прие финала на световното за жени през 2015 г., не успя да стигне до споразумение с организационния комитет. Извън списъка остават също Лас Вегас, Солт лейк сити и Тампа. Общо 23 града са включени в проекта на съвместната кандидатура, като най-много са от САЩ - 17. Сред тях са Лос Анджелис, Бостън, Ню Йорк и Вашингтон. Канада и Мексико се включват с по три града - съответно Едмънтън, Монреал и Торонто за Канада и Гуадалахара, Мексико сити и Монтерей в Мексико. Ключов аргумент на градовете в кандидатурата е, че вече разполагат с изградени стадиони, които приемат големи мачове по футбол и американски футбол. \"Уверени сме, че комбинацията от 23 стадиона на световно ниво, 150 съществуващи тренировъчни съоръжения и нашата модерна и широка транспортна мрежа могат да помогнат на ФИФА да постигне рекордни посещаемост и приходи, които ще помогнат на глобалното футболно общество да се развие и увеличи\", заяви изпълнителният директор на съвместния проект Джон Кристик. Ако кандидатурата на трите държави спечели, броят на градовете ще бъде свит до общо 16. Другият  кандидат за домакинството е Мароко . Очаква се в събота на пресконференция в Казабланка африканската страна да представи детайли около кандидатурата си. Домакинът за световното през 2026 г. ще бъде избран на 13 юни.", "date": "2018.03.16", "title": "Чикаго и Ванкувър отпаднаха от американската кандидатура за световното през 2026 г."}
{"url": "https://www.dnevnik.bg/sviat/2018/03/16/3147626_vunshniiat_ministur_na_severna_koreia_iznenadvashto/", "text": "Севернокорейският външен министър Ри Йон-хо пристигна в Стокхолм, за да обсъди с шведските си колеги \"двустранни въпроси\" и такива, важни и за двете страни, предаде Би Би Си. Визитата следва неочакваната  покана за среща  от лидера на Северна Корея Ким Чен-ун, отправена към американския президент Доналд Тръмп. Държавният глава  обяви, че приема , но няма обявена дата за евентуален разговор между двамата, а Пхенян не е коментирал поканата, откакто властите в Сеул съобщиха за нея. Говорителят на Белия дом Хедър Науърт каза пред репортери, че Съединените щати имат нужда от уверение от Пхенян, че преките разговори между двамата са желани и от режима на Ким Чен-ун. Срещата е под въпрос и заради уволнението на Рекс Тилърсън като държавен секретар на САЩ, тъй като Тилърсън беше сред застъпниците на дипломацията като предпочитана пред военните действия, отбелязва Би Би Си. Швеция вече многократно е играла ролята на посредник между Вашингтон и Пхенян и така визитата подхрани спекулации дали посещението е част от подготовката на срещата. Посолството на Северна Корея в Стокхолм е едно от първите, които страната отвори на Запад през 70-те години. Скандинавската страна вече е била терен на преговори между американски и севернокорейски представители, но американски издания споменават като възможно място на среща и Вашингтон, Пхенян, столицата на Монголия Улан Батор и град в Швейцария.", "date": "2018.03.16", "title": "Външният министър на Северна Корея изненадващо пристигна в Швеция"}
{"url": "https://www.dnevnik.bg/bulgaria/2018/03/16/3147635_shefut_na_sofiiskiia_raionen_sud_18_000_sa_delata_za/", "text": "Най-големият дял на дела в най-натоварения съд в страната - Софийския районен съд (СРС) - са тези за сметки за парно и вода. За 2017 г. тези дела са към 18 000, което е 20% от постъпленията на граждански дела в съда. Това заявява в интервю пред в. \"24 часа\" Александър Ангелов, който е председател на СРС.  Ангелов  беше избран в края на юли миналата година, след като предишният ръководител Методи Лалов подаде оставка заради несъгласие с политиката на предишния състав на съдебния съвет. В интервюто Ангелов потвърждава тенденцията от последните години - за нарастващ брой на постъпващи дела, като за миналата година гражданските дела са се увеличили с над 17%. \"Многократно съдии от СРС са изготвяли предложения за законодателни изменения, но досега предложенията им не са приемани. Напротив, през последните години бяха приети норми, които утежняват дейността им и увеличават натоварването на съда\", казва Ангелов. Според него има много разумни варианти за промяна на подсъдността и разтоварване на съда. \"Например делата, по които се претендира застрахователно обезщетение, да бъдат разглеждани задължително по постоянния или настоящия адрес на пострадалия. Сега значителна част от тях се гледат в София, където пострадалият не живее. Концентрирането на делата в столицата, както е в момента, неизменно води до забавянето им и нарушава правата на гражданите\", казва още Ангелов. Той съобщава, че е внесъл искане до съдебния съвет за увеличаване на броя на съдиите и на съдебните служители в Софийския районен съд, \"за да се постигне по-поносимо натоварване\". \"Предложението за актуализиране на щата на съдебната администрация е съобразено с извършен през 2017 г. функционален анализ на СРС. По отношение на съдиите искането ми е да се увеличат с 30. В момента щатовете са 194, но не всички са запълнени. За съдебните служители искането е 77 щатни бройки, разпределени в различни звена на администрацията\", съобщава още председателят на СРС. Той изразява вяра: \"В членовете на ВСС е налице необходимото разбиране за важността на въпроса за подпомагане на СРС и се надявам на адекватни и бързи действия от тяхна страна.\"", "date": "2018.03.16", "title": "Шефът на Софийския районен съд: 18 хил. са делата за сметки за парно и вода"}
{"url": "https://www.dnevnik.bg/sport/2018/03/16/3147636_mejdunarodniiat_paraolimpiiski_komitet_shte_pochete/", "text": "Международният параолимпийски комитет (IPC) ще отдаде почит към  починалия световноизвестен учен Стивън Хокинг  по време на закриването на параолимпийските игри в Пьонгчанг в понеделник. Това ще стане чрез речта на президента на организацията Андрю Парсънс. Потвърждението дойде от медийния директор на IPC Крейг Спенс, който отново посочи големия физик като пример за вдъхновение за всички хора с увреждания. \"Той намери решения за всички препятствия, поставени пред него\", каза Спенс. \"Понякога в обществото има грешно разбиране, че да имаш увреждане е лоша дума и значи, че не можеш да направиш нещо. Но Стивън Хокинг обърна това (възприятие) наопаки и показа, че макар и със заболяване, той все пак може да се развива в полето на своята работа\", посочи Спенс. В деня на смъртта на Хокинг  президентът на комитета Парсънс определи учения за изключителен човек . \"В параолимпийското движение винаги казваме, че параспортистите виждат предизвикателствата като възможност да правят нещата по различен начин. Макар да не беше параспортист, Хокинг направи точно това, намирайки иновативни решения за преодоляване на уврежданията си, и продължи основополагащата си работа като водещ физик\", заяви Парсънс. Президентът на IPC изрази преди два дни \"вечна признателност\" за участието на големия учен в церемонията по откриването на параолимпийските игри в Лондон през 2012 г. \"Той каза, че параолимпийските променят възприятията на хората по света и благодарение на вдъхновяващата му работа ние знаем много повече за света, в който живеем днес.\"", "date": "2018.03.16", "title": "Международният параолимпийски комитет ще почете Стивън Хокинг при закриването на Пьонгчанг 2018"}
{"url": "https://www.dnevnik.bg/sviat/2018/03/16/3147641_franciia_e_izdala_zapoved_za_arest_na_sestrata_na/", "text": "Във Франция има издадена заповед за арест на сестрата на саудитския престолонаследник Мохамед бин Салман, заподозряна, че е наредила на свой телохранител да удари работник, извършващ ремонтни дейности в апартамента ѝ в Париж. Това съобщи днес осведомен източник, цитиран от \"Франс прес\" и БТА. Заповедта за арест на Хаса бинт Салман (изписана в заповедта като Hussat ben Salmane), сестра на  престолонаследника , е била издадена още в края на декември от парижки съдия, уточнява източникът в потвърждение на информация, разгласена от седмичника \"Поан\". През септември 2016 г. работник дошъл да извърши ремонтна дейност в апартамента на принцесата на булевард \"Фош\", в един от луксозните квартали на френската столица. Според неговия разказ той снимал обекта, за чиято поправка е била необходима неговата намеса. Хаса бинт Салман обаче го обвинила, че снима, за да продаде снимките на медиите, и наредила на телохранителя си да го удари, твърди той. Работникът казва, че са му били нанесени удари по тялото и по-конкретно по лицето и че е бил унижен. Бодигардът го накарал да коленичи и да целуне краката на принцесата. Било му позволено да напусне апартамента чак след няколко часа без инструментите си, които му били конфискувани.  На телохранителя са били повдигнати обвинения по случая на 1 октомври 2016 г. ", "date": "2018.03.16", "title": "Франция е издала заповед за арест на сестрата на саудитския престолонаследник"}
{"url": "https://www.dnevnik.bg/bulgaria/2018/03/16/3147643_cacheva_sledvashtata_sedmica_bulgariia_shte_se_otchita/", "text": "Следващата седмица българските власти ще отчитат пред Европейската комисия какво са свършили по препоръките от евроанализа на прокуратурата, извършен в края на 2016 г. Част от тези мерки включват приетите на първо четене от правната комисия текстове за корупцията в частния сектор. Това заяви правосъдният министър Цецка Цачева преди началото на форум с тема \"Сигурно бъдеще за жените\". Промените в Наказателния кодекс, които предвиждат преследване на корупция и в частния сектор и криминализират търговията с влияние, бяха изготвени от управляващите. Вчера бившият правосъден министър и настоящ лидер на \"Да, България\" Христо Иванов  разкритикува измененията и ги нарече  дивашки извращения и атентат срещу бизнеса. Цачева не намира изразените страхове срещу проекта за основателни. \"Законопроектът за промени в Наказателния кодекс е в изпълнение на конкретни препоръки, съдържащи се в анализа, извършен от европейски магистрати на прокуратурата в края на 2016 г. По тези критерии ще се отчитаме следващата седмица, когато идва мисията по механизма за сътрудничество и оценка на Европейската комисия. Текстовете, така както се интерпретират в публичното пространство, вероятно водят до страхове у гражданите за това как биха се изпълнявали\", коментира правосъдният министър. Според нея в работната група, изготвила промените, влизат \"представители на съд, прокуратура, адвокатура на уважавани и авторитетни преподаватели по наказателно право\". \"Правната комисия са в правото си, ако считат, че има по-прецизна редакция, има време след първото четене на законопроекта в окончателните текстове да се направят съответни редакции\", казва още Цачева. \"Пак казвам, че това, което имаме като препоръка, което е от авторитетни прокурори и магистрати, работната група се е постарала да го изпълни. Страховете, които дали по политически причини, се всяват в гражданите, не ги намирам за основателни\", заяви още министърът. Евроанализът на държавното обвинение беше изготвен след посещение от четирима прокурори от Великобритания, Испания, Холандия и Германия. Докладът, който те изготвиха, бе силно критичен. Още тогава се появиха информации и намеци, че подобен мониторинг ще бъде поискан и за съдилищата. С решение от октомври миналата година  правителството е поискало от служба на ЕК помощ  в 12 области, като три от са насочени към съдебната система.", "date": "2018.03.16", "title": "Цачева: Следващата седмица България ще се отчита за свършеното по евроанализа на прокуратурата"}
{"url": "https://www.dnevnik.bg/evropa/2018/03/16/3147648_gibraltar_zaplashi_s_otvetni_merki_ako_ispaniia_go/", "text": "Гибралтар предупреди, че може да анулира правата и защитите, с които се ползват испанците и други граждани на Европейския съюз, които живеят и работят на територията му, ако Мадрид използва правото си на вето, за да го изключи от споразуменията за Брекзит между ЕС и Великобритания, предаде \"Гардиън\". Според насоките за преговори на ЕС от април миналата година Гибралтар ще бъде извън бъдещата търговска сделка с Великобритания, освен ако не се постигне предварително споразумение с Испания, което на практика дава на Мадрид право на вето. Зам. главният министър на Гибралтар Джоузеф Гарсия описа клаузата за вето като незаконна и каза, че използването й може да бъде оспорено в съда. По думите му позоваването на тази клауза може да накара правителството да преразгледа статута на гражданите на ЕС и споразумението, гарантиращо изплащането на пенсиите на испанци, които са работили в Гибралтар, преди Франсиско Франко да затвори границата през 1969 г. \"Ако Испания използва правото си на вето според тази клауза, ще го оспорим в съда, каквото и да значи това за целия Брекзит\", закани се Гарсия, отбелязвайки, че Мадрид се опитва да направи разграничение между оттегляне от ЕС и преходен период, макар за Гибралтар преходът да е част от оттеглянето. Ако Гибралтар бъде изключен от  споразуменията за прехода  и за оттеглянето, добави той, правителството може да бъде принудено да преразгледа правата и на гражданите на ЕС, които живеят и работят там, както и на 13-те хиляди работници, които пресичат границата с Испания всеки ден. \"По отношение на работниците това не е нещо, което искаме, нека го подчертая. Но това е един от вариантите. Има 2000 граждани на ЕС, които живеят в Гибралтар, оставям настрана работниците. Някои от тях очевидно работят тук. 800 от тях са испанци и те са избрали Гибралтар за свой дом\", допълни Гарсия. \"Ние ги приветстваме в Гибралтар, но ако преходът и оттеглянето няма да се прилагат за нас, а те включват глави конкретно за правата на гражданите и правата на работниците и за граничните работници, тогава ние ще сме свободни да правим каквото си искаме с тези елементи\", допълни той. На референдума за излизането на Великобритания от ЕС 96% от жителите на Гибралтар гласуваха в подкрепа на еврочленството. В началото на февруари испанският външен министър Алфонсо  Дастис каза, че нищо няма да се промени  след излизането на Великобритания от ЕС и хората ще могат да продължат да живеят на едното място и да работят в другото. \"Струва ни се обаче логично да замразим прилагането за Гибралтар на споразумението между ЕС и Великобритания за Брекзит, докато не бъдат решени някои дребни досадни проблеми като възможността за съвместно ползване на летището на Гибралтар и обмена на данъчна информация\", отбеляза Дастис. Испания има претенции над тази територия, която отстъпи на Великобритания през 1713 г. Испанското правителство обвинява Гибралтар, че е данъчно убежище или че толерира контрабандата на тютюн.", "date": "2018.03.16", "title": "Гибралтар заплаши с ответни мерки, ако Испания го изключи от споразуменията за Брекзит"}
{"url": "https://www.dnevnik.bg/sviat/2018/03/16/3147409_desetki_hiliadi_biagat_ot_anklava_iztochna_guta_v/", "text": "Най-малко 12 500 души са напуснали бунтовническия анклав Източна Гута в Сирия вчера според руските власти и организация, наблюдаваща конфликта. Според активисти избягалите вече са няколко десетки хиляди, а до края на деня това се очаква да направят още около 20 хил. души - между 800 и 900 на час. Това съобщават световни медии и неправителствени организации, докато силите, сражаващи се за режима на президента Башар Асад, напредват в обсадения район в покрайнините на Дамаск с население   към началото на тази година. Данните за точния брой се разминават. Според \"Гардиън\" само от град Хамурия, на около 12 км източно от Дамаск, до вчера след обяд са избягали  . Хиляди други бягат и от недалечното градче Джисрен, до което армията също е достигнала, съобщи базираният в Лондон Сирийски център за наблюдение на правата на човека. Новата фаза в офанзивата съвпадна  с годишнината от протестите , които се смятат за начало на сирийската криза. Според агенция \"Интерфакс\", която цитира руското министерство на отбраната, само от началото на   са напуснали района през коридорите, отворени от сирийската армия и руските ѝ съюзници, към зони, които са под контрол на режима. \"Всеки час  ,\" каза вчера за РИА \"Новости\" ген. Владимир Золотухин. Това е първото масово бягство от района от началото на офанзивата по-рано тази година. \"Бяхме в капан в мазетата и не смеехме да излезем. Не можехме да направим нищо... Нямаше храна,\" разказва за \"Ройтерс\" човек, напуснал контролираната от бунтовниците зона. През февруари руският президент Владимир Путин обяви петчасова  \"хуманитарна пауза\"  всеки ден след резолюция на ООН, осъдила убийствата на  стотици цивилни  заради въздушни удари на режима. Тогава  почти никой не премина  по отворените коридори до територия на режима, а Москва и Дамаск обвиниха бунтовниците, че не им позволяват да напуснат и ги държат като живи щитове (това твърдят и цивилни, които се виждат в репортажи, излъчвани от сирийската държавна телевизия). Между   са напуснали домовете си от началото на конфликта. От тях   са вътрешно разселени. Раздробяване Миналата седмица  армията на Асад се вклини  в Източна Гута с идеята да отцепят части от него, като свържат силите си, напредващи от изток, с тези в западния край на района. Източна Гута е една от последните крепости на бунтовници, които се сражават срещу Асад. Последните обаче успяха да го раздробят на три отделни територии. Бунтовници от ислямистката (но не определяща със салафитска идеология или джихадистка) организация заявяват за \"Ройтерс\", че са се изтеглили някои от обсадените градчета и че мислят само за безопасността на цивилните. Кампанията на режима цели да откъсне градчетата и селата, разпръснати из Източна Гута, чрез въздушни удари, а в последните седмици - и чрез сухопътна офанзива. Според данни на Би Би Си близо 70% от района са под контрола на проправителствени сили. Базираното в \"Бейрут\" издание \"Ал Масдар\", което подкрепя режима, съобщава, че бунтовници, водени от \"Файлак ал Рахман\" и обединението около бившия клод на \"Ал Кайда\" в Сирия, са опитали да си върнат контрола над Хамурия и други райони, но без успех. Международният комитет на червения кръст съобщи, че камиони с хуманитарни помощи са успели да влязат в района и са се насочили към най-големия град там, Дума, който е ключова крепост за бунтовниците в последните години. Сирийският клон на организацията обаче предупреди, че доставката е едва малка част от помощта, от която жителите се нуждаят. По оценки на ООН получилите постъп до храна и медикаменти са няколко десетки хиляди. Според ООН загиналите в офанзивата в Източна Гута до момента са най-малко 1100 душr, а ранените са хиляди. Тази сутринт Сирийският център за наблюдение на човешките права обяви, че при нов удар в предградието на Дамаск Кафр Батна са загинали най-малко 31 души, а ранените са над 100. Ако районът, който е под контрола на бунтовници от почти пет години и (както и Западна Гута) преживя химическа атака през 2013 г., премине в ръцете на режима, единственият обширен район, контролиран в по-голяма степен от бунтовници, ще остане северната провинция  Идлиб , където действат хиляди бунтовници - част от тях крайни ислямисти, включително  от бившия клон  на \"Ал Кайда\" в Сирия. Междувременно външните министри на Русия, Турция и Иран - Сергей Лавров, Мевлют Чавушоглу и Мохамад Джавад Зариф - пристигнаха за среща в казахстанската столица Астана за среща за бъдещето на Сирия. Те също така трябва да подготвят тристранна среща в Истанбул. Подобна среща в Астана (формат, установен от трите държави като \"гаранти\" за деескалация в Сирия) имаше и преди силите на Асад успешно да отвоюват Източно Алепо.", "date": "2018.03.16", "title": "Десетки хиляди бягат от анклава Източна Гута в Сирия заради офанзива на режима"}
{"url": "https://www.dnevnik.bg/analizi/2018/03/16/3147669_da_gledame_sveta_prez_ochite_na_putin_niama_zashto/", "text": "На 12 март министър-председателят на Великобритания Тереза Мей обвини Русия, че или е пряк автор на опита за убийство на бащата и дъщерята Скрипал на британска територия, или е допуснала други лица да използват за тази цел произведения от руската държава невропаралитичен газ \"Новичок\". Същевременно водачът на лейбъристите Джереми Корбин по повод същия случай не обвини Русия, а призова за \"здрав диалог\" с Кремъл. В парламента думите му бяха посрещнати с възмущение и от консерватори, и от лейбъристи. А медиите коментират, че изказването на Мей е било по-остро от очакваното, т.е. от прогнозираното. Във всеки случай парламентът реагира, както би реагирал всеки нормален индивид в сложна и неясна ситуация – трасира двете главни линии на реакция: на изгодата (Корбин) и на достойнството (Мей). На 14 март държавата избра окончателно линията на достойнството: изгони 23-ма руски дипломати, за бъде \"демонтирана\" руската шпионска мрежа във Великобритания, свика Съвета за сигурност, отмени всички официални срещи с руснаците, обяви, че нито министри, нито царското семейство ще присъстват на световното първенство по футбол, защото е в Русия, и подготви икономически санкции. Ескалира и езикът: британците вече не говорят за \"случая Скрипал\", а за \"нападението в Солсбъри\", т.е. с невропаралитичен газ е нападната Англия. Медиите казват, че Англия и Русия вече били в студена война. Няма да анализирам тук самия случай, макар че той е вече много значим политически и на път да се превърне в изключително значим. Сега ще ме интересува прогностиката. Ще използвам този случай само като пример, който може да илюстрира една според мен основна слабост на определен тип политическа прогностика. А на свой ред пример за такава прогностика дава статията \" Русия след Путин \" със съавтори Иван Кръстев и Глеб Павловски, публикувана навръх 3 март в Портал \"Култура\". Тезата ми е, че въпросната статия (както ще я наричам за кратко оттук нататък) е написана сякаш съществува само политиката на изгодата, а политиката на ценностите не е спомената изобщо. В резултат описаната картина става едностранчива и прогнозирането, основано на нея, не върши работа. Вярно е, че политиката на изгодата опростява света, но по същия начин са опростени изборите на един идеален егоист. Такива хора обаче са рядкост, ако съществуват изобщо, повечето от нас прокарват линията на поведението си някъде между идеалния егоизъм и идеалния алтруизъм, а по-близко до кой край ще мине тази линия зависи от избора ни във всеки конкретен случай. Тъкмо затова поведението е нещо трудно предвидимо дори за нас самите. Ако приемем обаче, че едно поведение има само една цел – изгодата, тогава то може да бъде прогнозирано доста точно, включително до числов израз – в пари. На зададеното равнище на обобщение това, което важи за поведението на индивидите, важи и за поведението на държавите. Особено на Русия, чиято политика се прави до голяма степен лично от Путин. Затова, ако приемем, че Путиновата политика цели само изгодата, тя става сравнително лесно изчислима и прогнозата може да прозвучи много убедително. За мен въпросната статия е написана именно много убедително. И аз съм съгласен с главната хипотеза на съавторите (ще ги наричам така, за да не повтарям всеки път по четири имена). Тя е смислена и подкрепена от силни доказателства: че Русия, в която Путин изглежда да има повече власт отвсякога, всъщност навлиза в пост-Путинов период. Съгласен съм и с главните предположения за параметрите на политиката, която Путин – а и Русия след него – ще се стреми да следва. Оттук нататък обаче започвам да си задавам проясняващи въпроси в задочен диалог със съавторите (в кавички са точни цитати от въпросната статия). – Какви са по-конкретно параметрите на тази Путинова политика? И какъв свят предполагат те? – Русия ще \"продължи агресивните си усилия за осигуряване на своята глобална роля. В това отношение [т.е. във връзка със осигуряването на глобалната роля] необходимостта от противодействие на американското влияние ще си остане водещ фактор в руската външна политика\". Това е ключов момент, защото заедно с параметрите ни казва какво е според съавторите разбирането на Путин за света днес и едновременно с това за света утре. Оказва се, че този свят е в основата си неизменен, в него цел неизменно е единствено изгодата, а за постигането ѝ единствено важно е разпределението на силите. И се предполага, че съотношението на силите Русия/Америка няма да се измени съществено, а целите и на двете ще си останат същите. Изгодата за Русия е \"да си осигури\" глобална роля; за да стане това, тя трябва успешно да се противопостави на \"американското влияние\". Очевидно тук се предполага \"игра с нулев резултат\" – за опростяване на модела, само между Русия и Америка: колкото по-глобална е ролята на Русия, толкова по-малко ще бъде американското влияние и обратно. Така стоят нещата днес, но така ще бъде и утре, следователно можем да правим прогнози с голяма сигурност. Защо? Ами защото в макрополитиката така са стояли нещата винаги и винаги така ще стоят. Та нали всеки \"играч\" се стреми към максимална печалба (максимална глобална власт); какво конкретно ще се опита да направи зависи единствено от представата му за конкретното съотношение на силите: да настъпи, за да максимизира печалбите, или да отстъпи, за да минимизира загубите. А какво конкретно ще се случи зависи от реалното съотношение на силите. И се получава правене на политика по следната примерна схема – Путин, 2014: \"Как максимално да спечелим срещу американците през 2014 г.? Като настъпим в Крим. Ще има и някои загуби, но те ще бъдат несравнимо по-малки от печалбите.\" И настъпва. Съответно за прогнозния период (той не е уточнен, на едно място само с лекота е споменато за следващите \"6 или 16 години\") съавторите не очакват подобни благоприятни възможности за Путин, поради което не очакват и нови настъпления навън. Просто и логично и прогнозата готова. В полето на \"силовата\" публицистична прогностика въпросната статия може да служи за образец. А това е и най-популярният тип политология в света днес. Не само Путин, всъщност повечето хора са свикнали да гледат \"света на голямата политика\" по този чисто силов начин. Такъв поглед масово не се осъзнава като едностранчив. Допускането, че редом с политиката на изгодите и силите съществува и политика на достойнството и ценностите, привично се окачествява като наивно. Напротив, последователното тълкуване на политическите действия като целящи изгодата се приема за реализъм. По тази логика всичко се свежда до сили на държавата – и науката (всяка, не само военизираната), и изкуството, и спортът, и дори такава слабост като любовта бива превръщана в държавната сила \"любов към Родината\". Наистина, много хора прилагат същия подход и към оценката на поведението на индивидите. В тази област обаче се основаваме и на личния си опит. Затова по-често се сещаме, че оценката и прогнозата ни трябва да включват и ценностите като мотив. Дори да си кажем \"в този случай тя ще действа само по изгода\", с това утвърждаваме, че в други случаи същият човек може да действа и по други съображения, защото личният опит ни сочи, че и такива случаи има. В областта на публицистичната политология обаче най-често и автори, и читатели са хора без личен опит (което при нашите съавтори не е така, а това прави тезата им по-учудваща). Като липсва личен опит, мисленето пада на равнище възприети мнения за други възприети мнения, нищо лично. Най-честият резултат е пренареждане на предразсъдъци, а не търсене и оценяване на реалности. Един от най-работещите предразсъдъци е гореспоменатият: че поведението на държавите се ръководи единствено от егоистичната изгода. Това стои просто и логично и дава възможност за прогнози, които са прости и разбираеми за мнозинството от аудиторията; освен това лесно се помнят и възпроизвеждат, осигурявайки на ретранслаторите си известен социален престиж. Те обаче крият два проблема. Първият е, че като не включват компонента на ценностите, много често не се сбъдват. Това е без последствие за ретранслатора – зер той просто е повторил казаното от автора и личната му отговорност е минимална. Но ако някой политик се съобрази с такава прогноза, той рискува да направи големи бели на много хора. А авторът на прогнозата – да се изложи като недотам професионалист. Вторият проблем е, че егоистичното мислене за макрополитиката се утвърждава като норма. Тук ще използвам няколко добре познати исторически събития като примери за несбъдване на предполагаеми прогнози, ако те са основани на егоистичната калкулация на съотношението на сили: Датата е 1 септември 1885 г., ние сме в Пловдив, Източна Румелия и правим прогноза за политическото развитие до края на годината. Ще видим ли предстоящото Съединение? Абсурд. Дори да знаем за подготовката, щяхме да се надсмеем – какво са една шепа комитаджии и селската четица начело с Чардафон Велики и изгората му Делка Шилева, против силата на румелийската милиция, зад която е османската армия? Или ако правим силова прогноза в началото на сръбско-българската война – няма да дадем никакъв шанс за победа на Сливнишките висоти. Никога не могат необучени селяни, роби вчерашни, да победят сръбските бойци, нито българските капитани – сръбските генерали (след като, както знаем, Русия ни е оставила без висше офицерство). Да дойдем по-насам в историята: силовата политология би могла да предвиди Мюнхен, 1938 г., когато съюзниците Англия и Франция по силови съображения предадоха Чехословакия, но не и реакцията на германската агресия в Гливице на 1 септември 1939 г., когато същите съюзници, незабравили силовите съображения, очевидно са избрали да се ръководят от някакви други и не предадоха Полша, а започнаха Втората световна война. Също и у нас: през 1943 г. Германия иска от България да бъдат депортирани всички евреи (с цел избиването им) и явно, основавайки се на силова прогноза, очаква България да ги даде. А България веднъж избира да види ситуацията през силовия ракурс и позорно организира изпращането на смърт на евреите от т.нар. нови земи; но втори път, за своя чест, избира да види ситуацията не през силата и не дава евреите от \"стара България\", което ѝ прави чест. (Ако някой иска да спори тук по уж \"юридическата\" линия, че те не са били български граждани, а те не са били, защото нарочно не сме им дали гражданство – моля!) Германците, които тогава са превърнали силовата политика във война, в която България е слабичък съюзник, са били изненадани. А като научим това днес, изненадваме се и ние – особено ако сме приели за свое едно чисто силово политическо мислене. И накрая – пример за реална прогноза, взет от въпросната статия: в резултат от силов анализ се заключава, че \"през първата половина на 2018 г. Русия ще се стреми да избягва всяко действие, което би могло да предизвика враждебен отговор от страна на международната общност\". Но само ден след българската публикация става споменатото \"покушение срещу семейството Скрипал – нападение в Солсбъри\". Отсъждането е сложно и читателят се двоуми: ако прогнозата във въпросната статия е вярна, трябва да са верни изпреварващите опровержения в Путиновите медии (наумяващи схемата \"Гузен негонен бяга\" примерно), че англичаните сами са направили този опит за убийство, за да провалят футболната олимпиада през 2018 г. в Русия! А ако е вярно казаното в британския парламент, потвърдено на дело от обявените британски санкции, тогава не е вярна прогнозата във въпросната статия. И можем да почнем да си обясняваме станалото примерно като руска демонстрация на груба сила за вътрешна консумация, игнорираща реакциите на света. Но това е отделна важна тема. Тук ще отбележа един нюанс. Ако човек е решил да мисли чисто силово и егоистично, той може стройно и непротиворечиво да интерпретира с този подход всичко в миналото. Пример за това е успехът на конспиративните теории – всяко алтруистично действие може да бъде представено като егоистично, всяко добро – като зло, а ако доказателства няма – \"Има ги, ама още не ги знаем!\" – и край на разумния спор. Този подход обаче се проваля в прогностиката. Прогностиката винаги трябва да има на ум парадокса на черния лебед – когато се реализира събитие, което по някаква логика (например силова) сме оценили предварително като малко вероятно (популяризиран у нас от Насим Талеб в книгата му  ). Да вземем елементарната прогноза за предстоящото преизбиране на Путин за президент. Тук наистина царствува калкулацията на силите, броени в процентите на електоралните нагласи, и тя с практически пълна сигурност предвижда победа за Путин. Но ето какво написа през януари т.г. професор Андрей Зубов, историк, който сега е и заместник-председател на малката продемократична партия \"Парнас\" (в лична кореспонденция с автора): Разбира се, историческите примери на Зубов не са част от прогноза – той просто напомня, че се случват и несилови събития, които могат да обезсмислят дори сбъдналите се силови прогнози. Но и някои свръхсилови събития могат да направят това и най-близкото до ума и най-грамадното е войната. Красиви и неточни като всеки добър афоризъм са думите на Клаузевиц, че войната била продължение на политиката с други средства. Войната е продължение с други средства само на силовата политика. Но тогава, ако виждаме по путински света като среща на силите, първият въпрос, който трябва да зададем на политическия прогностик, е: \"Ще има ли война?\" И нататък – ако да, то кога и каква? Ако пък няма да има – защо? И прогностикът трябва да даде отговори. Въпросната статия разказва силовия свят през погледа на Путин, но не повдига въпроса за войната. Негласното допускане е, че ни очаква дълъг период на силови конфронтации, без обаче нещо да се измени (а една война е доста огромно изменение). Успокояващо положение, но дали е вярно? Тук предметът е Русия, затова няма да анализирам менливите позиции на Тръмп, които, обтекаемо казано, не намаляват напрежението – последният пример е от 13 март, когато този президент обяви, че ще създава \"военно-космически сили\". Но ето два примера как се говори за войната в Русия днес:  Но самото обсъждане на \"технологията\" за нанасяне на ядрени удари по Европа или САЩ изглежда като, меко казано, бълнуване. Живеем в 2018 година! Нима всичко това е възможно?  Но нали военно-политическото ръководство и на Русия, и на САЩ не изключва възможността за война с прилагане на ядрено оръжие. /novayagazeta.ru/  Това се нарича отвръщащо-насрещен удар. Ако има решение да бъде унищожена Русия, тогава за нас възниква законно право да отвърнем. Да, за човечеството това ще бъде глобална катастрофа, за света ще бъде глобална катастрофа. Но аз като руски гражданин и глава на руската държава искам да си задам въпроса: а защо ни е такъв свят, ако там няма да има Русия? /meduza.io/ Съавторите казват, че се водят от примера на Джордж Ф. Кенан, който навремето също е видял отношенията Русия - Запад изключително като силови. Но посланието на Кенан е прицелено именно във войната и може да се обобщи като: \"Докарали сме го до силови отношения, затова нека да измислим как се прави студена война, за да не направим гореща!\" Докато въпросната статия ни демонстрира един привиден парадокс: именно силовото виждане за света не вижда свръхсиловото явление война. Нищо чудно, Путин не би искал да признае – особено пред руснаците – че войната е силова политика с други средства. Може би защото тогава руският неомилитаризъм ще се сблъска с последвалия Втората световна война руски лозунг-вопъл: \"Само война да не дойде!\" Или Путин разчита, че този лозунг е забравен, както масово е забравен в днешна Русия Сталиновият терор? Стана ясно, надявам се, че според мен не само няма защо да мислим като Путин, а има защо да не мислим като Путин. И не просто защото такова мислене е цинично, а защото опростеният Путинов свят не е реалният свят.", "date": "2018.03.16", "title": "Да гледаме света през очите на Путин? Няма защо"}
{"url": "https://www.dnevnik.bg/politika/2018/03/16/3147684_bsp_i_gerb_zashtitiha_tezite_si_za_chastnata_ohrana_s/", "text": "След като през седмицата първо главният прокурор, а после и държавния глава оспориха основни текстове от променения Закон за частната охранителна дейност, във времето за парламентарен контрол управляващи и опозиция отново защитиха тезите си по него. Законът за частната охранителна дейност е абдикация на държавата от грижата за българските граждани, управляващите търгуват със сигурността. Това каза народният представител от ПГ на \"БСП за България\" Тодор Байчев в декларация от името на група. \"Управляващите често забравят основите, върху които трябва да градим дейността си. Още по-често превръщат Народното събрание в орган, който пази и прокарва нечии чужди и частни интереси\", каза Байчев. По думите му това граничи с политически егоизъм. \"Това именно е случаят на МВР. Този състав на правителството - между ГЕРБ и \"Обединени патриоти\", са първите, които си позволяват да раздържавяват МВР, да търгуват с най-ценното на българските граждани – сигурността\", отбеляза Байчев. Според БСП Законът за частната охранителна дейност е един от най-опасните прецеденти в съвременното законодателство като представлява врата към връщане на \"добре познатите охранители от първите години на прехода. Чрез закона категорично се легитимира безотговорността и абсолютната слабост на това управление, се допълва в декларацията. По думите му законът предоставя в ръцете на кметовете нов ресурс за наливане на пари в обществени поръчки и частни фирми като прави последните лоялни на кметовете. \"Този закон е изключителна обида към служителите на МВР\", заяви Байчев. На свой ред от името на ГЕРБ депутатът Маноил Манев обясни, че няма нито една крачка на отстъпление от задълженията, които има МВР по отношение на охраната на обществения ред и че в променения закон няма нито един текст, който да отнема права на българските граждани. Манев посочи, че по казуса опозицията яхва вълната политически, което е опасно за националната сигурност. Странно ми е, когато една политическа партия, имаща себе си за алтернатива, не знам на какво, излиза и казва, че са загрижени, че МВР отстъпва от своите законови функции, като се имат предвид решенията й в миналото. Той посочи, че има предвид изваждането на Сигнално-охранителна дейност (СОД) от МВР, която се е занимавала тъкмо с охрана имуществото на гражданите. \"Вие ги продадохте и ги затворихте. Когато Орешарски назначаваше неграмотни по списъци, нямащи право да охраняват, тогава бяхте ли загрижени за отстъплението на МВР\", попита риторично депутатът. Недопустимо е да се твърди, че от парламентарната трибуна е казано нещо, което застрашава националната сигурност. Това каза заместник-председателят на ПГ на \"БСП за България\" Антон Кутев в процедура по начина на водене след декларацията на ГЕРБ. \"Парламентарните декларации сигурно позволяват много възможности, но във всеки случай надали позволяват този тон\", каза Кутев по повод изказването на Маноил Манев.  По думите на Кутев това трябва да се спазва дори, когато човек не си сдържа нервите. \"Ако не сме в състояние да поддържаме нормален тон в парламента, да спазваме поне децибелите\", призова Кутев. ", "date": "2018.03.16", "title": "БСП и ГЕРБ защитиха тезите си за частната охрана с политически декларации"}
{"url": "https://www.dnevnik.bg/bulgaria/2018/03/16/3147726_puten_policai_zasnet_da_vzima_podku_poluchi_tri_godini/", "text": "Софийският градски съд (СГС) осъди Сашо Тръпков, пътният полицай, заснет да взима подкуп от 20 лева на три години условно с пет години изпитателен срок. Наложена му е и глоба в размер на две хиляди лева. Присъдата беше прочетена днес от съдия Петър Сантиров, след като обявеното произнасяне по случая за вчера беше отложено заради  проблеми с компютъра на магистрата.  Срещу Тръпков имаше обвинение и за съставяне на документ с невярно съдържание, по което съдът го осъди на година условно с три години изпитателен срок. По обвинението за подкуп прокуратурата поиска условна тригодишна присъда с пет години изпитателен срок, както и лишаване от право Тръпков да бъде пътен полицай. Случаят от 2014 г. нашумя, след като  клипът , заснет от гражданин, събра популярност в социалните мрежи. Записът предизвика гнева на премиера Бойко Борисов, а КАТ забрани на служителите си да спират коли за рутинна проверка.", "date": "2018.03.16", "title": "Пътен полицай, заснет да взима подкуп, получи три години условно"}
{"url": "https://www.dnevnik.bg/sviat/2018/03/16/3147721_kolumbiia_osueti_atentat_na_kubinski_djihadist_sreshtu/", "text": "Колумбийската полиция арестува кубинец, заподозрян за планиране на убийство на американски дипломати в името на \"Ислямска държава\", предаде \"Асошиейтед прес\".  Заподозреният, Раул Гутиерес, пристигна в четвъртък в белезници в съдебна зала в Богота, където съдията постанови той да бъде задържан, без възможност за пускане под гаранция, заради обвинения в тероризъм и заговор. Той беше арестуван по-рано през седмицата в западния колумбийски град Перейра при съвместна операция с испанската полиция и ФБР. Властите обявиха, че са прехванали съобщения от февруари, в които Гутиерес обсъждал планове да изработи и взриви самоделна бомба в ресторант в Богота, където си е търсил работа като мияч на чинии. Ресторантът често бил посещаван от американски дипломати. В друго съобщение, изпратено по месинджъра Телеграм, той също така изразявал готовност да се самовзриви в името на Аллах и на \"Ислямска държава\".  Следователи заявиха, че Гутиерес получил точни инструкции за извършване на нападение срещу американци в комуникации с хора от Испания и Мароко.", "date": "2018.03.16", "title": "Колумбия осуети атентат на кубински джихадист срещу американски дипломати"}
{"url": "https://www.dnevnik.bg/sport/2018/03/16/3147031_kljuchov_napadatel_na_rusiia_propuska_svetovnoto_po/", "text": "Нападателят на \"Зенит\" (Санкт Петербург) Александър Кокорин ще пропусне предстоящото световно първенство по футбол в Русия. Контузия в коляното ще остави 26-годишния играч извън състава на домакините за шампионата. Кокорин е получил разкъсване на предна кръстна връзка на дясното коляно в реванша от осминафиналите в Лига Европа срещу \"Лайпциг\". \"Зенит\" приключи участието си във втория по сила турнир в Европа след домакинско равенство 1:1 в реванша и загуба с 1:2 в първия мач. Нападателят на \"Зенит\" е третият национал на Русия, който ще пропусне световното заради контузия в коляното. Извън игра за дълго време са още защитниците Виктор Васин и Георги Джикия. Кокорин е втори при голмайсторите в руската Премиер лига с десет гола. Нападателят беше върнат в националния отбор през 2017 г. след едногодишно прекъсване заради лоша форма и скандали извън игрището. Световното започва на 14 юни и ще продължи до 15 юли. Мачовете ще се изиграят на 12 стадиона в 11 града - Москва, Санкт Петербург, Калининград, Казан, Нижни Новгород, Самара, Волгоград, Саранск, Ростов на Дон, Сочи и Екатеринбург.", "date": "2018.03.16", "title": "Ключов нападател на Русия ще пропусне световното по футбол заради контузия"}
{"url": "https://www.dnevnik.bg/sviat/2018/03/16/3147732_nervnoparalitichnata_otrova_e_bila_v_kufara_na/", "text": "Има версия, че нервнопаралитичното бойно отровно вещество, използвано срещу бившия руски шпионин Сергей Скрипал, е било поставено в куфара на дъщеря му, преди тя да напусне Москва, предаде \"Ройтерс\", цитирайки статия на британския в. \"Телеграф\". На 4 март  66-годишният Скрипал  и 33-годишната му дъщеря Юлия  бяха открити в безсъзнание  на пейка пред търговски център в южния британски град Солсбъри. Оттогава те са в критично състояние в болницата. Юлия Скрипал е пристигнала в Лондон от Русия на 3 март, съобщават силите за борба с тероризма. Британски следователи работят по теорията, че отровата е била импрегнирана в дреха или козметика на дъщеря му, или в подарък, отворен в дома на Скрипал в Солсбъри, съобщава вестникът. Според Лондон отровата, която е засегнала и британски полицай, явил се на мястото,  е веществото \"Новичок\" , разработено от съветската армия. Британските власти обвиниха Москва в първо използване на подобно оръжие на територията на Европа след края на Втората световна война. Двадесет и трима руснаци, които  според Лондон са шпиони , работещи под дипломатическо прикритие, са получили една седмица, за да напуснат страната. Вчера Великобритания, Франция, Германия и САЩ  отправиха съвместен призив към Русия  да обясни как отровата е била използвана на британска територия. Москва отрича да е замесена  и обвини Лондон , че раздухва  антируска истерия . /БТА", "date": "2018.03.16", "title": "Нервнопаралитичната отрова е била в куфара на дъщерята на Скрипал, пише \"Дейли телеграф\""}
{"url": "https://www.dnevnik.bg/sviat/2018/03/16/3147729_grucki_sud_othvurli_treto_iskane_da_ekstradira_voenni/", "text": "Апелативен съд в Гърция отхвърли трето поред искане за екстрадицията на 8 войници, избягали от страната с хеликоптер след неуспелия опит за преврат от юли миналата година, съобщи \"Ройтерс\". Случаят с военнослужещите, които Турция смята за \"предатели\" и \"заговорници\", обтегна допълнително напрежението между Анкара и Атина. Според гръцки медии искането е \"неоснователно\", тъй като не е подплатено с \"нова информация\", надграждаща тази от предишните две. Магистратите изтъкват и че над осемте души тегне опасността да бъдат измъчвани, ако се върнат в Турция. Гръцки съд вече е предлагал  процесът срещу тях да се проведе  в Атина, но Анкара отхвърля това искане.  ", "date": "2018.03.16", "title": "Гръцки съд отхвърли трето искане да екстрадира военни в Турция"}
{"url": "https://www.dnevnik.bg/bulgaria/2018/03/16/3147741_prokuraturata_razsledva_pirogov_i_oshte_shest_bolnici/", "text": "Софийска градска прокуратура е образувала досъдебно производство за безстопанственост в \"Пирогов\" и още шест болници в страната. Това се разбра от изявление на Румяна Арнаудова, говорител на главния прокурор Сотир Цацаров, която съобщи резултатите от назначена през 2017 г. проверка на финансовото състояние на болничните заведения. Шестте разследвани болници в страната са в Попово, Русе, Велико Търново, Бургас, Благоевград и Кърджали. \"Данните сочат, че са извършени престъпни според нас деяния на територията на седем отделни населени места, поради което прокурори от Върховната касационна прокуратура образуваха шест досъдебни производства, а Софийската градска прокуратура – седмото\", заяви Арнаудова, цитирана от \"Фокус\".", "date": "2018.03.16", "title": "Прокуратурата разследва \"Пирогов\" и още шест болници в страната за безстопанственост"}
{"url": "https://www.dnevnik.bg/kultura/2018/03/16/3147269_otkus_ot_edinstvenata_istoriia_na_djulian_barns/", "text": "Повечето от нас могат да разкажат една-единствена история. Не че в живота ни се случва едно-единствено нещо – безброй са събитията, които превръщаме в безброй истории. Ала само една е от значение, само една си струва да се разкаже. Ето я моята. Деветнайсетгодишният студент Пол се връща у дома за лятната ваканция и в тенис клуба среща Сюзан, самоуверена и духовита омъжена жена на четирийсет и осем. Скоро тя и Пол стават любовници и той е горд, че връзката им е бунт срещу закостенелите нрави. Двамата избягват в Лондон и остават заедно години след като всичко, за което са мечтали, се е разпаднало. Мъдър и затрогващ роман от блестящия литературен картограф на човешкото сърце. Превод Надежда Розова Кое бихте предпочели: да обичате повече и да страдате повече, или да обичате по-малко и да страдате по-малко? Според мен накрая това е единственият истински въпрос. Вероятно ще изтъкнете – и то основателно, – че въпросът не е истински. Защото нямаме такъв избор. Ако имахме, щеше да го има и въпроса. Но в случая нямаме. Кой може да контролира силата на любовта си? Контролираш ли я, значи не е любов. Не знам как се нарича, но не любов. Повечето от нас могат да разкажат една-единствена история. Не че в живота ни се случва едно-единствено нещо – безброй са събитията, които превръщаме в без- брой истории. Ала само една е от значение, само една си струва да се разкаже. Ето я моята. Ето го обаче и първия проблем. Ако това е единствената ви история, нея сте я разказвали отново и отново, макар и – както е при мен – най-вече на себе си. Въпросът следователно е: приближават ли ни всички тези разкази до истината за случилото се, или ни отда- лечават от нея? Не съм сигурен. Един от начините за проверка е дали с времето излизаш от собствената си история по-добър или по-лош. Окажеш ли се по-лош, може би разказваш по-правдиво. От друга страна, има опасност в ретроспекция да се обрисуваш като анти- герой: понякога е проява на самохвалство да предста- вяш поведението си по-лошо, отколкото е било в действителност. Затова се налага да подходя обмислено. Е, научих се с годините. Сега постъпвам толкова обмислено, колкото необмислено действах преди. Или пък лекомислено? Възможно ли е една дума да има два антонима? Времето, мястото, социалната среда? Не съм сигурен доколко важни са те в любовните истории. Може би са играели роля в класическите произведения, къ- дето има борба между любовта и дълга, любовта и религията, любовта и семейството, любовта и държавата. Тази история обаче не е такава. И все пак, ако настоявате. Времето: преди повече от петдесет години. Мястото: на около двайсет и пет километра южно от Лондон. Средата: кварталът на борсовите посредници, така го наричаха – не че съм срещал борсов посредник през годините, докато живеех там. Самостоятелни къщи, някои с видими тъмни греди, някои изця- ло тухлени. Живи плетове от лигуструм, лаврови храсти и бук. Пътища с канавки, все още ненакърнени от жълти разделителни линии и паркоместа за обитателите. Беше време, когато можеше да отидеш с колата си до Лондон и да паркираш почти навсякъде. Наричаха нашата зона от предградията със симпатичното име Селото и десетилетия по-рано тя вероятно наистина е била село. По мое време вече имаше жп гара, откъдето мъже в костюми пътуваха до Лондон от понеделник до петък, а понякога и за половин работен ден в събота. Имаше и автобусна спирка на \"Грийн Лайн\", пешеходна пътека с оранжеви мигащи фенери, поща, църква с неоригиналното име \"Сейнт Майкъл\", кръчма,универсален магазин, аптека, фризьорски салон и бензиностанция, където правеха и дребни ремонти по автомобилите. Сутрин се чуваше електрическият война колите за разнасяне на мляко, а вечер и през уикендите (но никога в неделя сутрин) пърпореха бензинови косачки. На поляните край Селото се играеше креслив и некомпетентен крикет, имаше голф игрище и тенис клуб. Почвата беше достатъчно песъчлива, за да са доволни градинарите – лондонската глина не стигаше до тук. Наскоро бяха отворили деликатесен магазин, който според някои действаше подривно, защото предлагаше европейски стоки: пушени сирена и навървени валчести наденици, напомнящи магарешки пениси. Младите съпруги в Селото обаче ставаха по-авантюристични кулинарки и съпрузите им обикноено одобряваха това. От двата телевизионни канала Би Би Си се гледаше повече от Ай Ти Ви, а алкохол по правило се пиеше само през уикендите. В аптеката се продаваха пластири за брадавици и сух шампоан в пластмасови шишенца, но не и контрацептиви; в универмага можеше да се намери успиващият местен. Единствената история вестник \"Адвързайтър & Газет\", но нито едно еротично списание, дори най-безобидното. За секс артикули се налагаше да пътуваш до Лондон. Но тези неща из- общо не ме притесняваха през повечето време, докато живеех там. Така, с това приключват задълженията ми на агент по недвижими имоти (истински агент имаше на петнайсетина километра). И още нещо: не ме питайте за времето. Не помня ясно какво е било времето през живота ми. Да, помня как жаркото слънце засилваше сексуалния порив, каква радост носеше неочаквано навалелият сняг и как студените и влажни дни предизвикваха появата на ранните симптоми, впоследствие довели до смяна на двете ми тазобедрени стави. Нищо съществено в живота ми обаче не се беше случвало в контекста на метеорологията – още по-малко поради нея. Дано не възразите, но тя няма да играе роля в моята история. Все пак сте в правото си да направите заключение, че ако съм бил на тенис корта, в дадения момент не е валял дъжд или сняг. Тенис клубът – кой да допусне, че всичко ще започне от там? Като ученик гледах на това място просто като на клуб на организацията \"Млади консерватори\". Имах ракета и бях играл от време на време, колкото да върна трудна топка и да се проявя като приличен, макар и понякога безразсъден играч. Притежавах състезателен дух, без да съм особено даровит спортист. След първата година в университета прекарах три месеца у дома без капка разкаяние за неприкритата ми досада. Днес хората на същата възраст едва ли могат да си представят колко трудна беше комуникацията навремето. Повечето ми приятели бяха далече, а по силата на неизречено, но безусловно родителско разпореждане използването на телефона не беше препоръчително. Писмо, после отговор също с писмо. Всичко беше бавно и самотно. Майка ми предложи да ходя в тенис клуба – вероятно с надеждата там да срещна някоя хубава блондинка на име Кристин или някоя жизнерадостна Вирджиния с черни къдрици, и двете с благонадежден, макар и не очебиен консервативен уклон. Дори искаше да ме абонира. Мислено се присмивах на мотивите ѝ: онова, което категорично не предвиждах за живота си, беше да се озова в предградията със запалена по тениса съпруга и средностатистическите 2,4 деца, които на свой ред да намерят половинките си в клуба и тъй нататък по някаква ехтяща анфилада с огледала, продължаваща в безкрайното бъдеще сред лаврови храсти и лигуструм. Приех предложението на майка ми с иронична нагласа. Записах се и ме поканиха да \"покажа нивото си\". Това беше изпитание, чрез което с безмълвно английско благоприличие щяха да преценяват не само играта ми, но и поведението ми като цяло, и социалните ми умения. Ако не проявях отрицателни качества, щяха да допуснат наличието на положителните – така действаха. Майка ми се погрижи белият ми екип да е изпран, а ръбовете на шортите ми – видими и успоредни. Напомних си да не ругая, да не се оригвам и да не пърдя на корта. Играх с гъвкава китка, оптимистично и в значителна степен като самоук; представих се така, както сигурно очакваха от мен – избягвах подлите удари, които най обичах, и никога не запращах топката право към тялото на противника си. Сервис близо до мрежата, воле, второ воле, къса топка, прехвърлящ удар... Същевременно показвах възхищение от играта на съперника си – \"Идеално!\" – и уместна грижовност към партньора си – \"Моя топка!\". Държах се скромно след добър удар, кротко се радвах при спечелен гейм и печално клатех глава при загубата на сет. Умеех ги тези преструвки, затова охотно ме приеха за летен член и се присъединих към всички Хюговци и Каролайни. Хюговците обичаха да ми казват, че съм повишил средния коефициент на интелигентност на клуба и същевременно съм понижил средната възраст, а един от тях настояваше да ме нарича Умника и хер Професор - намек, че съм завършил първи курс в Съсекския университет. Каролайните се държаха дружелюбно, но предпазливо, защото прекрасно знаеха, че трябва да внимават пред Хюговците. Усещах как вроденият ми състезателен дух залинява сред това племе. Ако топка паднеше на няколко сантиметра извън очертанията, мимоходом вдигах палец към противника си и се провиквах \"Страхотно!\". При сервис, попаднал с няколко сантиметра по-напред или по-встрани, кимвах одобрително и тежко притичвах през корта, за да посрещна следващия. \"Симпатяга е този Пол\", дочух веднъж един Хюго да признава пред друг. Докато се ръкувахме след някоя моя загуба, се стараех да похваля нещо от играта на противника си: \"Онзи убийствен сервис към бекхенд страшно ме затрудни\", признавах откровено. Щях да остана в клуба само няколко месеца и не исках да ме опознават. Около три седмици след началото на временното ми членство се проведе турнирът \"Лъки Дип\" за смесени двойки. Съставът на двойките се определяше чрез жребий. Помня, че по-късно си казах: жребий и съдба са едно и също, нали? Падна ми се да бъда двойка с госпожа Сюзан Маклауд, която определено не беше никаква Каролайн. Предположих, че е на четирийсет и няколко. Косата ѝ беше прихваната с лента и ушите ѝ се виждаха, на което тогава не обърнах внимание. Носеше бяла спортна рокля със зелен кант и зелени копчета по предницата. Беше висока почти колкото мен, което ще рече метър и седемдесет и пет, когато лъжа и добавям два сантиметра. – Коя страна предпочиташ? – попита тя. – Страна? – Форхенд или бекхенд? – Извинявайте. Всъщност нямам предпочитания. – Тогава отначало поеми форхенда. В първия си мач – форматът беше елиминация с един-единствен сет – играхме срещу пълничък Хюго и ниска закръглена Каролайн. Тичах много, защото мислех, че съм длъжен да посрещам повечето топки, и отначало, когато бях до мрежата, се извръщах леко да проверя как се справя партньорката ми. Тя винаги успяваше да върне топката с плавни основни удари, затова престанах да се обръщам и установих, че ме е обзело огромно желание за победа. И наистина победихме с шест на два. Докато седяхме на чаша овесена вода с лимон, казах: – Благодаря, че ми спасявахте задника. Имах предвид многобройните случаи, когато се спусках към мрежата, за да засека топката, но бях пропускал и затруднявал госпожа Маклауд. – Казва се \"Добра игра, партньоре\". – Очите ѝ бяха сивосини, усмивката – уверена. – И се постарай сервисът ти да е по-встрани от центъра. Така се разширява ъгълът. Кимнах, че приемам съвета, и не усетих егото ми да пострада, както ако ме беше посъветвал някой от Хюговците. – Още нещо? – При двойките най-уязвимото място винаги е средата. – Благодаря, госпожо Маклауд. – Сюзан. – Радвам се, че не си Каролайн – чух се да казвам. Тя се изкиска, сякаш разбра какво имам предвид. Но как би могла? – Съпругът ти играе ли тенис? – Съпругът ми? – засмя се тя. – Не. Той обича голфа. Според мен е изключително неспортсменско да удряш неподвижна топка. Не си ли съгласен? Отговорът ѝ съдържаше твърде много информация, за да я асимилирам веднага, затова само кимнах и изсумтях тихо. Вторият мач се оказа по-труден – беше срещу двойка, която постоянно прекъсваше играта, за да обсъжда шепнешком тактиката си като в репетиция за брачна церемония. При един сервис на госпожа Маклауд прибягнах до евтин номер и приклекнах под нивото на мрежата почти на средната линия, за да разсея посрещащия удара. Свърши работа за няколко точки, но после, когато резултатът беше трийсет на петнайсет, се изправих твърде рано, след като чух изплющяването на сервиса, и топката ме удари по тила. Строполих се театрално и се претърколих в основата на мрежата. Каролайн и Хюго се втурнаха към мен с показна загриженост, а зад гърба ми се разнесе бурен смях и момичешкото: \"Да го броим ли за нарушение?\", което противниците ни, естествено, оспориха. Въпреки това спечелихме сета със седем на пет и се класирахме за четвъртфиналите. – Следващите са проблем – предупреди ме тя. – Стигнаха до регионалния шампионат. В момента губят позиции, но няма да се дадат лесно. И не се дадоха. Биха ни здравата въпреки усърднто ми търчане. Опитах ли се да пазя центъра, топката прелиташе далече встрани, а когато покривах страничната част на полето, тя тупваше до централната сервис линия. Преко сили спечелихме два гейма. Седнахме на една пейка и прибрахме ракетите си в калъфите. Моята беше \"Дънлоп Максплай\", нейната – \"Грейс\". – Извинявай, че те изложих – казах. – Никой никого не е изложил. – Сигурно проблемът е, че съм наивник в тактическо отношение. Вярно, прозвуча малко бомбастично", "date": "2018.03.16", "title": "Откъс от \"Единствената история\" на Джулиан Барнс"}
{"url": "https://www.dnevnik.bg/detski_dnevnik/2018/03/16/3145512_s_decata_v_pochivnite_dni_17_i_18_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  От 11 до 15 ч. в Националния политехнически музей на ул. \"Опълченска\" 66 ще се проведе втората дълга , съобщиха от музея. Посетителите ще имат шанса да се снимат в специална дигитална среда с емблематични предмети от миналото, да се потопят в магията на стара София и света на техниката. С помощта на специалисти участниците ще си \"сътворят\" сами неповторими фотографии, които принтирани на момента, ще отнесат със себе си за спомен. Работилницата е част от поредицата фотографски събития на Център \"Алос\". Вход: 10 лв. (включва 2-ма възрастни с до 3 деца).  -  Музикално ателие   , очаква деца между 6 и 10 години в детския научен център \"Музейко\" от 11 часа. - Какви са заплахите в онлайн общуването и за какво децата използват социалните мрежи. Това са част от десетте теми, които ще бъдат поставени на дискусия на родителския форум  , съобщиха организаторите от \"Теленор\".  Събитието  ще се проведе на 17 март в Sofia Event Center.  Малки и големи лисици са поканени на пътешествие в света на детската книга във Вълшебното място на лисиците  FOX book café . \"Докато родителите лисугери се надлаждавате на чаша хубаво кафе/вино/бира на горния етаж, на долния вашите лисичета ще се впуснат в света на приключенията\", обещават организаторите. На Съботното Четене за Лисичета са поканени всички деца на възраст до 10 години.  - Между 11 и 15 ч. детският научен център  гостува на магазин \"Декатлон\" - Подуяне, със серия от кратки научни експерименти, в които всички деца могат да участват. Ето и програмата с научни експерименти: 11 – Мързеливият водолаз; 11.30 – Energy stick; 12 – Стоящият ток; 12.30 – Топло и студено; 13 – Мързеливият водолаз; 13.30 – Energy stick; 14 – Стоящият ток; 14.30 – Топло и студено.  - От 15 ч.  център по сугестопедия \"Вихровения\"  отваря врати за всички, които искат да научат повече за метода, чрез който се постигат високи резултати за кратко време и се усвоява многократно увеличен учебен материал. Посетителите на откритите уроци ще могат не само да наблюдават, но и лично да преживеят различни моменти от сугестопедичния процес на обучение. Входът е свободен. Неделя - На демонстрация по джу джицу са поканени малки и големи от 12 часа в магазин \"Декатлон\" - Витоша. Участието е безплатно, необходима е само предварителна регистрация  тук .  - Сдружение \"Общност за демократично образование\" представя  . Той е създаден от децата от центъра и с гордост ще бъде представен от самите тях. Гостите на събитието от 14 до 17 часа в  Essence Center  ще намерят отговор на задачата: \"Майка имала на гости много деца. В къщата имало само 3 легла и за да ги побере, решила на всяко легло да спят по 4 деца, колко палачинки трябва да направи за закуска, ако всяко дете изяжда по 3?\". И още много други забавни задачи. -  Ден за най-малките  (1-5 г.) организира детският научен център \"Музейко\". От 10 до 17 \"Музейко\" ще развива техните умения за общуване, пространствено мислене, въображение. Ще ги вдъхновява за творчество и игра. Очакват ги куп специални дейности.  - На  ателието   са поканени децата от 5 до 7 години в природонаучния музей от 11 часа. - На   малки и големи могат да се насладят на духовия квинтет Windy, съобщиха организаторите от \"Модо България\". От 11 и 17 часа в Историческия музей ще прозвучи музикалната приказка \"Петя и вълкът\" от Сергей Прокофиев, както и \"Карнавал на животните\" от Камий Сен-Санс. Билети се предлагат на каса \"Опера\". Час преди всеки концерт в зала \"Русе\" на музея ще започне традиционната \"Работилница на възглавници\". В нея децата ще могат да декорират своя карнавална маска на тема животни. След всеки концерт малките зрители ще могат да присъстват на музикален урок, проведен от пианистката Венета Нейнска, да разгледат и проучат духовите инструменти.", "date": "2018.03.16", "title": "С децата в почивните дни (17 и 18 март)"}
{"url": "https://www.dnevnik.bg/politika/2018/03/16/3147700_mareshki_predlaga_1_ot_prihodite_v_hazarta_da_otivat/", "text": "Депутатите от \"Воля\" на Веселин Марешки предлагат 1% от приходите от хазарт да се разпределят поравно в бюджетите на Министерството на културата и това на спорта. Такива промени в Закона за хазарта подготвя групата и за които вчера е поканила на дискусия другите партии в парламента, но никой не се отзовал. Това се разбра от декларация, прочетена от Марешки по време на парламентарния контрол. Разказа, че артисти му споделили как от години не се отделят достатъчно средства за култура, и заключи, че след чалгаризацията тече процес на хазартизация. Според него на обществото в момента се показва, че човек може да стане богат не чрез лични качества, а с \"търкане на билетчета\". Марешки посочи, че с колегите му са \"сериозно притеснени\" от това и затова предлагат промяната. Освен това според него абсолютно незаконно се извършва реклама на хазартна дейност, която освен това развращава младото поколение. И ако така ще се действа, той призова поне колкото пари се отделят \"за този разврат и поквара\", да се дават и за култура и спорт. През последните години слагате певци и артисти в листите си, а после като седнете тук, не правите нищо тези гилдии да работят с достойнство, посочи още Марешки.", "date": "2018.03.16", "title": "Марешки предлага 1% от приходите в хазарта да отиват за култура и спорт"}
{"url": "https://www.dnevnik.bg/bulgaria/2018/03/16/3147683_durjavata_shte_opita_da_vurne_bulgari_ot_chujbina_v/", "text": "Министерството на образованието и науката (МОН) подготвя нормативни промени, с които да се регламентира приемът на завършили средно образование в чужбина българи в родните университети. Това се разбра от думите на просветния министър Красимир Вълчев на парламентарния контрол днес. Целта е да се даде възможност за кандидатстване в български университети без държане на конкретни кандидатстудентски и зрелостни изпити, тъй като в масовия случай завършилите в чужбина средно образование са посещавали неделно училище, където се изучава основно български език и литература, история и география. Един от вариантите, които се обмислят от експертите в министерството, е кандидатстването в родни университети на живели и завършили в чужбина средно образование българи да става с изпит по български език, за да е сигурно, че те знаят езика, обясни министър Вълчев пред \"Дневник\". Улесняване на приема на чуждестранни студенти в българските университети е и  сред предложенията на ректори .", "date": "2018.03.16", "title": "Държавата ще опита да върне българи от чужбина в родните университети"}
{"url": "https://www.dnevnik.bg/biznes/2018/03/16/3147751_prez_2017_g_v_3_ot_proverenite_mlechni_produkti_sa/", "text": "В 3% от проверките на Българската агенция за безопасност на храните, извършени през 2017 г., са установени примеси на немлечни мазнини, съобщи пресцентърът на агенцията. Инспекторите са извършили общо 169 проверки на млечни продукти в търговската мрежа през годината. Акциите са внезапни, с участието на сдруженията на производителите и на Комисията за защита на потребителите, а пробите от сирене, масло, кисело, прясно мляко и други млечни продукти се вземат на случаен принцип.  По предварително споразумение всяка седмица на ротационен принцип представител на една от организациите определя различни търговски обекти, откъдето всеки член на комисията взима по два вида млечни продукти от различни производители за лабораторно изпитване.  През годината са взети 98 проби от сирене; 46 от кашкавал; 17 от масло и 8 от кисело мляко. При лабораторното изпитване е установено, че само в 5 проби е имало немлечни мазнини (в 3 проби сирене и в 2 проби кашкавал), което е 2.96 % установени несъответствия. Продуктите са преетикетирани като имитиращи. На нарушителите са връчени актове за административно нарушение.", "date": "2018.03.16", "title": "През 2017 г. в 3% от проверените млечни продукти са установени немлечни мазнини"}
{"url": "https://www.dnevnik.bg/detski_dnevnik/2018/03/16/3147760_za_sledvashtata_uchebna_godina_v_polovinata_uchilishta/", "text": "За следващата учебна година в половината училища у нас ще има шкафчета за учениците от 1 до 7 клас. Такава прогноза направи просветният министър Красимир Вълчев в парламента днес. Целта е да се разреши проблемът с тежките раници на малките ученици. В момента в част от училищата има шкафчета, а през лятото се очаква да бъдат купени около 150-200 хил. шкафчета, като финансиране ще се отпусне на училищата, които предложат най-ниска цена на шкаф. Така за новата учебна 2018/2019 г. се очаква да има шкафчета за половината ученици. По данни на министъра децата от 1 до 7 клас са около 450 хил. След това ще бъдат купени шкафчета и за останалите училища, т.е. до две години ще има шкафчета за учениците от 1 до 7 клас във всички училища, обяви още министър Вълчев.", "date": "2018.03.16", "title": "За следващата учебна година в половината училища ще има шкафчета"}
{"url": "https://www.dnevnik.bg/biznes/2018/03/16/3147750_temenujka_petkova_shte_predloji_dve_vuzmojnosti_za/", "text": "В изготвяния от правителството анализ, който ще послужи за решение по проекта АЕЦ \"Белене\", министърът на енергетиката ще представи две опции за финансиране. Това е интерес от страна на китайската компания CNC, заявен в писмо от средата на февруари, и желанието на Европейската инвестиционна банка, което тя обявила миналата седмица. Министърът уточни по време на парламентарния контрол, че все пак заявката на банката е с доста условности, които са в зависимост от това как като цяло ще бъде структурирано финансирането. За интереса на китайската компания Петкова говори отдавна, но явно сега е получено писмо от нея, а за банката съобщи преди седмица. Наскоро депутатите дадоха срок на правителството  да вземе решение за съдбата на \"Белене\"  до четири месеца. Интересът на компанията и банката ще бъдат включени в изготвяния от Петкова доклад за различните варианти за най-рационално използване на оборудването. Тя припомни отново, че вече са похарчени около 3 млрд. лв. за проекта. Депутатът от БСП Васил Антонов, който зададе въпроса за съдбата на \"Белене\", препоръча на правителството час по-скоро да отмени решението си за спиране на проекта и да го внесе в Народното събрание.", "date": "2018.03.16", "title": "Теменужка Петкова ще предложи две възможности за финансиране на АЕЦ \"Белене\""}
{"url": "https://www.dnevnik.bg/sport/2018/03/16/3147749_juventus_-_real_e_gvozdeiat_v_chetvurtfinalite_v/", "text": "Ювентус\" и \"Реал\" (Мадрид) ще се изправят един срещу друг в най-интересния сблъсък в четвъртфиналите в Шампионската лига. Двата отбора се срещат в повторение на финала от миналия сезон. Преди година \"Реал\" стана първият отбор, който успя да защити трофея си в Шампионската лига. Мадридчани спечелиха рекордната 12-а титла след успех с 4:1 срещу \"Ювентус\" във финала. В другите двойки  жребият  противопостави \"Барселона\" - \"Рома\", \"Севиля\" - \"Байерн\" и \"Ливърпул\" - \"Манчестър сити\". Първият кръг ще се изиграе на 3 и 4 април. Реваншите са седмица по-късно на 10 и 11 април. \"Реал\" и \"Ювентус\" са играли 19 пъти помежду си. Европейският клубен шампион има предимство в съперничеството с девет победи, две равенства и осем успеха за италианците. Двата отбора са си вкарали еднакъв брой голове - по 22. За последно \"Реал\" и \"Ювентус\" се срещнаха в елиминационната фаза в турнира през сезон 2014-15. Тогава в спор за място на финала италианският шампион отстрани своя съперник след домакинска победа с 2:1 и равенство 1:1 в реванша. \"Ювентус\" търси първа титла в турнира от 1996 г., като отборът е загубил последните си пет финала.", "date": "2018.03.16", "title": "\"Ювентус\" - \"Реал\" е гвоздеят в четвъртфиналите в Шампионската лига"}
{"url": "https://www.dnevnik.bg/evropa/2018/03/16/3147765_isliamut_ne_prinadleji_na_germaniia_kaza_noviiat/", "text": "Ислямът не е част от Германия, заяви новият вътрешен министър на страната Хорст Зеехофер, цитиран от \"Ройтерс\". Той представи серия от твърди политики за имиграцията на фона на силната подкрепа за крайнодясната партия \"Алтернатива за Германия\", която след изборите миналата година за пръв път влезе в националния парламент. По оценки на германското правителство между 4.4 и 4.7 милиона мюсюлмани живеят в страната. Зеехофер, който е член на баварската сестринска партия на Ангела Меркел Християнсоциален съюз (ХСС), каза, че ще въведе \"основен план за бързи депортации\". Той освен това обеща да направи повече за отстраняване на причините за бягството на хората и за да се класифицират повече държави като \"сигурни\" страни по произход. Това би улеснило депортирането на хората, които не са получили убежище. \"Разбира се, мюсюлманите, които живеят тук, принадлежат на Германия\", посочи Зеехофер, като все пак подчерта, че Германия не трябва да се отказва от собствените си традиции и обичаи, които съдържат християнството в основата си. \"Моето послание е – мюсюлманите трябва да живеят с нас, не до нас или срещу нас. За да го постигнем, ни е необходимо взаимно разбирателство и уважение. Това може да стане само, ако разговаряме помежду си\", каза Зеехофер, който положи клетва като  вътрешен министър  в  сряда . Ведомството, което той ще оглавява, се казва  Министерство на вътрешните работи, строителството и родината . Зеехофер опитва да демонстрира, че партията му работи за справяне с проблема с имиграцията преди регионалните избори в Бавария през октомври, на които се очаква \"Алтернатива за Германия\" да влезе в парламента на провинцията. В коалиционното споразумение с консервативния блок на Меркел, включващ ХСС и нейния Християндемократически съюз, Германската социалдемократическа партия се съгласи с мерки за ограничаване на имиграцията към страната. Изказването \"Ислямът е част от Германия\" датира от 2010 г. и е на тогавашния германски президент Кристиан Вулф, но Меркел често повтаряше фразата и я превърна в своя, така че днес тя се свързва най-често с нея, посочва ДПА, цитирана от БТА. Макар и близък съюзник на Меркел, Зеехофер критикуваше открито проимигрантската й позиция. Той каза, че иска да свика ислямски срещи за обсъждане на проблемите, с които се сблъскват мюсюлманите при приобщаването си към германското общество.", "date": "2018.03.16", "title": "Ислямът не принадлежи на Германия, каза новият вътрешен министър"}
{"url": "https://www.dnevnik.bg/sport/2018/03/16/3147723_semeistvo_krosueits_osvobodi_putia_za_noviia_dom_na/", "text": "Ранното отпадане от Шампионската лига вероятно не влизаше в плановете на \"Челси\", но английският първенец има повод за радост. Основният проблем пред реконструкцията на \"Стамфорд бридж\" е решен и стъпките към строежа на стадиона могат да продължат. Изграждането на новото съоръжение беше в застой заради сложен казус, в центъра на който се озова  семейство Кростуейтс . Фамилията твърдеше, че след реконструкцията на \"Стамфорд бридж\" домът им ще остане в сянка, като ще бъде лишен от дневна и пряка слънчева светлина. Семейството нямаше намерение да продава парцела си и потърси правата си в съда. В крайна сметка футболният клуб и Кростуейтс са постигнали споразумение, като според британските медии семейството е поискало компенсация от 23 милиона паунда. Желанието на \"Челси\" е да увеличи капацитета на стадиона си от 41 600 на 60 000 места. Според първоначалния план проектът трябваше да бъде завършен за началото на сезон 2021-2022, но  беше отложен с три години . От клуба обясниха, че това се дължи на \"правни въпроси и одобрения по закон, за да се издадат разрешителни преди началото на строителните работи\". Новата прогнозна дата е изместена за сезон 2024-2025. Това означава, че поне до 2020 г. \"Челси\" ще продължи да играе на \"Стамфорд бридж\" и няма да започва строежа, който ще струва близо 1 милиард паунда.", "date": "2018.03.16", "title": "Семейство Кростуейтс освободи пътя за новия дом на \"Челси\" след многомилионно обезщетение"}
{"url": "https://www.dnevnik.bg/biznes/2018/03/16/3147757_dogovorite_s_centralite_v_marica_iztok_shteli_da_budat/", "text": "Налице са всички предпоставки договорите на двете притежавани от американски компании централи в Марица - изток - ТЕЦ \"Ей И Ес Гълъбово\" и \"Контур Глобал -Марица изток 3\" да бъдат прекратени до две седмици. Това са научили представители на работодателските организации на среща днес при премиера Бойко Борисов, съобщиха от пресслужбата на Българската стопанска камара. Срещата е трета в рамките на два месеца след като бизнес съюзите обявиха готовност за протести, ако проблемите в енергетиката не бъдат решени. По-късно министърът на енергетиката Теменужка Петкова обяви пред журналисти, че прекратяването на договорите с американските централи е процедура, която няма как да приключи в рамките на няколко седмици. Преговорите с двете американски централи за прекратяването на дългосрочните им договори за изкупуване на електроенергията на преференциални цени се водят заради това, че в този си вид те нарушават европейската забрана за държавна помощ. Преди месец председателят на парламентарната комисия по енергетика Делян Добрев беше коментирал  схемата, която би могла да даде решение  - първо да се изчисли каква част от инвестициите в двете централи вече се е изплатила, а за остатъка да се търси модел за компенсация. На днешната среща с бизнес съюзите представители на държавата са ги успокоили и че няма ма допуснат \"далавера в енергетиката\" чрез игри със студения резерв и нови мощности с \"преференциални цени\". Потвърдено е неувеличаване на средногодишната стойност на студения резерв от 500 МВт. Поет е ангажимент в подготвяния в момента пакет от законови промени в сферата на енергетиката да се добавят и такива, които да не позволят блокиране на либерализацията на пазара, появата на нов тип производители на енергия с \"преференциални цени’’ и участието им в регулирания пазар с такива \"преференциални цени’’, което би било неправомерна държавна помощ, се казва в съобщението от срещата, изготвено от Българската стопанска камара, която е ротационен председател на бизнес съюзите. В срещата са участвали председателят на парламентарната комисия по енергетика Делян Добрев, министрите на финансите – Владислав Горанов, и на енергетиката – Теменужка Петкова, ръководителите на държавните енергийни компании - Български енергиен холдинг, Национална електрическа компания и АЕЦ \"Козлодуй\", ръководителите на национално представителните работодателски организации – Васил Велев (председател на Асоциацията на индустриалния капитал), Димитър Бранков (зам.-председател на Българската стопанска камара),", "date": "2018.03.16", "title": "Договорите с централите в Марица изток щели да бъдат прекратени до 2 седмици"}
{"url": "https://www.dnevnik.bg/sport/2018/03/16/3147806_snimka_na_denia_avtograf_za_boiko_borisov_ot_trenyora/", "text": "Министър-председателят Бойко Борисов получава автограф от Висенте дел Боске. Треньорът, извел Испания до световния футболен връх, е в София.", "date": "2018.03.16", "title": "Снимка на деня: Автограф за Бойко Борисов от треньора, извел Испания до свeтовния футболен връх"}
{"url": "https://www.dnevnik.bg/zdrave/2018/03/16/3147814_zdravniiat_ministur_ne_se_pritesniava_ot_proverkata_na/", "text": "Нямам притеснение за проверките на прокуратурата в УМБАСМ \"Н. И Пирогов\". Следващата седмица ще влезем там с конкретен оздравителен план. Това коментира пред журналисти министърът на здравеопазването Кирил Ананиев в кулоарите на парламента за  образуваното от Софийската градска прокуратура досъдебно производство за безстопанственост  в най-голямата спешна болница и още шест болници в страната, цитиран от Агенция \"Фокус\". От началото на годината  Министерството на здравеопазването разработи и вече започна да прилага оздравителни планове  за лечебните заведения в лошо финансово състояние. Сега такъв ще има и за \"Пирогов\" още от другата седмица, се разбра от думите на Ананиев. Планът трябва да подобри финансовото състояние и да оптимизира разходите и структурите в болницата. \"Болницата има нужда от преструктуриране на отделенията. Има четири хирургии, четири ортопедични отделения - ненужни структури, ненужни началници и управленски персонал\", каза министърът. Това показа и  одит на болницата в края на 2017 г.  В отговор на въпроса дали ще се съкращават началници на отдели, министърът призова това да не се приема като съкращаване, а \"оптимизиране\" на отделенията. \"Това означава по-малко административни разходи и повече разходи за лечение на хората\", заяви той. Освен това от думите му се разбра, че няма планове за смяна на ръководството на болницата. \"На този етап не обмислям смяна на директори, тъй като не се е доказала някаква вина на директорите, които управляват в момента\", каза Ананиев. \"Няма болница, която да е в състояние на фалит\", заяви още министърът на здравеопазването. Направени оздравителни планове на всички болници, припомни той. \"Те се изпълняват и след всеки месец финансовото им положение се подобрява\", заяви министърът. На въпрос дали е \"заровил томахавката\" с управителя на НЗОК проф. Камен Плочев,  след като му искаше оставката , Кирил Ананиев отговори: \"Проф. Плочев го уважавам като един прекрасен специалист и човек. Може би в един момент не прецени добре какви трябва да му бъдат отношенията с мен и сбърка.\"", "date": "2018.03.16", "title": "Ананиев не се притеснява от проверката в \"Пирогов\", има оздравителен план"}
{"url": "https://www.dnevnik.bg/sport/2018/03/16/3147788_arsenal_shte_igrae_s_cska_moskva_v_liga_evropa/", "text": "Арсенал\" ще се изправи срещу ЦСКА (Москва) в четвъртфиналите на Лига Европа. Носителят на трофея от 2010 г. \"Атлетико\" (Мадрид) ще играе със \"Спортинг\" (Лисабон). Отборите на \"Ред бул\" - \"Лайпциг\" и \"Залцбург\", ще срещнат съответно \"Марсилия\" и \"Лацио\". Първите мачове са на 5 април, а реваншите са седмица по-късно. Жребият противопостави \"Арсенал\" и ЦСКА (Моксва) в момент на голямо напрежение между Великобритания и Русия заради  опита за убийство на бившия двоен агент Сергей Скрипал . Британското правителство  обвини Русия за покушението , след което  й наложи нови санкции . Министрите и кралското семейство  обявиха бойкот на световното първенство по футбол през лятото , а междувременно вървят призиви на високо ниво английският национален отбор да откаже участие. В допълнение срещите между англичани и руснаци почти винаги водят до хулигански прояви. Най-пресният пример бяха масовите безредици по време на европейското първенство във Франция през 2016 г. Тази седмица британците бяха предупредени да се пазят от \"антибритански нападения\" на световното в Русия. Те бяха призовани да избягват да коментират политическото положение, независимо дали са в страната като туристи или по работа. Наскоро имаше масови безредици в Билбао , предизвикани от фенове на \"Спартак\" (Москва) преди двубоя от Лига Европа срещу местния \"Атлетик\". Сблъсъците между испанските и руските привърженици доведоха до смъртта на полицай. \"Aрсенал\" и ЦСКА ще се срещнат за втори път в европейските турнири. Предишната им среща беше през есента на 2006 г., когато бяха заедно в групите на Шампионската лига. Руският отбор спечели у дома с 1:0, а мачът в Лондон завърши без голове. В предходния сезон московчани спечелиха първия си и засега единствен европейски трофей - Купата на УЕФА. \"Арсенал\" никога не печелил втория по сила клубен турнир на Стария континент. \"Артилеристите\" имат един финал - през 2000 г., когато загубиха с дузпи от \"Галатасарай\". Спечелването на Лига Европа остана единственият вариант за \"Арсенал\" да се класира за Шампионската лига. Тимът на Арсен Венгер заема шестото място във Висшата лига, като изостава с цели 12 точки от първата четворка. ЦСКА (Москва) води много оспорван битка за място в най-силния клубен турнир. Тимът на Виктор Гончаренко е трети в Премиер лигата с 41 точки, колкото има и вторият \"Спартак\". \"Локомотив\" (Москва) е лидер с 49 точки, а \"Краснодар\" е първи под чертата на зона \"Шампионска лига\" с 40 точки. Жребият за четвъртфиналите \"Лайпциг\" - \"Марсилия\" \"Арсенал\" - ЦСКА (Москва) \"Атлетико\" - \"Спортинг\" \"Лацио\" - \"Залцбург\"", "date": "2018.03.16", "title": "Лига Европа събра \"Арсенал\" и ЦСКА (Москва) в разгара на дипломатическата криза"}
{"url": "https://www.dnevnik.bg/biznes/2018/03/16/3147838_zapochva_stroitelstvoto_po_hemus_ot_iablanica_do_boaza/", "text": "Министърът на регионалното развитие и благоустройството Николай Нанков издаде разрешение за строеж на автомагистрала \"Хемус\" в отсечката от Ябланица до пътен възел \"Боаза\". Участъкът от км 78+500 до км 87+800 е с дължина от близо 9 км. Това съобщава пресцентърът на строителното министерство. Освен строителството на новата магистрална отсечка се предвижда и рехабилитация на близо 400 м от директното трасе при км 78+500, където сега магистралата свършва, и строителство на етапна връзка при км 87+600 в близост до село Брестница за връзка с път I-4 Коритна - Белокопитово. Проектът включва и рехабилитация на външните водопроводи за селата Брестница и Златна Панега, които попадат в трасето на аутобана и полагане на тръбна мрежа за интелигентни транспортни системи по протежение на новия участък. Ще се извърши и реконструкция на далекопровод. Издаденото разрешение за строеж предвижда при необходимост от допълнително изместване на заварени законно изградени съоръжения, да се представят инвестиционни проекти по реда на Закона за устройство на територията. При установяването на свлачища по трасето пък ще трябва да се уведоми министерството, а дейностите в санитарно-охранителните зони ще започнат след съгласуване с Басейнова дирекция \"Дунавски район\" . Разрешението за строеж разпорежда предварително изпълнение на обекта, който е определен за стратегически. Договорът за строителството на магистралната отсечка с Консорциум \"ХВП Ябланица\" бе подписан през юли 2017 г. Срокът за строителство е 910 дни, като от тях 180 дни са предвидени за проектиране, а 730 дни са за изграждане на обекта. При реализацията на проекта ще бъдат изградени 5 селскостопански подлеза, 2 такива надлеза, както и подлез при общинския път от Брестница към пещерата \"Съева дупка\". Автомагистралната отсечка ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети.", "date": "2018.03.16", "title": "Започва строителството по \"Хемус\" от Ябланица до \"Боаза\""}
{"url": "https://www.dnevnik.bg/sviat/2018/03/16/3147837_izkljuchitelno_veroiatno_e_putin_lichno_da_e_reshil_za/", "text": "Британският външен министър Борис Джонсън обяви, че е \"изключително вероятно\" руският президент Владимир Путин лично да е взел решението и да е наредил атаката с нервнопаралитично вещество в Солсбъри срещу бившия разузнавач Сергей Скрипал и дъщеря му Юлия Скрипал, при която пострадаха десетки. Това съобщи агенция \"Ройтерс\", цитирайки думите му два дни след като Великобритания  въведе серия мерки срещу Русия  и я обвини, че е извършила покушението срещу Скрипал. Кремъл отрича страната да имала каквато и да било роля в покушението. Междувременно прессекретарят на Путин Дмитрий Песков обяви, че Москва може да въведе ответни мерки \"всеки момент\". Думите му предшестваха коментара на Джонсън, който Песков определи като \"шокиращ\" и \"непростим\". Руският колега на Борис Джонсън, Сергей Лавров, пък обясни по време на форум в Астана, попитан дали Русия планира да изгони британски дипломаати от Москва: \"Разбира се, че ще го направим.\" \"Нямаме нищо против самите руснаци. Няма да има русофобия като резултат от случилото се, каза Джонсън. Пререканието ни е с Кремъл на (руския президент Владимир) Путин и с решението му - а ние мислим, че е изключително вероятно решението да е било негово - да нареди използването на нервнопаралитично вещество по улиците на Великобритания, по улиците на Европа за пръв път след Втората световна война.\" Британският първи дипломат направи коментара по време на посещение в музей в Лондон, където беше с полския си колега  Яцек Чапутович . Идеята за първата употреба на бойно отровно вещество на европейска земя от войната насам се появи вчера, в обща декларация на Германия, Франция, Великобритания и Съединените щати, в която  те заедно обвиниха Русия  и осъдиха атаката.", "date": "2018.03.16", "title": "\"Изключително вероятно\" е Путин лично да е решил за атаката в Солсбъри, обяви Борис Джонсън"}
{"url": "https://www.dnevnik.bg/biznes/2018/03/16/3147762_durjavata_shte_otneme_kategorizaciiata_na_hotel_sled/", "text": "Категорията на хотел край троянското село Чифлик ще бъде отнета след като негов клиент се оплака във фейсбук за лоша хигиена и обслужване, а след него и други потребители на социалната мрежа се включиха с критики. За отнемането на категорията 3 звезди на \"Чифлика палас и спа ризорт\" съобщи днес в кулоарите на парламента министър Николина Ангелкова, която изрази надежда, че процедурата, която се предприема за пръв път в страната, ще отнеме три - четири дни. Още днес се затваря първият етаж на хотела след заключение на районната здравна инспекция. По думите на министъра проверка на нейното ведомство е стигнала до извода, че \"този хотел изобщо не трябва да съществува\". Справка в международната резервационна система booking.com показва, че нощувка със закуска за двама души струва 110 лв. Оценката му е средна - 5.9 от 10, а последните коментари на гости са неблагоприятни. Ангелкова отбеляза, че през 2015 г. управата на този хотел е поискала да получи 4 звезди, но му е било отказано. Този хотел използва нерегламентирано в името си СПА, той няма сертификат за СПА по наредбата, така че това е още едно нарушение, добави министърът. Тя каза, че до месец ще бъдат внесени промени в Закона за туризма, с които се предлага създаване на Туристически инспекторат, за да може министерството да не чака друг орган да го сигнализира с очевидни неща, а да може незабавно да реагира. Тя призова хората да подават сигнали при подобно кошмарно пътуване или почивка, за да може министерството да вземе мерки. ", "date": "2018.03.16", "title": "Държавата ще отнеме категоризацията на хотел след множество жалби"}
{"url": "https://www.dnevnik.bg/zdrave/2018/03/16/3147909_produljavashtoto_medicinsko_obuchenie_v_bulgariia/", "text": "Продължаващото медицинско обучение на лекарите в България ще се провежда по изискванията и стандартите за Западна Европа, САЩ и Канада и ще има същия еталон за качество. Такова споразумение подписаха днес ръководствата на Българския лекарски съюз и Европейския съюз на медицинските специалисти, според което предстои унифициране на критериите за продължаващо обучение и ще дава възможност за акредитиране и сертифициране на медицинските форуми у нас по европейски стандарт. Споразумението е плод на двегодишни преговори между Българския лекарски съюз и европейската съсловна организация, обявиха от БЛС. То ще позволи продължаващото медицинско обучение на лекарите в България да бъде стандарт за качество както на територията на страната, така и в Европа, но освен това критериите, които ще се приложат, са стандарти и за САЩ и Канада, поясняват от Европейския медицински съюз. Продължителната квалификация на лекарите разширява, поддържа и актуализира знанията им, след като са приключили с университетското си обучение и специализацията си. След това лекарите могат да се квалифицират по собствено желание, като участват в курсове, индивидуални обучения, семинари, конференции, конгреси, презентации, симпозиуми, дистанционни обучения и т.н. Квалификацията по тези дейности се удостоверява от Българския лекарски съюз, но занапред той ще следи и дали те отговарят на критериите за качество.", "date": "2018.03.16", "title": "Продължаващото медицинско обучение в България вече ще е по европейския стандарт"}
{"url": "https://www.dnevnik.bg/evropa/2018/03/16/3147907_noviiat_germanski_transporten_ministur_e_protiv/", "text": "Новият германски министър на транспорта Андреас Шойер каза, че ще направи всичко по силите си, за да избегне забрана за каране на дизелови автомобили, предаде \"Ройтерс\". Шойер положи клетва  в сряда , заменяйки на поста Александер Добринт, който често бе обвиняван, че е твърде близък до автомобилната индустрия в страната. Новият министър каза, че е против въвеждането на система със стикери, която да идентифицира по-замърсяващите дизелови коли. По думите му това е първата стъпка към забраната за движение, която би искал да избегне. \"Не виждам себе си като приятел на автомобилните шефове, а като помощник на тези, които работят на производствените линии и като някой, който представлява интересите на притежателите на дизелови автомобили\", каза Шойер. Той отбеляза, че ще проведе \"нови много, много сериозни разговори\" с производителите на автомобили за дизеловата криза. Попитан дали автомобилните компании ще бъдат принуждавани да преоборудват дизеловите коли, той отговори, че очаква те да сътрудничат, но добави: \"Принуждаването не е начинът, по който аз правя политика.\" В края на февруари германски съд даде зелена светлина за  забрана на старите дизелови автомобили в центъра  на най-замърсените градове, като мерките ще се взимат и уточняват от местните власти. Целта е гражданите да живеят в по-здравословна среда, но неминуемо ще има ефект върху цените на около 12 милиона автомобили на най-големия автопазар в Европа, тъй като производителите ще трябва да направят скъпи подобрения или напълно да се откажат от цели серии.", "date": "2018.03.16", "title": "Новият германски транспортен министър е против забраната за дизелови коли"}
{"url": "https://www.dnevnik.bg/photos/2018/03/16/3147903_fotogaleriia_kartini_v_kafeto/", "text": "Южнокорейският барист Лий Канг Бин пресъздава сложни картини върху сметаната, която покрива топлите напитки, предлагани в заведението му.", "date": "2018.03.16", "title": "Фотогалерия: Картини в кафето"}
{"url": "https://www.dnevnik.bg/sport/2018/03/16/3147958_angliiskite_bitki_se_zavrushtat_na_goliamata/", "text": "След седемгодишно прекъсване в директните елиминации на Шампионската лига отново ще има сблъсък между английски отбори. Осминафиналите в най-силния клубен турнир започнаха с пет отбора от Висшата лига. От тях до финалната осмица достигнаха само два - \"Манчестър сити\" и \"Ливърпул\".  Жребият отреди те да се изправят един срещу друг  в битка за място на полуфиналите. Двата най-впечатляващи отбора във Висшата лига през този сезон са призовани да върнат спомените от зрелищните сблъсъци между английските отбори, които характеризираха Шампионската лига между 2004 и 2011 г. \"Мисля, че това е абсолютно мечтан жребий... За всички фенове на \"Манчестър юнайтед\", пошегува се мениджърът на \"Ливърпул\" Юрген Клоп в първата си пресконференция след жребия в Нион. Откакто през сезон 2003-04 Шампионската лига въведе осминафинали вместо втора групова фаза, английските отбори са се изправяли девет пъти един срещу друг в директните елиминации. \"Ливърпул\" е бил замесен в пет от тези битки, като е излизал победител в три от случаите. Първите два бяха срещу \"Челси\" в полуфиналите през 2005 и 2007 г., в които \"мърсисайдци\" излязоха победители. Първият сблъсък беше решен от спорен гол на Луис Гарсия, а вторият завърши с дузпи след размяна на две минимални победи с 1:0. Двата отбора се срещнаха още два пъти с краен успех за \"Челси\". В полуфиналите през 2008 г. сините от Лондон се класираха за финала с победа с 3:2 след продължения в реванша на \"Стамфорд бридж\". В четвъртфиналите през 2009 г. \"Челси\" спечели първата среща с 3:1, а вторият двубой завърши със зрелищно равенство 4:4. \"Ливърпул\" има още един двубой срещу английски отбор в директните елиминации. В четвъртфиналите през 2008 г. \"мърсисайдци\" отстраниха \"Арсенал\" след равенство 1:1 в Лондон и победа с 4:2 в реванша на \"Анфийлд\", дошла след късни голове на Стивън Джерард и Райън Бабел. \"Както съм казвал и преди, според мен не е приятно да играеш срещу отбор от твоята страна в Шампионската лига. Но в крайна сметка това е жребият и аз нямам нищо против\", заяви Клоп. \"Манчестър сити\" никога не се е изправял срещу английски отбор в Шампионската лига. \"Гражданите\" ще влязат като фаворит в битката с \"Ливърпул\". Те правят страхотен втори сезон под ръководството на Пеп Гуардиола, като вече спечелиха един трофей - Купата на лигата, скоро ще си гарантират титлата във Висшата лига и вече мечтаят за първо европейско отличие в историята си. \"Ливърпул\" обаче е единственият отбор, който успя да победи \"Манчестър сити\" през настоящата кампания. В един от най-зрелищните мачове този сезон \"мърсисайдци\" спечелиха с 4:3 през януари. Двубоят им през есента завърши с разгромна победа с 5:0 за \"гражданите\", която дойде след ранно изгонване на Садио Мане. \"Toва е много труден жребий. Предпочитахме да пътуваме до друга страна в Шампионската лига, но това е положението. Познаваме се много добре. Двата отбора играе нападателен футбол. Истината е, че предстоят два страхотни мача, в които ще видим качествен футбол\", каза спортният директор на \"Сити\" Чики Бегеристайн, който присъстваше на жребия в Нион. \"Справяме се отлично във Висшата лига, но както винаги в Шампионската лига нямаш право на грешки. Всичко трябва да работи добре, трябва да бъдеш почти перфектен и в двата мача, за да продължиш напред\", допълни испанецът. \"Сити\" има само една победа при гостуване на \"Ливърпул\" в последните 37 години. \"Гражданите\" обаче са впечатляващи у дома през този сезон. Tе имаха 19 победи и две равенства в 21 мача на \"Етихад\" при голова разлика 62:13, преди да загубят протоколния реванш с \"Базел\". Тимът на Гуардиола е изиграл 47 мача във всички турнири през този сезон, като в тях е отбелязал 121 гола и е допуснал само 36. \"Ливърпул\" също е много резултатен - 106 попадения в 43 срещи, но е получил цели 49 в своята врата. \"Със сигурност не сме фаворити в този кръг на Шампионската лига. Но когато останат само осем отбора, няма много фаворити. Може би само два - \"Барселона\" и \"Байерн\". Но слава богу това е футбол и нищо не е предрешено. Имаме още няколко мача до \"Сити\", но вече нямам търпение. Ще дадем всичко от себе си\", каза още Клоп. Английските сблъсъци в директните елиминации  2004 г. (четвъртфинал)  - \"Арсенал\" 1:1 и 2:1 2005 г. (полуфинал) \"Челси\" -   0:0 и 0:1 2007 г. (полуфинал) \"Челси\" - \"  1:0 и 0:1 (1:4 при дузпите) 2008 г. (четвъртфинал) \"Арсенал\" -   1:1 и 2:4 2008 г. (полуфинал) \"Ливърпул\" -   1:1 и 1:1 (2:3 след продължения) 2008 г. (финал)  - \"Челси\" 1:1 (6:5 при дузпите) 2009 г. (четвъртфинал) \"Ливърпул\" -   1:3 и 4:4 2009 г. (полуфинал) - \"Арсенал\" 1:0 и 3:1 2011 г. (четвъртфинал) \"Челси\" -  \" 0:1 и 1:3", "date": "2018.03.16", "title": "Английските битки се завръщат на голямата европейска сцена с мечтан сблъсък"}
{"url": "https://www.dnevnik.bg/biznes/2018/03/16/3148092_tepurva_predstoiat_meseci_na_pregovori_za/", "text": "Тепърва предстоят разговори със собствениците на двете притежавани от американски компании централи в Марица - изток - ТЕЦ \"Ей И Ес Гълъбово\" и \"Контур Глобал -Марица изток 3\" по техните договори. Няма как договорите да се прекратят за две седмици, съобщи днес пред журналисти министърът на енергетиката Теменужка Петкова, цитирана от агенция \"Фокус\". По-рано днес от Българската стопанската камера съобщиха , че на среща при премиера днес е станало ясно, че са налице всички предпоставки договорите да бъдат прекратени до две седмици. \"Оттук нататък може би в следващите няколко месеца ще трябва да се проведат съответни разговори с двете американски централи. Ще трябва да започне един диалог, в рамките на който ще можем да изясним съответно позициите на всяка една от страните\", е позицията обаче на министъра. Преговорите с двете американски централи за прекратяването на дългосрочните им договори за изкупуване на електроенергията на преференциални цени се водят заради това, че в този си вид те нарушават европейската забрана за държавна помощ. Преди месец председателят на парламентарната комисия по енергетика Делян Добрев беше коментирал  схемата, която би могла да даде решение  - първо да се изчисли каква част от инвестициите в двете централи вече се е изплатила, а за остатъка да се търси модел за компенсация. Срещата днес е трета в рамките на два месеца след като бизнес съюзите обявиха готовност за протести, ако проблемите в енергетиката не бъдат решени. В нея са участвали председателят на парламентарната комисия по енергетика Делян Добрев, министрите на финансите – Владислав Горанов, и на енергетиката – Теменужка Петкова, ръководителите на държавните енергийни компании - Български енергиен холдинг, Национална електрическа компания и АЕЦ \"Козлодуй\", ръководителите на национално представителните работодателски организации – Васил Велев (председател на Асоциацията на индустриалния капитал), Димитър Бранков (зам.-председател на Българската стопанска камара), Цветан Симеонов (председател на Българската търговско-промишлена палата) и Кирил Домусчиев (председател на Конфедерацията на работодателите и индустриалците).", "date": "2018.03.16", "title": "Тепърва предстоят месеци на преговори за американските централи в Марица изток, обяви министър Петкова"}
{"url": "https://www.dnevnik.bg/sport/2018/03/16/3148104_tribuna_na_stadion_spartak_vuv_varna_vse_pak_beshe/", "text": "Само месец след като кметът на Варна Иван Портних и председателят на Общинския съвет Тодор Балабанов обещаха, че заради ремонта на бул. \"Васил Левски\" в града \"нито една седалка няма да бъде бутната от трибуните\" на стадион \"Спартак\", това все пак се случи. Според членове на фенклуба \"Синдикат 21\" пред дни е започнало разрушаването не само на няколко реда седалки, както в средата на януари, а на цялата северна трибуна на съоръжението. По този повод в средата на седмицата от фенклуба разпространиха декларация, в която се казва: \"Във връзка със събарянето на трибуна \"Север\" на ст. \"Спартак\" искаме да изразим възмущението си от градската управа, която за пореден път подведе всички нас, уверявайки ни, че от трибуната няма да падне и една седалка. Такова уверение беше дадено първо от председателя на ОбС Варна Тодор Балабанов, а впоследствие и от кмета Иван Портних, както и от зам.-председателя на ОС Янко Станев\". Според привържениците на професионалния футболен клуб \"Спартак Варна\" събарянето е станало по нареждане на главния архитект на Варна Виктор Бузев без да бъдат взети под внимание нуждите на футболния отбор и начините на лицензиране. \"Едностранното решение да се прави избор АСФАЛТ или СПОРТ, поставено като ултиматум от главния архитект на града, напомня за едни далечни години преди 1990 г., когато власт имащите не зачитаха по никакъв начин мнението на гражданите\", се казва още в разпространената декларация. По повод на случилото се днес зам. - кметът на Варна Христо Иванов съобщи пред Би Ти Ви, че като компенсация за разрушената част от стадиона ще бъде изградена нова \"английски тип\" трибуна. Това щяло да стане по време на предстоящ ремонт. За неговото изпълнение в края на м.г. премиерът Бойко Борисов разпореди от бюджета на спортното министерство да бъдат отпуснати 1 млн. лв. До този момент обаче няма официална информация дали това действително се е случило или обещанието е било дадено, за да успокои духовете. През есента на м.г. фенове, недоволни от състоянието на спортната база и прилежащите й терени, организираха протести и поискаха помощ от премиера. В момента мажоритарен собственик на стадиона в съдружие с община Варна е компанията \"Инжстрой\". Внезапното събаряне на трибуните му отново извади наяве проблем, свързан със строителството на бул. \"Васил Левски\". Повече от четири месеца след като правителството обяви, че отпуска 80.5 млн. лв. за новото му трасе, проектът, финансовите разчети за реконструкцията и строителните книжа, свързани с нея, продължават да са сред най-строго пазените тайни на местната администрация във Варна. За това, че администрацията на кмета Иван Портних сама нарушава законите, сигнализираха още в началото на ноември м.г. от Камарата на геодезистите в България. В сайта на сдружението бе публикувана информация, според която от местната администрация отказват да дадат ясен отговор на въпросите има ли изработен технически проект за реконструкцията.", "date": "2018.03.16", "title": "Трибуна на стадион \"Спартак\" във Варна все пак беше съборена въпреки обещането на кмета Иван Портних"}
{"url": "https://www.dnevnik.bg/zelen/2018/03/16/3148115_triabva_da_se_priblijim_po_prirodata_kudeto_otpaduk_ne/", "text": "Природата е перфектната кръгова икономика. В нея отпадък не съществува. Ние трябва да се опитаме да се приближим до подобна на природната система, в която всяко нещо е полезно. Това е фундаментът на кръговата икономика, каза днес министърът на околната среда и водите Нено Димов на семинар на тема \"Интегрирано управление на отпадъците\" в курорта Пампорово, цитиран от агенция \"Фокус\" . Той призова местните власти и бизнеса да мислят в посока предотвратяване на отпадъка чрез повторна употреба, рециклиране, употребата на енергията чрез инсинериране и чак накрая депониране. Целта е депонирането да е нищожно малко. Министърът подчерта, че важно за развитието на страната е намирането на баланс между икономическото развитие и опазването на околната среда. \"Както е важно да пием чиста вода, да дишаме чист въздух, да обработваме отпадъците си, така е важно и това да не пречи на икономическото ни развитие. Тоест не можем да сложим приоритет на едното или другото, те трябва да се развиват ръка за ръка\", поясни Нено Димов. Той обясни, че философски погледнато съществуват два вида закони – едните, които могат да се нарушават и другите, които не мога да се нарушават. \"Могат написаните от човека закони, а не могат божиите или природните закони. Колкото по-близо е до втората група един човешки закон, токова по-малко може да бъде нарушаван\", поясни екоминистърът.", "date": "2018.03.16", "title": "Трябва да се приближим до природата, където отпадък не съществува, обяви министър Димов"}
{"url": "https://www.dnevnik.bg/sviat/2018/03/16/3148113_smurtta_na_suratnik_na_berezovski_v_london_veche_se/", "text": "Британската полиция съобщи в петък, че е започнала разследване за убийство след смъртта на съратник на Борис Березовски в Лондон. В официалното съобщение се казва, че причината е \"резултатът от аутопсията на 68-годишния руски бизнесмен Николай Глушков\", чиято смърт е била причинена \"от притискане на врата\". На този етап няма нищо, което да предполага връзка на този случай с покушението срещу бившия двоен агент Сергей Скрипал, допълва полицията. Лондонските органи на реда уточняват още, че като предпазна мярка случаят с Глушков продължава да се ръководи от служители на отряда за борба с тероризма заради връзките и контактите, които той е имал. Също днес Следственият кометитет на Русия запобна разследавне за \"убийството на Глушков\" и за обстоятелствата, при които бе отровена с нервно-паралитичен газ Юлия, дъщерята на Скрипал, която е руска гражданка и живее в Москва.", "date": "2018.03.16", "title": "Смъртта на съратник на Березовски в Лондон вече се разследва като убийство"}
{"url": "https://www.dnevnik.bg/sviat/2018/03/16/3148049_skripal_moje_da_e_bil_otroven_ot_ruski_mafioti_smiata/", "text": "Отравянето на бившия агент Сергей Скрипал в Солсбъри може да е дело на групи, подобни на руската мафия, допуснати във Великобритания. Това обяви лидерът на британските лейбъристи Джеръми Корбин в мнение,  публикувано от в. \"Гардиън\" . В текста, два дни след решението на Лондон да наложи мерки на Москва заради обвинението, че стои зад атаката, Корбин призовава за общ политически отговор на престъплението, в който обаче емоциите не надделяват, не се правят прибързани политически заключения и властите действат в рамките на международните организации. Корбин започва с уточнението, че едва ли в Обединеното кралство има човек, който да не е възмутен от \"варварската\" и изискваща \"най-задълбочено и щателно разследване\" атака. Два варианта \"Да се прибързва, преди полицията да е събрала доказателства, в трескава парламентарна атмосфера, не е в услуга нито на правосъдието, нито на националната сигурност\", продължава той. Лидерът на опозицията се съгласява с премиера Тереза Мей, че действително има две възможности кой е извършил атаката - или тя е дело на руската държава, или последната е допуснала количества от използваното нервнопаралитично вещество да се изплъзнат от контрола ѝ независимо от международните ѝ задължения. Във втория случай, продължава Корбин, може и да става дума за \"групи, подобни на мафията\", получили възможност да действат във Великобритания. Олигарсите \"Лейбъристите, разбира се, не подкрепят режима на (президента Владимир) Путин, консервативния му авторитаризъм, злоупотребата с човешки права или политическата и икономическата корупция... Това обаче не означава, че трябва да се обричаме на \"нова студена война\" на надпревара в оръжейните разходи, конфликти с посредници по света и маккартитска нетолерантност към несъгласните. Вместо това Великобритания трябва да се придържа към законите и ценностите си без задръжки\", пише той Корбин използва публикацията, за да заяви, че дипломацията на сегашното правителство ще провали страната, и да настоява, че \"руските пари трябва да бъдат изключени от (британската) политическа система\", защото начинът, по който се подхожда към \"парите на руските олигарси - както съюзници така и противници на руското правителство\", подкопава усилията за справяне с идващи \"от Русия\" проблеми. Корбин има предвид парите, \"изпрани през Лондон през последните десетилетия\". Макар лейбъристите да са съгласни с решението на Лондон да изгони руски дипломати, \"мерки за справяне с олигарсите... биха имали много по-голямо въздействие върху руския елит\". \"Готови сме да подкрепим и по-нататъшни санкции, когато разследването на атаката в Солсбъри даде резултати.\"", "date": "2018.03.16", "title": "Скрипал може да е бил отровен от руски мафиоти, смята Джеръми Корбин"}
{"url": "https://www.dnevnik.bg/evropa/2018/03/16/3147780_zadkulisieto_v_slovakiia_shte_produlji_i_sled/", "text": "От повече от едно десетилетие Роберт Фицо определя политическите съдбини на Словакия. Формално той е социалдемократ, но в действителност е политически хамелеон. Ако се налага, не се колебае да заема всякакви позиции - от крайно ляво до крайно дясно, служейки си с ловки тактически ходове. Като човек на властта той е оцелявал след многобройни афери, включително и след потресаващи корупционни скандали. След  убийството на разследващия журналист Ян Куцяк  и неговата годеница обаче словашкият премиер за пръв път изгуби своя политически инстинкт и не успя да оцени правилно настроенията в страната. Първоначално той беше крайно шокиран от убийството и тази негова реакция явно е била искрена. Малко след това обаче се появи по телевизията и като във филм за мафията ефектно размаха пред камерите пачки с банкноти на стойност един милион евро -  премия за залавянето на убиеца . Най-накрая обяви  президента Андрей Киска , а косвено и  стотиците хиляди гневни граждани , които настояваха за оставката на Фицо, за  \"марионетки на американския милиардер Сорос\" . Истинска промяна няма да има След това премиерът отново се отдаде на тактически игрички. Той  предложи на държавния глава оставката си , но постави и условия: неговата партия СМЕР-СД, която победи на изборите през пролетта на 2016, да има правото да номинира новия министър-председател. И второ: досегашната коалиция във властта да остане запазена. След кратко колебание Андрей Киска  прие двете условия . Това обаче означава, че исканото от президента само допреди седмица и половина основно преструктуриране на правителството няма да се състои, както и че няма да има предсрочни избори. С други думи: Фицо се оттегля, за да остане на власт и да дърпа конците задкулисно. Поне на първо време, докато осигури политическото бъдеще на своята партия. Защото евентуални предсрочни избори биха предизвикали истинско сгромолясване на СМЕР - това показват всички сегашни социологически анкети. Ако партията бъде принудена да предаде властта, това не само би сложило край на безброй кариери, а и би довело до съдебни процеси за корупция срещу голям брой нейни политици. Фицо иска да осуети подобно развитие на всяка цена - та нали и срещу него самия има подозрения в корупция. С други думи: начинът, по който Фицо подава оставка, е най-доброто доказателство, че той лично, неговата партия, а и коалиционните му партньори изобщо не желаят основна политическа промяна в страната. Тъкмо такава промяна обаче очаква огромното мнозинство от словашките граждани. Защото мнозина в страната осъзнаха, че убийството на журналиста Ян Куцяк е \"своего рода отражение на словашката действителност\", както се изрази президентът Киска. Действителност, белязана от  корумпиран политически елит , комуто са напълно чужди принципите на отговорното и устойчиво управление. Действителност, за която през изминалите години мнозина просто си затваряха очите - от безпомощност или отчаяние. Неуспешният преход от диктатура към демокрация Подобна действителност срещаме в много други източноевропейски държави - става дума за действителността на лошо и грешно проведения преход от диктатура към демокрация и пазарно стопанство. Сега фактът, че тази действителност може и да убива, разтърси цяла Словакия. След като държавният глава Андрей Киска нямаше друг избор, освен да приеме условията на Роберт Фицо, сега топката е в полето на словашкото гражданско движение. През последните две седмици Словакия преживя най-големите протестни демонстрации от обявяването на независимостта през 1993 г. (...) За Фицо и сие пробуденото гражданско съзнание е като зъл дух. И те се надяват, че този зъл дух скоро ще изчезне.", "date": "2018.03.16", "title": "Задкулисието в Словакия ще продължи и след оставката на премиера"}
{"url": "https://www.dnevnik.bg/sport/2018/03/16/3148117_fenovete_na_arsenal_biaha_predupredeni_za/", "text": "Феновете на \"Арсенал\" бяха посъветвани да бъдат изключително внимателни, ако решат да пътува до Русия за  мача срещу ЦСКА (Москва) в Лига Европа . Външното министерство на Великобритания предупреди привържениците за опасност от \"антибританско настроение\". Жребият противопостави \"Арсенал\" и ЦСКА (Моксва)  в момент на голямо напрежение между Великобритания и Русия заради  опита за убийство на бившия двоен агент Сергей Скрипал . Британското правителство  обвини Русия за покушението , след което  й наложи нови санкции . Министрите и кралското семейство  обявиха бойкот на световното първенство по футбол през лятото , а междувременно вървят призиви на високо ниво английският национален отбор да откаже участие. В допълнение срещите между англичани и руснаци почти винаги водят до хулигански прояви. Най-пресният пример бяха масовите безредици по време на европейското първенство във Франция през 2016 г. \"Поради засиленото политическо напрежение между Великобритания и Русия трябва да сте наясно с възможността от антибританско настроение или тормоз. Препоръчваме ви да останете бдителни, да избягвате политически протести и демонстрации, както и публично да коментирате политическите събития\", се казва в съобщението на британското външно министерство. \"Въпреки че британското посолство в Москва няма информация за нарастващи затруднения за британците, които пътуват в Русия на този етап, трябва да следите внимателно сигурността и политическата ситуация и да имате предвид този съвет при евентуално пътуване\", допълват от министерството. Според професор Антъни Глийс, експерт по сигурността и разузнаването, рискът за феновете на \"Арсенал\" е прекалено голям. \"Със сигурност бих ги посъветвал да не ходят. В момента руските ултраси получават широка подкрепа в Русия. Мисля, че (британците) ще бъдат посрещнати с враждебност. Според мен рискът нещо да се обърка е от умерен до висок. Мисля, че футболните фенове и техните семейства трябва да помислят за това\", каза той пред \"Дейли мейл\". \"Не мисля, че ще бъде взривоопасен мач, но когато има насилие, може да има и смъртни случаи. Когато руски фенове нападат хората с боксове, съществува опасност хора да бъдат убити\", допълни Глийс. Тази седмица британците бяха предупредени да се пазят от \"антибритански нападения\" на световното в Русия. Те бяха призовани да избягват да коментират политическото положение, независимо дали са в страната като туристи или по работа. Наскоро имаше масови безредици в Билбао , предизвикани от фенове на \"Спартак\" (Москва) преди двубоя от Лига Европа срещу местния \"Атлетик\". Сблъсъците между испанските и руските привърженици доведоха до смъртта на полицай. Зачестилите проблеми с  футболното хулиганство донесе притеснения за ФИФА . Домакинството на \"Лион\" срещу ЦСКА (Москва) в четвъртък доведе до нови безредици. Осем френски полицаи пострадаха след нападение от страна на фенове на френския отбор. Напрежение имаше и около двубоя между \"Атлетик\" (Билбао) и \"Олимпик\" (Марсилия)", "date": "2018.03.16", "title": "Феновете на \"Арсенал бяха предупредени за \"антибританско настроение\" в Москва"}
{"url": "https://www.dnevnik.bg/photos/2018/03/16/3147719_fotogaleriia_svetovnite_snimki_na_denia_-_16_mart_2018/", "text": "Северното сияние, заснето в небето край Рованиеми, Лапландия.", "date": "2018.03.16", "title": "Фотогалерия: Световните снимки на деня - 16 март 2018 г."}
{"url": "https://www.dnevnik.bg/evropa/2018/03/16/3148128_makron_predloji_na_merkel_do_juni_da_napraviat_plan_za/", "text": "Френският президент Еманюел Макрон предложи днес на германския канцлер Ангела Меркел да изготвят до юни \"ясна и амбициозна пътна карта\" за реформиране на Европейския съюз, предаде \"Франс прес\", цитирана от БТА. \"Необходимо е да дефинираме тази нова амбиция\" за Европа, каза Макрон преди среща с Меркел. Той подчерта, че днес започва нов важен етап, по време на който ще трябва да бъдат взети много решения в краткосрочен план и да бъдат определени перспективите в средно- и дългосрочен за Европа. Макрон наблегна на голямата отговорност на Франция и Германия в обстановка, при която напрежения по света не спират да нарастват. \"Ние имаме волята и сме способни да изпълним тази задача, изрази увереност Меркел. Тя подчерта, че \"е необходимо повече от когато и да било Европа да действа единно в една геополитическа ситуация, при която многостранният подход е под натиск\". \"Европа дълги години очакваше от френско-германската двойка напредък и предложения. Ние сме готови. Предстои ни този етап\", каза Еманюел Макрон. Френският президент и германският канцлер споменаха изрично аферата с отравянето на бивш руски шпионин във Великобритания, като изразиха солидарност със своя съюзник. \"Осъждаме това руско посегателство, тъй като всичко ни кара да вярваме, че именно Русия е извършила тези опити за убийство\", подчерта Макрон, цитиран от \"Франс прес\".", "date": "2018.03.16", "title": "Макрон предложи на Меркел до юни да направят план за реформиране на ЕС"}
{"url": "https://www.dnevnik.bg/sviat/2018/03/16/3148131_nedovolni_ot_kozmetichnite_promeni_hiliadi_slovaci/", "text": "Оставката на премиера Роберт Фицо се оказа твърде символичен ход на управляващите, за да успокои хиляди словаци, недоволни от управлението му и убийството на млад разследващ журналист и приятелката му. Трети пореден ден десетки хиляди хора излязоха на национален протест в столицата и над 30 други града. Те протестират срещу неспособността на властите в Братислава да изкоренят корупцията и връзкарството 14 години, след като страната влезе в ЕС. Само в столицата по оценка на обществената телевизия са се събрали около 50 000 души под лозунги \"Стига Фицо!\" и \"Правителството не работи\". \"Лидерите на управляващата коалиция са се вкопчили във властта на всяк ацена и замазват всеки корупционен скандал\", заяви Каролина Фрашка, една от организаторите на протеста. Фицо подаде оставка в четвъртък и на неговия пост идва негов заместник от партията му \"Смер\", а коалиционните партньори се договориха правителството да продължи с мандата си. Оттегли се и вътрешният министър, който е влиятелна политическа фигура и съосновател на \"Смер\", но анализатори казват, че Фицо ще продължи да дърпа конците зад кулисите. Всичко това само продължава да подклажда най-мащабните протести в Словакия от 1989 г. насам. \"Готов съм да излизам на улицата всяка седмица, защото смятам, че имаме добър старн за промяна. Не можем да спрем сега, защото ще изчезне натискът над управляващите, както се е случвало при други скандали\", казва 29-годишната Тереза Климцова, адвокат. Фицо обеща да остане активен партиен лидер, което предизвика опасения, че той ще влияе твърде много на близкия си съюзник Петер Пелегрини, поканен да състави новото правителство. Обявяването на състава му се очаква следващата седмица. Точно преди да бъде убит журналистът Ян Куцяк провряваше подозрения за мафиотски връзки на италианци с бизнес в Словакия. В последната му статия се твърди, че един от италианците и бивш бизнес партньор на двама словаци, работили след това за кабинета на Фицо. И двамата подадоха оставака, но отричат да имат нещо общо с убИйството. Италианецът отрича да е свързан с мафията. Никой не е обвинен за убийството.", "date": "2018.03.16", "title": "Недоволни от козметичните промени, хиляди словаци заляха страната с протест"}
