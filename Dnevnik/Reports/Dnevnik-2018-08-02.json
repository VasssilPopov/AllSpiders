{"url": "https://www.dnevnik.bg/sport/2018/08/02/3291306_iguain_premina_v_milan_a_bonuchi_se_zavurna_v_juventus/", "text": "Аржентинският нападател Гонсало Игуаин и защитникът Матия Калдара преминаха в \"Милан\". Друг бранител - Леонардо Бонучи, се завръща в \"Ювентус\" след един сезон при \"росонерите\". Игуаин отива в Милано под наем с договор за една година. В контракта с \"бианконерите\" е записана възможност за купуването му. Аржентинецът беше усилено свързван с трансфер в \"Челси\", но остава в Серия А. Бонучи носеше екипа на \"бианконерите\" седем години, но през миналото лято отиде в \"Милан\" срещу 42 милиона евро. Сега се завръща в Торино, в в сделката е включен 24-годишният защитник Калдара. Лятото се очертава вълнуващо за клубовете и привържениците в Серия А. \"Интер\" е напът да вземе Артуро Видал от \"Байерн\", а според медиите към италианското първенство желание да се насочи има и хърватският национал Лука Модрич от \"Реал\". Наскоро  \"Ювентус\" направи звезден трансфер с привличането на Кристиано Роналдо за 100 млн. евро .", "date": "2018.08.02", "title": "Игуаин премина в \"Милан\", а Бонучи се завърна в \"Ювентус\""}
{"url": "https://www.dnevnik.bg/sviat/2018/08/02/3291262_katolicheskata_curkva_se_obiavi_protiv_smurtnoto/", "text": "Католическата църква официално промени днес позицията си за смъртното наказание и го обяви за напълно недопустимо при каквито и да е обстоятелства, предаде агенция \"Ройтерс\". Католическото учение в продължение на векове допускаше осъждането на смърт в крайни случаи, но позицията на Църквата започна да се променя по времето на починалия през 2005 г. папа Йоан Павел Втори. Ватикана заяви, че изменя учението си, за да отрази пълното противопоставяне на  папа Франциск  срещу смъртното наказание. Според изменения текст на катехизиса на Католическата църква \" смъртното наказание  е недопустимо, тъй като то посяга на неприкосновеността и достойнството на човешката личност\". Очаква се новостите в катехизиса да срещнат сериозна съпротива от католиците в страни като САЩ, където много от тях подкрепят смъртното наказание./ БТА", "date": "2018.08.02", "title": "Католическата църква се обяви против смъртното наказание във всички случаи"}
{"url": "https://www.dnevnik.bg/sport/2018/08/02/3291244_slaviia_napusna_evropa_sled_porajenie_ot_haiduk/", "text": "Славия\" отпадна от евротурнирите след ново поражение срещу \"Хайдук\". Българският отбор загуби с 2:3 в София в реванша от втория предварителен кръг в Лига Европа. Преди седмица воденият от Златомир Загорчич състав  отстъпи с 0:1 в Сплит . \"Славия\" два пъти изравняваше, като в 82-ата минута при 2:2 Милчо Ангелов изпусна отлична възможност да даде преднина на отбора си. В отсъствието на Георги Петков на вратата на белите действаше Антониос Стергиакис. Мачът започна лошо за хърватите, като още в четвъртата минута те трябваше да направят принудителна смяна и на мястото на Дино Бесирович се появи Станко Юрич. Тъкмо Юрич даде преднина на \"Хайдук\" в 24-ата минута, когато вкара с глава. Дълго време това беше и единствената възможност за гостите. Играчите на \"Славия\" се стараеха да атакуват, но действаха припряно. Още до 33-ата минута в българския отбор имаше трима души с жълти картони. Малко преди почивката хърватите имаха възможност да удвоят след грешка в защитата на съперника си, но Георги Йомов се намеси и вратарят улови. В последните секунди на първата част \"Славия\" получи дузпа за нарушение на Мийо Цакташ срещу Янис Карабельов и Галин Иванов изравни. \"Хайдук\" стигна до втория си гол в 54-ата минута чрез Цакташ, който вкара от дузпа, отсъдена за игра с ръка на Владислав Узунов. \"Славия\" положи усилия и съумя да изравни в 70-ата. Тогава Георги Йомов се разписа, след като вратарят на \"Хайдук\" отби удар на Славчо Шоколаров. В 82-ата след подаване на Карабельов от дясно Ангелов стреля отблизо във вратаря. Малко преди края Цакташ донесе победата на своя отбор, като вкара с глава след центриране от фаул.", "date": "2018.08.02", "title": "\"Славия\" напусна Европа след поражение от \"Хайдук\""}
{"url": "https://www.dnevnik.bg/sviat/2018/08/02/3291212_senatori_predlojiha_novi_sankcii_na_sasht_tozi_put_te/", "text": "Група американски сенатори публикуваха днес подробности за предложението си за нови и още по-строги санкции срещу Русия, като този път те обхващат вече и бъдещи сделки с руски държавен дълг, подпомагане на натовски съюзници с оръжие, както и \"други лица, пряко и косвено подпомагащи незаконни действия в интерес на Владимир Путин\". Законът от 2018 г. за защита на САЩ от агресията на Кремъл , както е известен текстът, предлага и засилване на санкциите срещу сектори от руската икономика, олигарси, политици и техните семейства. Първата версия на законопроекта бе на републиканеца Линдзи Греъм и на демократа Роб Менендес. Към новия вариант се присъединяват още сенатори от двете партии - демократите Бен Кардин и Джин Шахин и републиканците Кор Гарднър и Джон Маккейн. \"Действащите санкции не спряха опитите на Русия да се меси в предстоящите частични избори и целта ни е да променим това статукво и да подложим Русия на съкрушителни санкции и други мерки, докато той [Путин] не прекрати намесата си в американски избори, кибер атаките срещу инфраструктурата на САЩ, не изтегли Русия от Украйна е не спре да създава хаос в Сирия\", се казва в изявлението на сенатор Греъм. Ако Вашингтон забрани на инвеститорите да работят с руски държавни облигаци и дългови инструменти, рублата ще се обезцени с 15% не по-късно от края на 2019 г., смятат анализатори от \"Ситигруп\". Този вариант вече е смятан за един от най-вероятните, защото присъства и в други проекти за санкции, подготвяни от сенатори и конгресмени. - санкции срещу нови емисии на руски държавен дълг, включително забрана да се купуват държавни облигации на Русия; - санкции по отношение на транзакции, свързани с инвестиционни и енергийни проекти на руски държавни и зависими от държавата компании; забрана граждани на САЩ да участват в определени петролни проекти в Русия; - нови санкции срещу политици, олигарси, членове на семействата им и \"други лица, пряко и косвено подпомагащи незаконни действия в интерес на Владимир Путин\"; - секторни санкции срещу всеки руски гражданин, притежаващ възможност или способност да участва в престъпна кибер активност; - доклад за финансовото състояние и активите на Владимир Путин; - доклад от Държавния департамент на САЩ за възможността Русия да бъде включена в списъка на държавите, финансиращи тероризма (сега в него са само КНДР, Судан, Иран и Сирия); - изискване към застрахователните компании на САЩ да съобщават за крайните бенефициенти на компании, които купуват скъпи жилищни имоти; - предаване на съюзниците на НАТО на излишно въоръжение \"с цел да се намали зависимостта на някои държави в НАТО от оръжие руско производство\"; - приемане на закон \"За предотвратяване на кибер престъпления\", с който на поркуратурата се дава право оперативно да блокира ботнет и подобна хакерска инфраструктура; въвеждане на нов тип престъпление - \"преднамерено нападение срещу критично важни обекти\" като болници, енергийни мрежи, язовири и т.н. Шансовете подобни ограничения да бъдат одобрени се увеличиха от днешното изявление на Дан Коутс, ръководител на националното разузнаване, в момента - по-малко от три месеца преди частичните избори за федерален Сенат и Камара на представителите - че Москва не спира с усилията си да се намеси в тях и да повлияе върху избора на американците. Коутс и президентският съветник по въпросите на националната сигурност Джон Болтън направиха изявление в залата за срещи с журналистите в Белия дом. Според тях не само Русия - противно на уверенията на президента Путин - опитва да влияе на политическите процеси в САЩ. Незаконните действия включват внушаване на избирателите, че няма смисъл да гласуват, нелегално финансиране, кибер атаки срещу инфраструктурата за провеждане на гласуване, кибер операции срещу конкретни сенатори и конгресмени и др. \"Искаме днес да просто да изтъкнем пред американския народ, че осъзнаваме, че има заплаха, че тя е реална и продължава и правим всичко възможно да осигурим едни легитимни избори\", каза Коутс. \"Тя е повсеместна, продължава и цели да всява разцепление и да подкопава демократичните ни ценности.\" Именно такова изявление е посочено в алтернативен проект за санкции срещу Русия (DETER Act на Марко Рубио) като основание те да бъдат наложени. Проектозаконът на Греъм, Менендес, Кардин, Шахин, Гарднър и Маккейн е много по-решителен. В продължение на две години високопоставените ръководители на разузнаването ни непрекъснато предупреждават, че Кремъл продължава с усилията си срещу нашите избори и за всяване на хаос сред съгражданите ни\", каза днес сенатор Маккейн. \"Докато Путин не плати сериозна цена за действията си, тези атаки срещу нашата демокрация само ще се увеличават. Този проект ще изгради най-тежките сакции, налагани някога на Путин заради нападението срещу демокатичните ни институции, нарушаването на международни договори и обсадата срещу отворени общества чрез кибер атаки и кампании за дезинформация.\" - категорична подкрепа за НАТО и поправка, според която напускането на алианса може да става с най-малко две трети от гласовете на Сената; - създаване на Служба за кибер пространство и дигитална икономика в рамките на Държавния департамент, която да води дипломатическите усилия, свързани с международната кибер сигурност, достъп до интернет, свобода в интернет, цифрова икономика, киберпрестъпност, сдържане и реагиране на кибер заплахи; - създаване на Национален единен център за отговор на хибридни заплахи с цел по-добра подготовка и реагиране на руска дезинформация и други възникващи заплахи от Руската федерация; - текстове, целящи натиск над руското правителство да прекрати саботажа на международните усилия за разследване на нападения с химическо оръжие; наказване на руското правителство за производство и употреба на химическо оръжие; - обявяване за федерално престъпление всеки опит за незаконно проникване в която и да е система на САЩ за провеждане на избори; обявяване на подобни действия за основание да се отазва право за имигриране в САЩ. Прави впечатление, че сред толкова много изброени идеи отсъства тази да се санкционират руски банки. Комбинацията с това да се санкционират само бъдещи дългови емисии на Русия, т.е. да остане законен вторичният пазар руски дълг, се възприема като \"мек вариант\" на проекта. За него от \"Ситигруп\" предвиждат обезценяване на рублата с 5%. Санкции можеше да бъдат въведени още през януари 2018 г. заедно публикуването на т.нар. Кремълски списък. Bank of America дори ги определи като главния \"черен лебед\" за руската икономика през годината. Но тогава финансовото министерство прецени, че може да предизвика сътресения на световните пазари и се отказа. След срещата Тръмп-Путин в Хелзинки, обсъждането на ново ембарго бе подновено.", "date": "2018.08.02", "title": "Сенатори предложиха нови санкции на САЩ, този път те засягат и Путин"}
{"url": "https://www.dnevnik.bg/sviat/2018/08/02/3291255_tova_shte_zasegne_i_bulgarski_maistori_v_germaniia/", "text": "През 2004 година Германия беше обхваната от истинска треска за създаване на частни фирми. Само в сферата на занаятчийството възникнаха над 40 000 нови предприятия - близо пет на сто повече, отколкото през 2003. В много от случаите хората, намерили изведнъж куража да основат собствена фирма, бяха източноевропейци. Мотивираха ги две важни решения: източното разширяване на ЕС и промените в германското занаятчийско право, които позволиха в редица браншове хората да могат да основават собствени фирми, без да притежават сертификат за упражняване на съответния занаят - т.нар. майстербриф (Meisterbrief). На 1 май 2004 към ЕС се присъединиха осем източноевропейски страни. Техните граждани вече можеха да идват в Германия и да живеят тук. В първите години след разширяването обаче те нямаха право да започнат работа в страната - германското правителство наложи това ограничение заради високата безработица по онова време. Широко отворени обаче бяха вратите за онези, които бяха готови да създадат собствен бизнес. До 2004 занаятчийските професии, за които задължително се изискваше сертификат, бяха общо 94. В годината на голямото източно разширяване на ЕС това условие отпадна за повече от половината. Днес такъв сертификат се изисква само за 41 занаятчийски професии. В останалите 53 бранша т.нар. майстербриф не е задължителен. Новоосновани занаятчийски фирми имаше и след 2007 - след приемането на България и Румъния в ЕС. Много българи и румънци също започнаха да изкарват хляба си като майстори. Едни отвориха фирми, други работеха с т.нар. гевербешайн (разрешително за извършване на занаятчийска дейност, за чието издаване не се изисква сертификат). Днес статистиката изглежда така: от 2003 до 2004 броят на занаятчийските предприятия, за които не се изисква сертификат, е нараснал от 74 940 до 102 568. През 2017 година пък е достигнал 244 273. \"Много чираци и занаятчии от чужбина основаха частни предприятия в Германия\", посочва за ДВ експертът по професионална квалификация от Института за германска икономика Дирк Вернер. В занаятите със задължителен сертификат за упражняването им броят на фирмите е останал почти непроменен: 587 762 през 2003 година и 574 086 през 2017 година. Германия допусна грешка Според информаци на ФАЦ, управляващата коалиция в Германия иска отново да въведе като условие за създаване на частен бизнес задължителния сертификат за упражняване на занаят. Това намерение е записано и в коалиционния договор. \"Премахването на задължителния сертификат за упражняване на занаят беше грешка\", посочва пред изданието вицепредседателят на парламентарната фракция на ХДС/ХСС Карстен Линеман. Според него, качеството на работата в занаятчийските предприятия се е влошило, освен това не се подготвят достатъчно млади кадри. От Социалдемократическата партия (ГСДП) споделят позицията му. \"Клиентите трябва да са сигурни, че майсторът, когото са ангажирали, действително е квалифициран за дейността, която извършва\", казва председателят на фракцията на ГСДП Зьорен Бартол. Централният съюз на германските занаятчии (ZDH) гледа критично на развитието от последните години. \"Промените, въведени преди 14 години, оставиха осезаеми следи в много от засегнатите занаяти: качествено и количествено по-малко специалисти, по-малко обучени нови кадри и не рядко оплаквания относно качеството на занаятчийските услуги\", казват от ZDH. Експертите казват също така, че надеждите не са били оправдани. Навремето се очаквало, че покрай промените броят на специалистите ще нарастне, но всъщност е станало точно обратното. \"Специалистите са и ще продължат да стават все по-малко. От това страдат клиентите на занаятчийски услуги и продукти\", подчертават от Централния съюз на германските занаятчии. Признават ли дипломите от чужбина? Ханс-Йорг Хенеге от Търговската камара в Дюселдорф смята, че в дебата трябва да се вземат предвид мащабите. \"Занаятите, за които днес важи задължителният сертификат, генерират 90 на сто от занаятчийския оборот. За предприятията, които може би ще влязат в списъка на тези, за които отново ще важи задължителният сертификат, трябва да се разработят практични правила за прехода към допълнителна квалификация. Трябва да ги предпазим от закриване\", смята Хенеке. Той подчертава, че и сега са налице алтернативни възможности за придобиване на задължителен сертификат в занаяти, за които важи такова условие. Така например в Германия се признават някои квалификации, придобити в чужбина. А т.нар. \"разпоредба за опитни занаятчии\" позволява на майстори с достатъчно професионален опит да основават собствена фирма или да поемат предприятие от германец. Трудно е да се прецени какви последици би имало връщането на задължителния сертификат за занаятчийските професии върху сегашната трудова миграция от Източна Европа. Особено що се отнася до строителните работници. Според Ханс-Йорг Хенеке, някои източноевропейци може би ще се насочат към нерегулирани професии или работа на черно.", "date": "2018.08.02", "title": "Това ще засегне и български майстори в Германия"}
{"url": "https://www.dnevnik.bg/sport/2018/08/02/3291251_cska_premina_na_skorost_i_sus_stil_v_sledvashtiia_krug/", "text": "ЦСКА се класира убедително за третия предварителен кръг в Лига Европа. Червените, получили огромна подкрепа от трибуните, постигнаха нова убедителна победа срещу \"Адмира\" - този път с 3:1 в Австрия, и  с общ резултат 6:1 продължават в надпреварата . Българският отбор ще играе с \"Копенхаген\" в следващия кръг. В първата среща на 9 август ЦСКА е домакин, а седмица по-късно гостува в Дания. Два гола за победата срещу \"Адмира\" отбеляза бразилският нападател Мауридес, а един добави Жоржиньо. За домакините се разписа Синан Бакъш. Нестор Ел Маестро направи една промяна в състава спрямо първия мач преди седмица. Вместо Едвин Джеси се появи изтърпелият наказанието си Тиаго Родригес. Играчите на ЦСКА започнаха разконцентрирано, като направиха няколко грешни подавания. Съперникът обаче не се възползва. В 14-ата минута при бърза атака Жоржиньо напредна през центъра и изведе Кирил Десподов зад защитата. Нападателят стреля, топката се удари в гредата и Мауридес с тялото си я прати във вратата. Последва период, в който нямаше чисти положения. ЦСКА затрудни Мануел Кутин с два далечни удара на капитана си Рубен Пинто. В последните секунди Патрик Шмидт стреля мощно в наказателното поле, но не улучи вратата. В началото на втората част червените имаха възможност да увеличат преднината си. В 51-ата минута Жоржиньо центрира от дясно, а изскочилият Тиаго стреля, но топката мина покрай вратата. Секунди по-късно ЦСКА постигна целта си след груба грешка на защитата. Мауридес се възползва, излъга вратаря и вкара за 2:0. Почти веднага \"Адмира\" успя да върне един гол. Бакъш се оказа с топката централно пред вратата, освободи си пространство и стреля в долния десен ъгъл на вратата, пазена от Витаутас Черниаускас. Последваха минути, в които ЦСКА действаше спокойно, в някои моменти и с ниска концентрация. Въпреки това ЦСКА стигна до нови възможности. В 81-ата минута влезлият като резерва Джеси направи поредната си асистенция през сезона. Джеферсон му подаде дълъг пас по лявото крило, той излъга защитник и подаде на непокрития Жоржиньо, който се завъртя и със силен удар отблизо вкара третия гол за българския отбор. След това \"Адмира\" имаше две опасни атаки, но не можа да намали.", "date": "2018.08.02", "title": "ЦСКА премина на скорост и със стил в следващия кръг в Лига Европа"}
{"url": "https://www.dnevnik.bg/photos/2018/08/02/3290771_fotogaleriia_svetovnite_snimki_na_denia_-_2_avgust/", "text": "Слоновете на Cirkus Arena се разхлаждат в горещ летен ден в Гилележе, Дания.", "date": "2018.08.02", "title": "Фотогалерия: Световните снимки на деня - 2 август 2018 г."}
{"url": "https://www.dnevnik.bg/sport/2018/08/02/3291270_slaviia_si_pojela_da_se_zavurne_v_evroturnirite/", "text": "Треньорът Златомир Загорчич и футболистите на \"Славия\" си пожелаха през следващия сезон отборът да се завърне в евротурнирите. Белите  отпаднаха във втория предварителен кръг в Лига Европа след две загуби от \"Хайдук\" . \"Опит не ни достигна. Ние сме виновни, защото изпуснахме трети гол и мачът тръгваше в друга посока. Надяваме се да се развиваме и догодина отново да сме в евротурнирите\", каза Загорчич. \"Ние сме доволни да се развиваме, ние сме си един български отбор и искаме да се покажем срещу отборите от Европа. И в България има отбори, които играят добър футбол и се развиват\", заяви треньорът на белите. В първия кръг  \"Славия\" спечели две победи срещу финландския \"Илвес\" . След това дойдоха пораженията срещу \"Хайдук\". Загорчич и част от играчите имаха претенции към съдийството в София. Нападателят Галин Иванов обаче заяви, че реферът е свирил добре. \"Разбира се, че има разочарование. Не сме дорасли за тези мачове, още сме зелени. Трябва да работим много, за да преодолеем подобен съперник. Трябва малко класа и опит. С младите момчета беше страхотно всичко, което направихме. Добре е за тях, че натрупаха самочувствие. Трябва да се върнем към първенството. Очакват ни трудни мачове\", каза Иванов.", "date": "2018.08.02", "title": "\"Славия\" си пожела да се завърне в евротурнирите догодина"}
{"url": "https://www.dnevnik.bg/sviat/2018/08/02/3290976_premierut_na_nova_zelandiia_se_vrushta_na_rabota_sled/", "text": "Премиерът на Нова Зеландия Джасинда Ардърн се върна в четвъртък на работа, шест седмици след като през юни стана вторият ръководител на правителство в света,  родил дете по време на мандата си . 38-годишната Ардърн реши да работи от дома си в Окланд до този уикенд, а после ще се върне в столицата Уелингтън, предоха агенции \"Франс прес\" и ДПА. Във Фейсбук тя написа, че семейството ѝ \"наистина е много добре\". \"Очевидно животът ни ще бъде малко по-различен\", добави тя, имайки предвид дъщеричката си Нийв, родена на 21 юни. 40-годишният ѝ партньор Кларк Гейфърд, който е водещ на телевизионно предаване за риболов, реши да си вземе отпуск по бащинство, за да се грижи за новороденото си първо дете. Новозеландката върви по стъпките на пакистанката Беназир Бхуто, която през януари 1990 г. роди, докато беше начело на кабинета. Ардърн встъпи в длъжност през октомври 2017 г., няколко месеца след като оглави Лейбъристката партия на Нова Зеландия. Тя предизвика вълна от симпатия и съпричастие, медиите нарекоха реакцията на хората \"Манията Джасинда\" и заради младостта ѝ я сравниха с французина  Еманюел Макрон  и канадеца  Джъстин Трюдо . Тя предварително бе казала, че ще ползва шест седмици отпуск по майчинство. През този период функциите й бяха поети от заместника ѝ Уинстън Питърс. По време на предизборната кампания Ардърн отказа да отговаря на въпроси за намеренията си във връзка с майчинството и подчерта, че то не трябва да се отразява върху кариерата на жените. След като през януари съобщи за състоянието си, тя увери, че раждането няма да навреди на работата, ѝ и заяви: \"Бременна съм, не съм инвалид.\" Ардърн пое функциите си от Питърс около полунощ, когато той замина за срещата на страните от АСЕАН в Сингапур. В неделя тя публикува видео във \"Фейсбук\", в което казва, че веднага ще започне да работи на пълни обороти, както и се очаква от нея. В записа се вижда как люлее плетената люлка на бебето си, докосвайки я с пръстите на крака си. Кариерата и майчинството Ардърн стана лидер на лейбъристите миналото лято, два месеца преди изборите. На вота на 23 септември нито една от партиите нямаше мнозинство, което направи националистите важен играч във формирането на правителство. Месец по-късно тя встъпи в длъжност и обяви бременността си през януари. Ардърн е заченала естествено, вероятно около времето на парламентарните избори. В последващи интервюта тя разказа, че лекари са я предупредили, че с партньора ѝ може би ще имат проблеми със зачеването и случилото се е било прекрасна изненада за семейството, макар да е разбрала новината по средата на коалиционните преговори. Но още преди бременността ѝ да бе известна или дори да бе факт, Ардърн се изправи пред сексистки въпроси. В първото си интервю след като стана лидер на лейбъристите, тя бе попитана  планира ли да има деца  – въпрос, който никой никога не се задава на мъжете в политиката, макар те също да стават родители. Възможността за гъвкаво работно време е критично важна, за да сме сигурни, че пред жените няма бариери в работата, особено когато имат и семейни задължения, коментира пред агенция \"Блумбърг\" министърът за жените Ан Джентър, която също очаква дете. Комисарят по равните възможности за заетост Джаки Блу пък посочи, че е особено важен приносът на партньора на Ардърн. \"Много е важно да имаме мъже, които по примера на Кларк Гейфърд, обявяват с гордост, че ще поемат основните грижи\", каза тя. \"Родителството трябва да бъде приемано като важна и смислена работа, а не като нещо непрестижно.\" Само 61% от жените в Нова Зеландия се връщат на работа в първата година след раждането и обикновено губят 4.4% от заплатата си, след като станат родители. При мъжете, които станат бащи, такава разлика не се наблюдава.", "date": "2018.08.02", "title": "Премиерът на Нова Зеландия се връща на работа след шестседмично майчинство"}
{"url": "https://www.dnevnik.bg/regioni/2018/08/02/3290975_v_plovdiv_shte_se_stroi_sgrada_za_opera_reshiha/", "text": "Бившият партиен дом в центъра на Пловдив ще бъде съборен, като на негово място ще бъде построена сграда за операта. Преди това обаче ще трябва общината да намери къде да премести администрацията си, която в момента се помещава в 12-етажнaта сграда, като това може да забави процеса за неизвестно колко време. Това решение взеха днес общинските съветници в града след почти двучасови дебати. Те отхвърлиха и предложение на кмета Иван Тотев по въпроса да се проведе местен референдум \"с бюлетинки\". Инициативата за изграждане на опера в града е на фондацията \"Дом за Пловдивската опера\". Мястото също е едно петте, които те са предложили, след дискусии с граждани. Критици на техния проект са от Камарата на архитектите в града. Според тях мястото не е достатъчно добро за опера, а сградата, която ще бъде съборена, има висока архитектурна стойност. По план на фондацията бъдещата сграда би струвала 30 млн. лева, като очакваните приходи годишно биха били 2 млн. лева, а разходите - 500 хил. лева. Фондацията планира да кандидатства за нисколихвен кредит от европейския фонд за инвестиции в градски проекти - JESSICA. \"При тези приходи и разходи проектът ще се изплати за 20 години\", каза председателят на фондацията Лъчезар Фратев пред \"Дневник\".", "date": "2018.08.02", "title": "В Пловдив ще се строи сграда за опера, решиха общинските съветници"}
{"url": "https://www.dnevnik.bg/sport/2018/08/02/3290909_menidjurite_vuv_visshata_liga_shte_gledat/", "text": "От новия сезон мениджърите във Висшата лига ще могат да използват електронни устройва по време на мачовете, съобщи \"Таймс\". На представителите от треньорския щаб ще бъде позволено да гледат повторения на ситуации от двубоя. Според информацията съдържанието ще достига до терена от анализатори, които ще стоят на трибуните. От Английската футболна асоциация (ФА) съобщават, че мениджърите могат да използват електронните устройства единствено ако от това зависи здравословното състояние на даден играч или е свързано с тактически указания. На специалистите е забранено да показват видеозаписи с моменти от двубоя на съдиите и да спорят с главните лица. В такъв случай мениджърите рискуват да бъдат изгонени на трибуните.  \"Официални лица, които използват непозволена техника или се държат неуместно като резултат от използването на електронно или комуникационно оборудване, ще бъдат гонени\", сочи информацията. Според ФА техниката трябва да е малка и лесно преносима. Позволени са микрофони, слушалки, блутуут слушалки (хендсфри), мобилни телефони, смартфони, смарт часовници, таблети и лаптопи. ", "date": "2018.08.02", "title": "Мениджърите във Висшата лига ще гледат видеоповторения до тъчлинията"}
{"url": "https://www.dnevnik.bg/razvlechenie/2018/08/02/3290977_alf_moje_otnovo_da_se_zavurne_na_zemiata_pri_novo/", "text": "Във филмовото студио \"Уорнър брос\" се подготвя нова версия на популярния сериал \"Алф\" от 80-те години на ХХ век, съобщава \"Холивуд рипортър\". Очаква се Алф да се завърне отново на Земята, като се приземи при ново семейство, и да има нови герои. По проекта работят и сценаристите на \"Алф\" - Том Патчет и Пол Фуско. Оригиналните серии бяха излъчвани в продължение на четири сезона по NBC. Изданието посочва, че засега никоя телевизионна мрежа не се е ангажирала с новия сериал, което вероятно се дължи на факта, че проектът е в много ранна фаза. Работата по него е започнала през май. Според изданието това е сериал, който много ще се търси, тъй като различните платформи, чрез които се разпространяват популярни филми, са в търсене на потенциални хитове.", "date": "2018.08.02", "title": "Алф може отново да се завърне на земята при ново семейство"}
{"url": "https://www.dnevnik.bg/sviat/2018/08/02/3290983_ruska_voenna_policiia_shte_ohraniava_golanskite/", "text": "Русия разполага военна полиция в района на Голанските възвишения, по границата между Сирия и Израел, обяви министерството на отбраната на страната, цитирано от \"Интерфакс\" и \"Ройтерс\". Целта според руската институция е \"да се предотвратят възможни провокации срещу постове по линията \"Браво\" (границата със Сирия - бел. ред.)... планирано е разполагане на осем наблюдателни пункта\", казва Сергей Рудской, началник на Главното оперативно управление на Генералния щаб на руските въоръжени сили. Според Рудской мироопазващата мисия на ООН на Голанските възвишения, оперативно спряна през 2012 г. от съображения за сигурност, сега може да бъде продължена, а патрулите са били осъществени днес за пръв път от шест години. ТАСС цитира Рудской с думите, че \"след стабилизация на обстановката постовете ще бъдат предадени на военнослужещи от сирийските правителствени войски\". Създадени през 1974 г., Силите за наблюдение на ООН за прекратяване на военните действия трябва да следят дали се спазва резолюцията на ООН за прекратяване на огъня между Сирия и Израел в района на Голанските възвишения. Също според Рудской сирийските войски \"с поддръжката на Военнокосмическите сили на Русия напълно са унищожили формированията \"Ислямска държава\" и \"Джабхат ан Нусра\" (старо име на сирийския клон на \"Ал Кайда\") и са установили контрол над  територията на провинциите  Суейда, Дараа и Кунейтра\". Новината идва седмица след кървави атентати в района,  извършени от \"Ислямска държава\"  и убили над 200 души, въпреки че сирийската армия формално бе обявила контрол над района, след като го отвоюва от бунтовниците, сражаващи се срещу режима на Башар ал Асад.", "date": "2018.08.02", "title": "Руска военна полиция ще охранява Голанските възвишения"}
{"url": "https://www.dnevnik.bg/bulgaria/2018/08/02/3291007_za_tri_godini_ombudsmanut_e_rabotil_nad_75_hiliadi/", "text": "За три години институцията на омбудсмана е работила по 75 339 случая, а гражданите, които са преминали през институцията, са 42 690 души. Това съобщи Мая Манолова по време на отчет за работата си по повод три години на поста, цитирана от БТА. Над 450 са били колективни жалби от 2015 г. до 2018 г.. Екипът на омбудсмана е работил по 32 649 жалби, от които приключени са 31 078. Отправени са 2636 препоръки до държавни и административни органи, като според статистиката всяка втора е изпълнена изцяло или частично. Най-много са случаите за нарушени потребителски права Манолова обяви и топ 5 на нарушените права на гражданите. На първо място от случаите, които са били адресирани към нейната администрация, са  нарушени права на потребителите - 8325 броя жалби , следвани от жалби за нарушени социални права - 4376. Има нарастване на жалбите за чиста околна среда и право на собственост - 3286. На четвърто място са нарушенията в изпълнителното производство - 2637 жалби, и за правото на добро административно обслужване - 1599 жалби. Компенсирането на работниците - сред най-големите успехи  По време на отчета беше отбелязан успехът с промените в КСО, които позволиха в началото на годината около  450 подземни миньори от рудник \"Бабино\"  да получат възможност за пенсиониране и още 100 миньори от \"Бобов дол\". Омбудсманът отчете, че в резултат на промените, влезли в сила от 1 фев. 2018 г., към днешна дата 1643 работници са получили своите неплатени възнаграждения от Фонда за гарантиране на вземания в размер на 2 940 971 лв. За сравнение, през 2017 г. са изплатени 716 941 лв. Манолова обяви, че предстоят плащания на заплати на още около 700 души,  работещи във веригата \"Пикадили\",  обявила несъстоятелност. Както и на 100 работници от \"Карфур\", които ще получат неплатените си възнаграждения. Според данни от Главна инспекция по труда след тези законови промени са внесени 35 искания за откриване на производство по несъстоятелност срещу работодатели, които са били некоректни към своите служители. Манолова допълни, че има 78 предприятия, които са си изплатили заплатите пред заплаха. Борба с лобистки интереси и внушения  Омбудсманът коментира, че институцията се сблъсква в работата си с отказ и нежелание на администрацията да си свърши работата, с лобистки интереси и опити за внушения, че проблемът не може да бъде решен. По думите й броят на жалбите показва, че хората имат вяра в институцията. Манолова обяви, че на дневен ред стои работата по провеждане на  цялостна реформа на политиките за хората с увреждания , а не само даването на повече пари за тази сфера. Екипът на институцията работи още по законодателни предложения, насочени към закона за фалит на физическите лица и ограничаването на свърхправомощията на банките, както и по законодателство, което да ограничи произвола на колекторските фирми.", "date": "2018.08.02", "title": "За три години омбудсманът е работила по над 75 хиляди случая"}
{"url": "https://www.dnevnik.bg/sviat/2018/08/02/3290685_sasht_sankcioniraha_turski_ministri_i_spriaha/", "text": "САЩ наложиха санкции на двама турски министри заради държането 21 месеца в затвор на американски пастор, когото Вашингтон смята за невинен, а Анкара - за подпомагащ тероризма. Освен това Сенатът на САЩ прие новия бюджет за отбрана, в който е записано, че се блокира предаването на турската армия на купените модерни бойни самолети F-35, докато Пентагонът не представи доклад, доказващ, че поръчаната от Турция на Русия зенитна система С-400 няма да застраши НАТО с интегрирането си в мрежите на алианса. След новината външното министерство на Турция заяви, че това са враждебни действия\" и че \"незабавно, още същия ден\" ще последват ответни действия. Не бе посочено какви ще са контрамерките, но при реципрочен отговор би трябвало да бъдат санкционирани министърът на правосъдието и главен прокурор Джеф Сешънс и министърът на вътрешните работи Раян Зинки. Това се случва, докато в Анкара е на посещение началникът на европейското командване на американската армия ген. Къртис Майкъл Скапароти. Предстоят му още срещи с висши политически и военни в ключовия натовски партньор, както и посещение при американските части във военновъздушната база край Инджирлик и реч на церемония в Измир. Санкционираните са министърите на правосъдието Абдулах Гюл и на вътрешните работи Сюлейман Сойлу. Според САЩ и двамата са пряко свързани с арестуването на пастор Андрю Брънсън, който миналата седмица бе прехвърлен към по-лекия режим на домашен арест. Сара Сандърс, говорителка на Белия дом, заяви пред репортери, че \"не виждаме доказателства пастор Брънсън да е сторил каквото и да е нередно и вярваме, че той е жертва на нечестно и неоправдано задържане от правителството на Турция\". Пасторът, живеещ в страната от 20 години, е обвинен, че помага на симпатизанти на Фехтулах Гюлен и че подкрепя терористичната кюрдска организация ПКК. Той отхвърля обвиненията, които го застрашават с до 35 години затвор. Президентът Доналд Тръмп, вицепрезидентът Майк Пенс и държавният секретар Майк Помпео смятаха, че с активността си и разговорите с турски лидери са уредили спора за пастора. Когато се разбра, че Анкара не отстъпва, е започнало засилване на натиска, коментира \"Ройтерс\". Санкциите обикновено включват забрана за влизане в САЩ и замразяване на активи. Гюл каза, че \"нямам и един цент в САЩ\" и че \"изобщо не си мечтае да напуска родината си\".", "date": "2018.08.02", "title": "САЩ санкционираха турски министри и спряха предаването на F-35"}
{"url": "https://www.dnevnik.bg/biznes/2018/08/02/3286372_kak_danuchno_oblekchenie_namali_dariavaneto_na_hrana/", "text": "Откакто е въведен ДДС в България, няма и година, в която някой бранш да не поиска по-ниска ставка върху стоките си или дори премахването му, като например за лекарства, книги и др. Опитът показва, че никой финансов министър в най-новата история на България не е бил склонен дори на малки отстъпки по темата. Затова има много малко изключения, като особен пример е този за липсата на данъка върху хазарта. В края на декември 2016 г. с благословията на финансовото министерство все пак бе направена важна отстъпка от облагането. Според нея дарената храна освобождава компаниите от плащането на данъка върху нея. Очакваното беше, че рязко ще се увеличат количествата, които разпределя хранителната банка. След цяла година действие на това реално облекчение картината е съвсем друга, показват данните. През 2017 г. дарената храна е намаляла с цели 30% вместо очаквания ръст. В това време в България годишно се изхвърлят 670 хил. т храни, сочат данни на хранителната банка. Защо се случва това Отпадането на ДДС върху дарените храни бе въведено с препращане към Закона за храните. В него бе записан текст, който посочва как трябва да се означават те. А именно задължително се маркират от производители или търговци на храни с маркировка \"дарение, не подлежи на продажба\". Маркировката се поставя върху потребителската опаковка на храните по начин, непозволяващ нейното отстраняване, без да се наруши целостта на опаковката и без да прикрива каквато и да е част от информацията, съдържаща се на етикета. За безвъзмездно предоставените храни, които не са опаковани в потребителска опаковка, маркировката се поставя върху транспортната опаковка. Целта е ясна - да се контролира дали дарената храна наистина е дарена, а не препродадена например, макар в момента да има само една лицензирана организация за разпределяне на такава храна - Българска хранителна банка. Така на търговските вериги, които са основните дарители, се налага да отделят специален екип, който при това бързо да се ангажира с поставянето на етикетите, като това понякога означава да се положи извънреден труд. Тази процедура означава за търговците и по-големи разходи. Така на практика се обезмисля приетото облекчение, обяснява Йордан Матеев, изпълнителен директор на Сдружението за модерна търговия, в което членуват основните търговски вериги. Затова според него повечето компании продължават да си плащат дължимия данък и въпреки това да даряват храни, на които предстои да изтече срокът на годност. Някои обаче решават все пак да се лишат от допълнителни разходи и организация и просто изхвърлят храната. Това е и вероятната причина за година даренията да спаднат с една трета по данни на хранителната банка. Имаше твърде високи очаквания и от нашата страна, и от бизнеса. Очакване за лавина от храни, които да ни залеят, коментира Цанка Миланов, директор на хранителната банка. Допълва, че за година са изгубени над 40 редовни и потенциални нови дарители на храни, които желаят да оползотворят излишната храна, като я дарят, но се отказват при перспективата да понесат допълнителни разходи на пари, време и труд, за да поставят маркировка, и то върху храни, които вече са етикетирани, опаковани в уедрени опаковки и подготвени за експедиция. Някои фирми пък ограничават даренията си. За периода 01.01.2017 г. - 30.06.2018 г. нито едно дарение не е постъпило в склада на банката с маркирани потребителски опаковки. Какъв е проблемът с етикетите Етикетите, които означават, че продуктът не е за продажба, трябва да отговарят на описаните вече изисквания. Сред тях е и това да бъдат устойчиви. Представете си обаче кисело мляко, което стои в хладилника. Ако надписът е с печат, от конденза той ще се разтече. Ако е стикер, ще се отлепи, обяснява Матеев. Допълва и че за някои малки продукти е невъзможно такъв надпис хем да е устойчив, хем да не покрива никаква част от описанието на съдържанието. Компаниите не могат да планират кога ще възникне възможност за даряване. Често става дума за големи количества в палети, в които отделно храните са в картонени опаковки и всяка от тях трябва да се разопакова и маркира, обяснява на свой ред Матеев причината за разходите, които възникват за веригите. Тези проблеми споделя и Цанка Миланова, директор на хранителната банка. Това маркиране е почти невъзможно, посочва тя. Допълва, че при разговори с Българската агенция по храните се е установило, че за нейния контрол тези стикери нямат никакво значение. Същото споделили в разговор и представители на Националната агенция за приходите. Те правят последващ контрол и в този смисъл не се занимават с етикетите, обяснява Миланова. Какво да се прави За да се премахне това недоразумение, представители на хранителната банка и на Сдружението за модерна търговия са провели разговори с представители както на контролните органи, така и на депутати от ГЕРБ и БСП, за да се има предвид при разглеждането на проекта за промени в Закона за храните, където присъства ограничаващият текст. Той бе приет на първо четене през есента на 2017 г. Пред водещата земеделска комисия всички засегнати от случая са представили своите становища. Депутатът Георги Станков е автор на едно от предложенията за промени между първо и второ четене, с което предлага ограничаващият текст да отпадне. Тук не става дума за пробойна и несъбиране на пари в бюджета. Хранителната банка е лицензирана, няма как да има пробойна и политиците явно се убедиха в това, обяснява Йордан Матеев. Смята, че аргументите са приети както от депутати от БСП, така и от такива от ГЕРБ, с които са водени разговори по темата. Дали е така обаче скоро няма да се разбере. Причината за това е, че след приемането на проекта през есента на миналата година той вече е \"на трупчета\" заради спорни текстове, несвързани с даряването на храни. Препъникамък се явява проблем, свързан с означаването на бутилираната вода. Проблемът е толкова голям, че не е сигурно дали депутатите ще започнат да разглеждат отново наесен, обяснява пред \"Дневник\" Светла Бъчварова, зам.-председател на парламентарната комисия по земеделие. В същото време проектът препраща към закон за управление на хранителната верига, който също не е готов, допълва тя. Според Бъчварова по тези две причини не е известно кога отново ще се стигне до проекта за храните.", "date": "2018.08.02", "title": "Как данъчно облекчение намали даряването на храна"}
{"url": "https://www.dnevnik.bg/sport/2018/08/02/3290514_cska_i_slaviia_poglejdat_s_jelanie_kum_tretoto_stupalo/", "text": "ЦСКА и \"Славия\" излизат тази вечер във вторите си мачове от втория предварителен кръг в Лига Европа. Червените се отправят с увереност към гостуването на \"Адмира\" в Австрия след убедителната преднина от три гола. \"Славия\" ще има по-трудна задача в търсене на обрат срещу \"Хайдук\". Преди седмица белите отстъпиха с 0:1 в Сплит, като не успяха да стигнат до гол на чужд терен. ЦСКА  изигра много силен мач срещу \"Адмира\" и спечели с 3:0 на \"Българска армия\" . Изненадващата атакуваща тактика на Нестор Ел Маестро даде резултат и с бурни минути във втората половина на първото полувреме червените натрупаха преднината си. Пред ЦСКА остава проблемът с липсата на основни играчи. Капитанът Николай Бодуров и Кристиян Малинов са наказани за по три срещи, като въпреки  обжалването на санкцията на бранителя  Ел Маестро няма да може да го използва тази вечер. Извън игра е и контузеният Енрике Рафаел. В състава обаче може да се завърне Тиаго Родригес, чието наказание от мача с \"Рига\" изтече. Още след срещата в София треньорът  предупреди, че футболистите на ЦСКА трябва да подходят с професионализъм към реванша . \"Трябва да играем много сериозно, защото не може да си позволим грешката да кажем, че \"Адмира\" е слаб отбор. Те участват в лига, която е по-добра от нашата. Ако не ми вярвате, проследете ги и вижте как играят отборите там – просто трябва да бъдем професионалисти. Психически е много трудно след този резултат. Ще кажа на момчетата да играят все едно резултатът е 0:0.\" Същото заяви и доскорошният капитан Божидар Чорбаджийски. \"Свършили сме работата си наполовина. Няма да подценим съперника въпреки убедителната победа в първия мач. Настроението в отбора е приповдигнато след  добрите резултати в последните мачове \", посочи централният защитник. Мачът е тази вечер в 20.00 часа и ще се излъчва по \"Диема спорт\". При краен успех  ЦСКА почти сигурно ще играе срещу \"Копенхаген\" на 9 и 16 август в третия квалификационен кръг . Час по-рано \"Славия\" приема \"Хайдук\" на \"Васил Левски\". \"В момента противникът е много силен, но е преодолим\", каза треньорът на белите Златомир Загорчич. \"Мачът няма да е лесен за нас, но обещаваме, че няма да е лесен и за \"Хайдук\". Ще опитаме да излъжем противника и да спечелим мача, ако имаме късмет\". \"Имаме контузени футболисти, но не трябва да се отчайваме. Имаме достатъчно хора в отбора и се надяваме тези, които излязат на терена, да покажат добър мач. Андреа Христов е контузен, а също така и Георги Петков. Трябва да покажем характер и себераздаване на терена. Имаме идея за мача, но ще си я кажем в съблекалнята\", заяви Загорчич. Белите призоваха привържениците си за подкрепа във важния двубой, като припомниха емоциите от  победата срещу \"Илвес\" (2:1) , като пуснаха в продажба билети по 10 лева. \"Спомни си какво беше настроението по трибуните на реванша с \"Илвес\". На 19 юли славистката агитка изживя една от незабравимите си вечери. Момчетата в бяло на терена също бяха на висота и записаха нова европейска победа - 2:1 над коравите финландци. Сега отново е време отбор и фенове да бъдат едно, както през цялата тази вълшебна откъм емоции славистка 2018 година. Денят е четвъртък, датата - 2 август, мястото е познато - Националният стадион. Часът е 19, а този път съперникът наистина е класен – \"Хайдук\". Бъди и ти там\", обърнаха се от клуба към запалянковците си. В сайта си белите определиха резултата от първия мач за благоприятен. \"Благоприятният резултат в Сплит съхрани надеждите на славистисте за елиминирането на \"Хайдук\". Историческите анали също са в полза на белите от София. Те показват, че досега след 0:1 във визита отборът на \"Славия\" никога не е губил на реванша в София\", пишат от клуба. Ако \"Славия\" успее да прескочи \"Хайдук\", в следващия кръг ще играе с победителя между словенския \"Рудар\" и румънския ФКСБ (\"Стяуа\").", "date": "2018.08.02", "title": "ЦСКА и \"Славия\" поглеждат с желание към третото стъпало в Лига Европа"}
{"url": "https://www.dnevnik.bg/sviat/2018/08/02/3290503_sasht_obsujdat_s_phenian_razorujavane_no_iadrenata/", "text": "САЩ се опитват да поддържат дискусиите с Пхенян за ядрено разоръжаване на Корейския полуостров, при все че има данни, според които КНДР продължава да развива ядрената и балистичната си програма, отбелязват експерти. Според американските разузнавателни служби, цитирани в понеделник от \"Вашингтон пост\", сателитни снимки показват, че Северна Корея конструира \"една, може би две\" нови ракети в голям изследователски комплекс в Санумдон край Пхенян. Там бе произведена първата севернокорейска ракета, способна да достигне източното крайбрежие на САЩ. В отговор на запитване Пентагонът заяви, че \"не коментира въпроси на разузнаването\". Разкритията обаче бяха направени няколко дни след като шефът на американската дипломация Майк Помпейо призна на изслушване в Конгреса, че Пхенян все още произвежда ядрени материали - а месец и половина преди това Доналд Тръмп бе заявил в \"Туитър\" след историческа среща с Ким Чен-ун, че Пхенян \"вече не представлява  ядрена заплаха \". Според Хари Казианис от консервативния аналитичен Център за националните интереси новините не са изненадващи, тъй като севернокорейският лидер само превръща в дела онова, което винаги е заявявал. \"Това изобщо не ме смайва\", посочи Казианис пред АФП. Ким Чен-ун \"го написа черно на бяло: севернокорейците ще произвеждат масово  ракети и ядрени оръжия \", добави той. На срещата с Тръмп в Сингапур на 12 юни Ким Чен-ун съвсем не обеща публично да спре работата на севернокорейските обекти, произвеждащи ракети. Ангажира се само \"да полага усилия за\" премахване на ядрените оръжия на Корейския полуостров. И най-вече не пое задължение да се разоръжи едностранно. Както изтъква Джоуел Уит, основател на авторитетния сайт 38 North, няма нищо чудно държава, водеща преговори, да продължи дейността си до последния момент. Той припомня, че срещата Тръмп-Ким приключи с подписване на изявление, а не на споразумение. \"Започнат ли подобни преговори, страните не спират всяка дейност, за да изчакат развитието на нещата. Те продължават да работят по програмите, докато се стигне до резултат. Точно както става сега\", обясни той пред АФП. Преди няколко дни сайтът 38 North разпространи сателитни снимки, показващи, че Северна Корея е започнала да демонтира инфраструктурата на Сохе - основния си полигон за изстрелване на спътници, предполагаемо използван като опитен полигон за междуконтиненталните ѝ балистични ракети. Натиск върху Вашингтон Но според Брус Бенет от изследователския център \"Ранд корпорейшън\" заснетите от сателити действия на Пхенян в ядрени обекти в страната издават стремежа на  Северна Корея да упражни натиск върху Вашингтон , за да издейства постепенно вдигане на международните санкции, парализиращи икономиката ѝ. \"Севернокорейците са наясно, че ги следим\", посочи той пред АФП. Те \"искат поетапно смекчаване на санкциите, щом прекратят една или друга дейност\", добави специалистът. И напомни, че САЩ настояват санкциите да бъдат вдигнати едва когато премахването на ядрените оръжия приключи изцяло. Тази седмица Помпейо заминава за Сингапур, където започват срещи на Асоциацията на страните от Югоизточна Азия (АСЕАН). И според високопоставен служител от Държавния департамент американският държавник ще поиска азиатските страни да запазят в сила санкциите срещу КНДР, за да се откаже тя от ядрените си оръжия. \"Всички страни - членки на ООН, трябва да прилагат санкциите, предвидени в резолюциите на Съвета за сигурност\", подчерта във вторник високопоставеният служител, пожелал анонимност. Неотдавна САЩ бяха изразили недоволство във връзка с поотслабналия натиск, по-специално откъм Китай и Русия. Помпейо не изключи възможността за двустранна среща със севернокорейския си колега, за да продължат преговорите за разоръжаване. /БТА", "date": "2018.08.02", "title": "САЩ обсъждат с Пхенян разоръжаване, но ядрената програма не спира"}
{"url": "https://www.dnevnik.bg/zelen/2018/08/02/3290342_ne_vsiaka_padnala_ot_gnezdoto_malka_ptica_e_bedstvasht/", "text": "Не всяка паднала от гнездото малка птица е бедстващ вид. Това напомнят на гражданите експертите от Регионалната инспекция по околната среда и водите в Пазарджик, а повод са няколко спасени от специалистите пострадали животни, както и летният сезон, в който малките се учат да летят и често има паднали. Родителите обикновено не изоставят малките си и са винаги наоколо, готови да дадат ценни уроци по оцеляване на рожбите си, обясняват ветеринарите. Когато става въпрос за спасяване на бебета птички, всеки случай е индивидуален и се преценява съвкупност от обстоятелства. Затова, от  Спасителния център за диви животни в Стара Загора  призовават гражданите да се свържат  с тях по телефон за съвет  преди да предприемат каквото и да било, освен ако не се изисква спешна реакция. Щъркелите в опит за летене Младите щъркели извършват първите си опити за летене в началото на август на къси разстояния между покривите на къщите. Често поради неопитност те кацат на неподходящи, нетипични места като улици и дворове. В други случаи малките падат от гнездата по невнимание или са избутани от по-големите щъркелчета, обясняват ветеринарите ( ). Първият опит за летене при малките на щъркела не винаги е успешен. Често те имат нужда от още само няколко дни за да станат напълно готови, за да полетят. Ако намерите бебе щъркел и то е още покрито с пух, значи още му е рано да лети и е било избутано от другите щъркелчета. Ако при тези първи опити птицата падне, но няма наранявания, не е необходима човешка намеса, подчертават специалистите. В тези случаи регионалната екоинспекция препоръчва на хората само да наблюдават какво се случва с животното и това наблюдение да продължи около 24 часа (или две денонощия). Ако и след този период птицата не прави опити или не успява да полети, тогава трябва да се потърсят институциите за експертна помощ. Това са обикновено регионалните инспекции по околна среда или спасителни центрове, като например  Спасителен център за диви животни в Стара Загора  и  клиника \"Добро хрумване\"  в София. В случай, че гнездото е на електрически стълб, най-добре е да се потърси помощ от местното електроразпределително дружество чрез кмета на населеното място, за да бъде върнато пилето обратно в гнездото при родителите му. Ако щъркелчето е вече оперено и е паднало при първия му опит за летене, добре е да се направи опит да се подгони. В случай, че то може да бъде хванато, значи и хищник ще може. Ако все пак успее да отлети на достатъчно далечно разстояние, значи всичко е наред и птицата може да се грижи сама за себе си. Бебета сови изследват света Някои видове – например совите – обитават гнездото си за съвсем кратко и после тръгват \"да изследват света\" около него, скачайки от клон на клон, обясняват на сайта си Спасителен център за диви животни в Стара Загора. Често те падат на земята, но родителите им ги намират по звуците, които издават, и продължават да се грижат за тях. Когато това става в градовете, много от тези птички стават жертви на кучетата, котките и превозните средства. Ако намерите бебе сова паднало на земята, най-добре го качете на някой по-висок клон и родителите ще продължат да си го гледат. Ако, обаче, човек прецени, че на мястото, където е, има голяма вероятност тя да не оцелее, тогава може да бъде взета. Как да помогнем на пойна птичка За разлика от някои нощни грабливи птици, за малките на пойните не е характерно да напускат гнездото преди да могат да летят. Намирането им на земята е доказателство, че нещо се е случило с гнездото или малкото е претърпяло инцидент. Ако намерим малко на пойна птица, трябва да се потърси гнездото в клоните на най-близкото дърво или храст или по околните постройки и ако е достъпно, най-добре е да се върне малкото в него. В случай, че цялото гнездо е съборено на земята, а родителите са наблизо, трябва да се направи опит да се прикрепи то отново на дървото, храста или постройката, откъдето подозираме, че е паднало, на достатъчно безопасно разстояние от земята.", "date": "2018.08.02", "title": "Кога една паднала птица е бедстваща и има нужда от помощ"}
{"url": "https://www.dnevnik.bg/bulgaria/2018/08/02/3290246_zelen_dnevnik_tursi_reporter/", "text": "Дневник\" търси репортер, който да отговаря за рубриката  \"Зелен Дневник\" . Имаме нужда от човек, който се интересува и познава темите, свързани с климатичните промени и ефектите от тях, опазването на природата, биоразнообразието, чистата енергия и технологии, устойчивото развитие, бизнес тенденциите и иновациите, свързани с тези теми. Както и проблемите с чистотата на въздуха, отпадъците, начина на живот. Репортерът, който ще се присъедини към екипа на \"Дневник\", трябва да уважава фактите, да е любопитен, наблюдателен, добре осведомен, да се ориентира бързо. Да умее да пише интересно и грамотно. Общи изисквания и предимства към кандидатите: - могат да създават или редактират текст до кратко и ясно съдържаниe - могат да предават новина в 140 знака - английският език е задължителен, а всеки друг се оценява като предимство - интересът към заснемане на видео- и фоторепортажи е предимство. Можете да кандидатствате за съответната позиция, като изпратите CV и мотивационно писмо на адрес:  karieri@dnevnik.bg   , като посочите, че кандидатствате за позицията \"репортер\".", "date": "2018.08.02", "title": "\"Зелен Дневник\" търси репортер"}
{"url": "https://www.dnevnik.bg/sviat/2018/08/02/3290482_asad_se_luje_ako_misli_che_voinata_e_svurshila/", "text": "Пътят на сирийския президент Башар ал Асад към пълна победа във войната в Сирия е осеян с дипломатически капани, които ще усложнят опитите му да си върне \"всяка педя\" от страната и райони могат да останат извън неговия обсег за неопределено време. Тази година силите на Асад ускориха настъплението си в конфликта, започнал през 2011 година. Военната мощ на Русия и Иран помогна за сразяването на последните бунтовници близо до столицата Дамаск и в град Хомс и позволи на Асад да си върне югозапада за седмици. Бунтовниците, които някога бяха ограничили контрола на Асад до власт над малка част от Сирия, вече не представляват военна заплаха за неговото управление. С помощта на съюзниците си Асад контролира по-голямата част от страната и кани инвеститори от \"приятелски\" страни да помогнат за възстановяването ѝ. Обявявайки връщането на \"нормалния живот\", руските му съюзници  призовават бежанците да се върнат  у дома и заявяват, че няма причини да се страхуват от правителството на Асад, макар че мнозина продължават да бягат от районите, които се връщат под негов контрол. Но някои, макар и малцина, се връщат и Москва иска международна подкрепа за тях очевидно с надеждата, че западни страни, които подкрепяха опозицията, сега ще насочат помощи към контролираните от правителството райони, разпределяйки тежестта. Но въпреки растящото влияние на Русия, няма признаци за постигнат чрез преговори политически преход, до който западните страни са казвали, че ще трябва да се стигне, преди да предоставят своята подкрепа и да насърчат голямата част от милионите бежанци в Европа и Близкия изток да се върнат. Асад си върна  районите по границите с Йордания  и окупираните от Израел  Голански възвишения  и казва, че ще продължи напред. Почти цяла северна Сирия и голяма част от източна остават извън неговия контрол. Но в тези райони го очаква ново изпитание: враждебно настроени сили на Турция и Русия, които са обособили отделни сфери на контрол из територията на Сирия. Приоритетите на Русия, особено връзките ѝ с Турция, може да определят до голяма степен развитието на войната занапред. Това важи и за президента на САЩ Доналд Тръмп,  който изпраща разнопосочни сигнали  колко дълго американските сили ще запазят контрола си над част от източна и североизточна Сирия. Подкрепяните от САЩ кюрди, следящи внимателно непредвидимия си съюзник, неведнъж правиха опити да започнат преговори с Асад с цел да запазят автономията си. \"Конфликтът навлиза в нова фаза. Но е трудно да се каже, че войната приключва, когато толкова голяма част от страната все още не е в ръцете на правителството\", каза Ноа Бонси, старши анализатор за Сирия в Международната кризисна група. \"И все още не е ясно до каква степен в контролирани от правителството части на Сирия може да се появи бунт\". Миналата седмица екстремисти от \"Ислямска държава\" убиха над 200 души в  контролирания от правителството регион Суейда . Смята се, че във войната са загинали стотици хиляди. Тревога в Турция Асад назова следващата си цел: контролираната от бунтовниците провинция Идлиб. \"Сега нашата цел е Идлиб, макар че не е само Идлиб\", каза Асад миналата седмица пред руски медии. Убежище за сирийци, избягали от настъплението на правителството в други части на страната, Идлиб е под контрола на различни бунтовнически групи, които често се биеха помежду си. Джихадистки групи имат влияние и според оценки на Сирийския център за наблюдение на правата на човека, който следи войната, чуждестранните бойци са хиляди. Идлиб попада в дъгата, простираща се на изток до р. Ефрат, където са разположени турски сили. Турция целеше да отблъсне кюрдските групи, които смята за заплаха за своята национална сигурност, както и да попречи на преминаването на още сирийци през нейната граница: Турция е приютила 3.5 млн. бежанци. С одобрението на Иран и Русия тя разположи 12 военни поста в Идлиб и съседните райони. Възможността за офанзива в Идлиб задейства алармени сигнали в Турция. Високопоставен служител на ООН предупреди, че още 2.5 млн. души може да побягнат към границата, ако се стигне до нападение. Президентът Реджеп Тайип Ердоган настоява пред руския си колега Владимир Путин да се погрижи това да не се случва. \"Разбира се, за нас е невъзможно да приемем каквито и да било нападения на режима, насочени срещу Идлиб. Обсъдих това с Путин. Вече сме се разбрали по този въпрос\", заявил Ердоган според турския всекидневник \"Хюриет дейли нюз\". \"Надявам се, че той ще направи необходимото за тази цел\". Бунтовниците се подготвят Източник в регионалния алианс, който се бие в подкрепа на Асад, смята предстоящо нападение срещу Идлиб за малко вероятно. \"Турската страна ще продължи в същия дух, защото картите са в нейни ръце\", каза източникът. \"Военни действия ще има, след като картите бъдат разбъркани и турско-руско-иранското споразумение за региона е приключено\". Някои бунтовници, съмняващи се в поетите от Русия ангажименти, се опасяват от най-лошото. \"Готвим се за всякаква ескалация, изпращаме подкрепления и предислоцираме сили с цел да се подготвим за битка в близко бъдеще\", заяви в послание от северната провинция Хама полк. Мустафа Бакур, командир на \"Джаиш ал Еза\", фракция от Свободната сирийска армия. \"Очакваме военна ескалация от страна на Русия\". /БТА", "date": "2018.08.02", "title": "Асад се лъже, ако мисли, че войната е свършила"}
{"url": "https://www.dnevnik.bg/analizi/2018/08/02/3289861_ekologichno_chista_djendur_ideologiia/", "text": "Някъде в началото на 90-те, когато започнахме да говорим по всякакви нови теми, се появи един израз \"екологично чисто\". Екологично чист можеше да е районът за отглеждане на храна, както и самата продукция. Но фразата доби широка гражданственост и стана част от медийния език. И макар всички да смятаме, че я разбираме, защото да разбираме разни фрази на български е най-естественото нещо, по значението й може да се спори. Екологията е дисциплината, която се занимава с взаимовръзките на живите организми със средата им, както и между тях. В този смисъл като жив организъм, който активно променя средата и влияе на всички видове в нея, човекът със своя отпечатък върху природата също е обект на екологията. Ето защо и опазването на околната среда някак лесно получи етикета \"екология\", а тези, които се занимават с него, станаха \"еколози\", въпреки че еколог би следвало да е човек, който се занимава с науката екология, а другият е по-скоро активист. Отскоро в българското публично пространство се появи изразът \"джендър идеология\". След като Конституционният съд обяви, че Истанбулската конвенция не е в синхрон с българската конституция, понятието буквално разцъфтя за публичен живот, ставайки едва ли не самото нещо, срещу което това решение се бори. Ако приложим популярния метод \"попитахме сто човека\", вероятно ще получим сто различни отговора и това е съвсем закономерно, тъй като \"джендър идеология\" е самоделно пропагандно понятие. Зад него не стои идеология в смисъла, в който такава стои зад социалистическото движение например. Събирателно под шапката му попадат теми от спектъра на пола и политиките за пола - от равнопоставеността на мъжете и жените, през правата на хомосексуалните хора до мнимата заплаха от транссексуални бежанци. Кое точно от тези обаче решава всеки пред екрана според личните си усещания. Опростено казано, този, който много скача за права и равенство, е потенциален джендър идеолог. Имайки предвид значението на думата \"екология\", то екологично чисто е нещо, което е освободено от отношения с други организми или отношения с местообитание. Само по себе си това е лишено от всякакъв смисъл, ето защо остава и широк терен за интерпретация на иначе често ползваната фраза. Дали екологично чисти са зеленчуци, отгледани без пестициди? Защо не! Но ако наблизо има завод, който бълва какво ли не през ей такива комини, тогава районът не е екологично чист, нали така. Така. Ако премахнем отровните препарати за растителна защита и осигурим неиндустриализиран район, но приложим азотни торове? Не се знае... според някого ще е екологично чисто, според друг обаче - не. За трети пък на всички критерии отговаря само отгледаното от баба на село, независимо дали го е пръскала или не, защото баба знае най-добре. Тези примери могат да продължават до безкрай. Когато за някакво понятие липсва точно определение, както и дисциплина на употреба, това е съвсем нормална ситуация. И докато \"екологично чисто\" може да крие различни спекулации с потребителското доверие, но все пак звучи относително безобидно, то \"джендър идеология\" си е направо плашещо. Ако обаче направим дисекция на понятието, ето какво би трябвало да значи то: \"джендър\" е социалната роля на пола, то значи \"джендър идеология\" е идеологията за това, че за пол има социални роли, ритуали и правила отвъд биологията. Фактът, че полът (както и възрастта, занятието и т.н.) имат социална рамка, важи във всяко общество и всяка култура - от племената в Амазония до небостъргачите на Токио. В различните култури моделите са различни, но самото наличие на модел е универсален факт. Според значението на думите в себе си изразът \"джендър идеология\" би трябвало да значи нещо в тази посока. Той обаче съвсем не се употребява в този смисъл, а дори задочно спори с него. Смислите, в които се употребява, може да са толкова различни един от друг, колкото е разликата между домашно насилие и трети пол, но това някак губи значение в публичния фокус. Важен остава фактът, че тази идеология ще да кодира някакъв таен дневен ред, който навява смътна тревожност. Трудно е да коментираме ефектите от всичко това, без да преповторим вече повтаряни до втръсване истини за неуспешната битка срещу масовата безпросветност и невъзможната победа на разума в такъв контекст. В речта на тези, които го употребяват, то няма нужда от аргументация или онагледяване, само да повярваме и всички знаци за кроежите на тази идеология са там. Подхвърлянето на понятия като неолиберализъм и неолиберален проект, консерватизъм, ляво и дясно, дори традиционализъм около политиките за пола и правата може и да прави нещата по-наукообразни, но не променя кухата същност на пледоариите, говорещи за \"джендър идеология\". За да имаме публична яснота, лицата на тази сцена трябва да артикулират ясно кога говорят за равенството между половете, кога говорят например за еднополовия брак и кога говорят за всякакви правни понятия като трети пол и т.н., както и да бъдат ясни каква е позицията им по тези теми и най-вече защо е такава. Иначе е много лесно на обща база да се подхвърля страшната джендър идеология и противникът да се обвинява в изповядването й. При тази поза единственият правилен отговор е \"спокойно, тя моята джендър идеология е екологично чиста\".", "date": "2018.08.02", "title": "Екологично чиста джендър идеология"}
{"url": "https://www.dnevnik.bg/sport/2018/08/02/3290703_autuori_otdade_otpadaneto_ot_shampionskata_liga_zaradi/", "text": "Мениджърът на \"Лудогорец\" Пауло Аутуори нямаше конкретно обяснение след отпадането на отбора си от Шампионската лига.  Българският шампион загуби с 0:1 от \"МОЛ Види\"  и напусна турнира, като ще продължи в Лига Европа. \"В края на първото полувреме отборът загуби концентрация и натрупа жълти картони. Не успяхме да се концентираме и затова загубихме мача. Получихме гол, когато бяхме с човек по-малко, а Георги Терзиев беше извън терена заради удара в главата\", каза бразилецът. Според него картоните на Върджил Мисиджан са оказали ключово влияние, но мениджърът на \"Лудогорец\" не е съгласен с показването им. Холандският нападател беше изгонен в 40-ата минута, след като 11 минути по-рано получи картон заради преместване напред в стената, а след това за симулация. \"Първият картон, който Върджил получи, беше без причина. Те можеха да правят груби нарушения, а Върджил беше изгонен заради интерпретация. Трябваше да ги накараме те да загубят баланс, а не ние да загубим\", добави Аутуори. Бразилският мениджър обясни, че \"Лудогорец\" ще си направи нужните заключения и ще научи важни уроци след срещите. \"Урокът, който ни даде този мач, е да не губим концентрация. След победите и след загубите ни остава животът. Трябва да сме умни и да не повтаряме грешките, заради които не успяхме да се класираме. Животът продължава\", завърши Аутуори. В двубоя с \"МОЛ Види\" \"Лудогорец\" отправи само един точен удар, като в големи периоди от мача изобщо нямаше идея как да се справи с унгарците. \"Рано е за обстоен анализ защо загубихме. Вината определено е на тези, които бяхме на терена – не изиграхме добър мач, а в две срещи не отбелязахме дори гол на този определено непретенциозен отбор. Важно е да се изправим след този удар. Когато побеждаваш, всеки те тупа по гърба, сега в \"Лудогорец\" е време за мъже\", каза капитанът Светослав Дяков. Според халфа не е имало подценяване от страна на \"Лудогорец\", но отборът не е бил на висота. \"За много неща може да се хванем, но определено нашата игра не беше това, което трябваше да бъде. За \"Лудогорец\" всяка загуба е неприятна. Сега голямата цел е влизане в групите на Лига Европа\".", "date": "2018.08.02", "title": "Аутуори отдаде отпадането от Шампионската лига на загуба на концентрация"}
{"url": "https://www.dnevnik.bg/sviat/2018/08/02/3290462_v_nai-golemiia_shtat_na_venecuela_ne_dostigat_nito_tok/", "text": "В Маракайбо, столицата на най-големия венецуелски щат, жителите изключват хладилниците си като предпазна мярка срещу токови удари. Мнозина си купуват само храна, която ще изядат същия ден. Други редовно спят навън. Системното спиране на тока в щата Сулия прави още по-нещастни венецуелците, които живеят пета година в условия на икономическа криза, донесла им недохранване, хиперинфлация и масова емиграция. Някога процъфтяващата социалистическа икономика на държавата - членка на ОПЕК, рухна през 2014 г. със спада на цените на петрола. \"Никога не съм си представяла, че ще преживея това\", казва 36-годишната хлебопекарка Синди Моралес със сълзи на очи. \"Нямам храна, нямам електричество, нямам пари\". Щатът Сулия исторически е сърцето на венецуелската енергийна индустрия и цели десетилетия бе известен с огромните си петролни залежи. От март обаче той потъва в тъмнина за няколко часа всеки ден, а неговите 3.7 милиона жители остават без електричество понякога в продължение на 24 часа. В миналото жителите на Сулия смятаха, че живеят във \"венецуелския Тексас\" - богат на петрол и с гордо различаваща се от останалата част на страната идентичност. Работещите в петролната индустрия можеха често да бъдат забелязани как карат нови автомобили и летят с частни самолети до холандския карибски остров Кюрасао, където залагат спечеленото в притежаваните от тях казина. Прочут някога с продължаващите си цяла нощ партита, Маракайбо днес често е в мрак заради спиранията на тока. Шестте електроцентрали в Сулия, които са собственост на държавата, разполагат с достатъчно петрол за производството на електричество, но липсата на поддръжка и резервни части води до чести сривове, заради които инсталациите работят само с 20 процента от капацитета си, твърди Анхел Навас, президент на националната федерация на работещите в електроенергетиката. Министърът на електроенергетиката Луис Мота заяви миналия месец, че токът в Сулия ще се спира за по осем часа всеки ден, докато властите разработят план за \"стабилизация\". Той не разкри повече подробности, а министерството на информацията и регионалното правителство на щата Сулия не отговориха на молбата за коментар. 56-годишната пенсионерка Юдит Палмар се възползвала от пуснатия ток в един от следобедите на миналата седмица, за да сготви. Когато токът спре, Палмар извежда навън с инвалидна количка парализираната си майка, защото вътре в къщата става непоносимо горещо. Прекъсване на тока повредило климатика, който Палмар не може да си позволи да смени с пенсията си, равняваща се на около 1.50 долара на месец заради годишната инфлация, достигнала 46 000 процента по оценка на доминирания от опозицията парламент. Спиранията на тока нанасят поражения върху бизнеса в Сулия. Щатът произвеждаше 70% от млякото и месото във Венецуела. Без електричество за доене на кравите и за съхраняване на месото обаче производството в щата намаля почти наполовина, съобщава венецуелската Национална федерация на фермерите. Делът на Сулия от общото производство на петрол във Венецуела също спадна през последните десет години от 38 на 25 процента, сочат данните на държавната петролна компания. Вторият по големина венецуелски град Маракайбо се е превърнал в призрак, заяви ръководителят на местна бизнес организация Фъргюс Уелш и посочи, че тя е намалила работното време заради липсата на електричество. \"Преди време бизнесът тук процъфтяваше\", казва Уелш. Малкият бизнес също е засегнат. В индустриален парк в покрайнините на Маракайбо 80 процента от действащите там 1000 компании страдат от спиранията на тока, посочва друго дружество, развиващо дейност в Сулия. Продажбите в магазина за резервни части на Америко Фернандес са намалели с 50 процента. Причината е, че ПОС терминалите, играещи основна роля при покупката дори и на най-евтините стоки и спестяващи разплащането с огромен брой банкноти, не работят без ток. \"Трябва да импровизирам, за да продължа дейността си. Свързвам акумулатора на колата с магазина, за да може ПОС терминалите да работят\", казва Фернандес в осеяния си със свещи дом, където токът отново е спрял. /БТА", "date": "2018.08.02", "title": "В най-големия щат на Венецуела не достигат нито ток, нито храна"}
{"url": "https://www.dnevnik.bg/video/2018/08/02/3290469_video_carskata_gara_v_kazichene/", "text": "Преди 100 години на около 10 километра от София е била построена малка едноетажна сграда. Тя била във виенски стил, с арковидни прозорци, богати орнаменти по фасадата, две входни арки, чугунени колони, керамични подови плочки в цвят охра. От нея тръгвала теснолинейна железопътна линия, която стигала до царския дворец във Врана. Сградата била построена от княз Фердинанд, като целта й била там да посреща пристигащите в България знатни гости. Така през годините там пристигали германският кайзер Вилхелм II, британският крал Джордж V, сръбският крал Александър I Караджорджевич и други значими политически фигури от историята. Така тя била наречена \"Царската гара\". От нея княз Фердинанд напуска България, след като е принуден да абдикира през 1918 г. Година по-късно през нея преминава \"Ориент експрес\". Днес от красотата на сградата няма следа. Всяко парче от интериора и украшенията са отдавна откраднати, стените се ронят, гредоредът на тавана е прогнил, а вместо керамични плочки по пода са пръснати камъни, мазилка, цимент. Теснолинейните релси са прекъснати. Край едната страна на гарата преминават товарни влакове, а от другата - тирове, заради изградената наблизо индустриална зона на Казичене. През 2008 г. се прави опит сградата да бъде съборена, до днес по неясни причини. Тогава по инициатива на кмета Антон Владимиров и други граждани гарата е обявена за паметник на културата с категория \"местно значение\". От тогава до днес промяна няма - гарата пустее и се разпада под силния кънтящ звук на преминаващите влакови композиции.", "date": "2018.08.02", "title": "Видео: Царската гара в Казичене"}
{"url": "https://www.dnevnik.bg/regioni/2018/08/02/3290600_obshtinskite_suvetnici_v_plovdiv_reshavat_dali_da_se/", "text": "Дали на мястото на 12-етажния партиен дом да се появи сграда на операта в Пловдив. Това ще решат днес общинските съветници в града по предложение на фондация \"Дом за пловдивската опера\". За сградата на партийния дом бе направен конкурс за цялостен ремонт за 7 млн. лева, като според разчетите новата постройка ще струва около 30 млн. лв. Аргументите за нов строеж са, че операта няма дом, а мястото е било предложено на едно от обсъжданията с граждани, здравината на \"партийния дом\" е спорна, както и че общината ще покаже \"съпричастност към кампанията за Европейска столица на културата\". Срещу решението вече има критики - от камарата на архитектите. Според тях сградата на партийния дом е ценна, защото е сред малкото представители на баухаус архитектурата в града. Освен това парцелът е твърде малък за нуждите на опера, както и това, че съвременните тенденции налага подобни сгради да се строят в периферията на града, обясни пред \"Дневник\" арх. Чавдар Тенев, ръководител на екипа, спечелил конкурса за ремонт на партийния дом за 7 млн. лева. Общинските съветници отказаха да коментират предложението. Лъчезар Фратев, председател на фондация \"Дом за пловдивската опера\", каза, че още пред 2016 г. общинският съвет е одобрил изграждането на сграда за опера. Тя би могла да се използва и за музей на оперното изкуство и други събития. Според него новата сграда би била финансирана през акционерно дружество, в което общината да апортира имота за сградата.", "date": "2018.08.02", "title": "Общинските съветници в Пловдив решават дали да се строи опера на мястото на партийния дом"}
{"url": "https://www.dnevnik.bg/sviat/2018/08/02/3290704_franciia_odobri_okonchatelno_zakonoproekt_sreshtu/", "text": "Френският парламент одобри окончателно законопроект срещу сексуалното и сексисткото насилие, предаде \"Франс прес\". Нито един депутат не гласува с \"против\", като имаше само 8 гласа \"въздържал се\" при последния вот в Националното събрание, долната парламентарна камара.  Текстът бе съгласуван със Сената. Целта на законопроекта е да затегне наказанията за изнасилвания и други сексуални злоупотреби, особено с непълнолетни. Той също така удължава давността за определени престъпления. \"Този текст придава конкретна форма на много силните ангажименти, поети по време на (предизборната) кампания от президента на Републиката (Еманюел Макрон) в рамките на голямата кауза на неговия петгодишен (мандат) - равенството между мъжете и жените\", заяви френският държавен секретар за равенството между мъжете и жените Марлен Шиапа. Лявата и дясната опозиция като цяло гласуваха в подкрепа на законопроекта, но го разкритикуваха, че не отива достатъчно далеч и е повече думи, отколкото дела. Целта на текста е да \"улесни\" осъждането на изнасилвачи след два случая, при които съдът постанови, че 11-годишни момичета са правили секс по взаимно съгласие с пълнолетни мъже, отбелязва \"Франс прес\". От окончателната версия на законопроекта обаче отпадна автоматичното квалифициране на всеки сексуален акт с непълнолетни под 15-годишна възраст като изнасилване. Текстът позволява на непълнолетни жертви на сексуални престъпления да подават жалби в срок от 30 години след като навършат пълнолетие - до 48-годишна възраст", "date": "2018.08.02", "title": "Франция одобри законопроект срещу сексуалното и сексисткото насилие"}
{"url": "https://www.dnevnik.bg/citat_na_deniia/2018/08/02/3290677_citat_na_denia_i_az_moga_kato_sum_gledal_diskavuri_da/", "text": "В същото време  Това заяви бившият нападател и треньор на \"Левски\" Георги Иванов-Гонзо пред Би Ти Ви в коментара си за кризата при сините. , заяви Иванов. , добави Иванов.", "date": "2018.08.02", "title": "Цитат на деня: И аз мога, като съм гледал \"Дискавъри\", да говоря за космически кораби"}
{"url": "https://www.dnevnik.bg/bulgaria/2018/08/02/3290710_kratki_novini_bezplatni_lekcii_po_povod_svetovnata/", "text": "Банка премахна такса заради магистрат, връща му 30 лв.  Банка, таксувала магистрат с 30 лв. за това, че е предоставила информация на Инспектората към Висшия съдебен съвет (ИВСС) заради проверка на имуществената му декларация, ще му възстанови парите. За това съобщиха от ИВСС. След публикация за случая главният инспектор Теодора Точкова е сезирала БНБ, които са направили проверка. Банката е уведомила БНБ, че ще измени своята \"Тарифа за таксите и комисионните, приложима за клиенти - физически лица\" като премахне таксите, начислявани на ползватели на платежни услуги при предоставяне на информация за тях на държавни органи. Детето, пострадало от волтова дъга в района на жп гарата в Стара Загора е с 55% дълбоко шоково изгаряне  За това информира радио \"Фокус\", позовавайки се на информация от Клиниката по изгаряния на УМБАЛ \"Свети Георги\". В тази клиника предишния ден е докарано в тежко състояние и 7-годишно момиче от подобен инцидент, станал в същия район. Момичето е с 15% дълбоко шоково изгаряне, засегнало основно едната ръка. Волтовата дъга в този случай е довела до падане и детето е получило фрактура на едно от ребрата си, което от своя страна е причинило пневмоторакс. Второто дете също е с реална опасност за живота. Полицията приключи проверка на изоставен багаж в столичното метро  Около 11 часа е получен сигнал за изоставена раница пред входа на параклис в подлеза на метростанция \"Сердика\". Полицейски служители са обезопасили района веднага. Проверката, извършена от специализиран екип, е приключила към 12.10 часа. В раницата е имало дрехи. Мъжът стрелял по друг в столичен подлез окончателно остава в ареста Софийският апелативен съд остави в ареста Иван Тонев за стрелбата в столичен подлез. Решението е окончателно. Тонев беше арестуван на 24 юли, след като простреля в корема 50-годишен мъж в подлез на кръстовището на булевардите \"България\" и \"Гоце Делчев\". Причината - спречкване, след като кучето на простреляния уринирало пред магазин на Тонев. Тонев има регистрация в полицията за побой. \"Съжалявам, че бях на пътя на семейство Адамс в този ден, защото когато им направят забележка, те могат да удрят с палка, а аз не мога да направя нищо\", каза пред съдa задържаният, цитиран от Би Ти Ви. Двама маскирани направили опит да оберат бензиностанция в София Неуспешният опит за грабеж е станал около полунощ в обект на улица \"Цветан Лазаров\", съобщи БНТ. От пресцентъра на МВР уточниха, че по първоначална информация единият нападател ударил с ръка служителката, след което взели касовото чекмедже с оборота. При оттеглянето си изпуснали парите на земята и избягали в неизвестна посока. Нападателите се издирват. Факултетът по начална и предучилищна педагогика на Софийския университет вече ще бъде по науки за образованието и изкуствата Това предвижда проект за постановление за преобразуване на факултета, публикуван на правителствения сайт за съгласувания на нормативни актове. Мотивът е, че настоящото название на факултета не отразявало професионалната квалификация на кадрите, получили образование по различните специалности. Акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование, посочват вносителите. Там освен по специалностите \"Предучилищна педагогика\", \"Начална педагогика\" и \"Дефектология\" вече ще се обучават и специалисти в направленията \"Изобразително изкуство\" и \"Музикално и танцово изкуство\". Затова и се налагало промяна в наименованието на факултета. Безплатни лекции по повод световната седмица на кърменето Все повече майки имат желание да кърмят децата си, отчитат от I АГ болница \"Света София\" пред БНТ. Освен че ежедневно насърчават родилките да хранят новородените си бебета само с кърма, в болницата организират и безплатни лекции за бъдещи родители. По повод световната седмица на кърменето, която започна вчера, всеки ден ще има обучение, посветено на кърменето. Кърменето е най-здравословният старт в живота на всяко дете. Освен полезно то създава силна връзка с майката, а е и напълно безплатно. Много майки обаче срещат трудности още в началото и бързо се отказват. Най-честата причина за това е липсата на информация.", "date": "2018.08.02", "title": "Кратки новини: Банка премахна такса заради магистрат, връща му 30 лв."}
{"url": "https://www.dnevnik.bg/na_put/2018/08/02/3288100_italiia_praznuva_biala_nosht_na_hranata/", "text": "На 4 август - събота, цяла Италия отбелязва Бялата нощ на италианската храна (La Notte Bianca del Cibo Italiano). Проявата е част от програмата на \"Годината на храната\", чествана в страната през цялата 2018 г Идеята за Бяла нощ на италианската храна е на министерствата на културата и туризма и на земеделието, а датата е избрана неслучайно. На 4 август 1820 г. край Флоренция е роден Пелегрино Артузи - изтъкнат кулинар, смятан за родоначалник на италианската кухня и автор на готварски книги. В много италиански градове ще се проведат панаири и фестивали, които ще представят гурме културата на страната и нейните региони и постиженията на местното земеделие. Дегустации, тематични вечери, кулинарни майсторски класове, изложби, концерти очакват своите посетители. За гостите на страната това ще е възможност да надникнат отвъд продукцията на масовите туристически заведения за хранене. Според италианското министерство на туризма всеки втори гост на страната идва тук, за да опита местните вина, хранителни продукти и ястия.", "date": "2018.08.02", "title": "Италия празнува Бяла нощ на храната"}
{"url": "https://www.dnevnik.bg/bulgaria/2018/08/02/3290719_okovavaneto_na_ivancheva_e_protivozakonno_tia_moje_da/", "text": "Оковаването на бившия кмет на столичния район \"Младост\" Десислава Иванчева с вериги на краката е укоримо, грозно и противозаконно. То е жестоко отношение и граничи с големи възможности за обезщетение. Това коментира адв. Марин Марковски в ефира на Би Ти Ви по повод  излъчените кадри от вчера как тя е съпровождана от ареста до болница за преглед . Той отбеляза, че никой не е застрахован от подобен акт. \"Тя има тумор на хипофизата и то е доказано. Трябва да вземе лекарства, които водят до увеличаване на стреса. В момента е в болницата на затвора. Има и парадонтоза от стреса. В затвора има двама души при нея. С белезниците влиза в тоалетната и е прикована към болничното легло\", даде още подробности той. Тезата му е, че всичко това е нехуманно. Адвокатът отбеляза, че дори да има инструкция за поставянето на тези вериги, ако то противоречи на закона, не трябва да се прилага. \"Никъде в цивилизованите държави не се прави така.  Иванчева е жертва на груба съдебна грешка и грешно прокурорско обвинение \", смята той. Другият събеседник в студиото – бившият зам. правосъден министър Димитър Бонгалов, също изрази възмущението си по казуса. \"Това е нехуманно отношение, което предполага дисциплинарна и наказателна отговорност. Самият правилник забранява да се допуска изтезание\", каза експертът. Бонгалов добави, че практиката за поставяне на вериги на краката по време на транспортирането на задържани е от март месец. \"Тази безопасност е не само да избяга, но и да не бъде нападната. Преценката е сбъркана, а самата инструкция се дава от началника на затвора\", добави той.", "date": "2018.08.02", "title": "Оковаването на Иванчева е противозаконно, каза адв. Марин Марковски"}
{"url": "https://www.dnevnik.bg/sport/2018/08/02/3290722_juventus_pobedi_zvezdite_na_meikdjur_ligata_sled_duzpi/", "text": "Ювентус\" излезе победител срещу звездния отбор на мейджър лигата на САЩ. \"Бианконерите\" се наложиха с 5:3 след дузпи, след като в редовното време двубоят завърши 1:1. Андреа Фавили даде преднина на италианския шампион, но малко след това звездата на \"Атланта юнайтед\" Джоузеф Мартинес изравни. Двубоят в Атланта постави рекорд като най-посетения мач на звездите в американския футбол със  72 317 души.   Треньорът на \"Ювентус\" Масимилиано Алегри пусна част от основните си футболисти. \"Бианконерите\" обаче бяха без новопривлечената си звезда Кристиано Роналдо. Извън състава на играчите от мейджър лигата беше Златан Ибрахимович. Шведският нападател беше избран от феновете да участва, но  от \"Лос Анджелис галакси\" решиха да го запазят за мачовете от първенството . В 21-ата минута Перейра центрира от ляво и Фавили с глава вкара. Пет по-късно звездите на мейджър лигата направиха атака с много подавания, защитата на \"Ювентус\" и вратарят Войчех Шчесни не се справиха на ниво и след разбъркване Мартинес изравни. До края мачът беше равностоен, но повече голове не паднаха. При дузпите футболистите на \"Ювентус\" бяха безгрешни, докато пропуск на Брадли Райт-Филипс се оказа решаващ за успеха на италианците.", "date": "2018.08.02", "title": "\"Ювентус\" победи звездите на мейджър лигата след дузпи"}
{"url": "https://www.dnevnik.bg/detski_dnevnik/2018/08/02/3290333_rucete_gore_ili_sreshtu_telesnoto_nakazanie_nad_deca/", "text": "В България телесното наказание все още е социално приемливо. С вярата, че е време за промяна и обществената информираност може да провокира обществена нетърпимост към насилието над деца, от Института за социални дейности и практики започват кампанията  \"Ръцете горе - срещу телесното наказание над деца\" . Тя е част от проекта \"Ръцете горе: насърчаване на ефективното премахване на телесното наказание над деца (HandsUp - Promoting The Effective Elimination of Corporal Punishment Against Children)\", финансиран от Европейската комисия в партньорство с водещи организации от Португалия, Испания, Германия и Гърция. Целта на инициативата е да се повиши информираността в обществото за нуждата от премахване на телесното наказание над деца, както и да се насърчи приемането на практиките на позитивната дисциплина. На  страницата на кампанията  в социалната мрежа \"Фейсбук\" можете да намерите материали за вредата от телесното наказание и идеи за позитивно родителство. Те са налични и на мобилното приложение на  #handsupchildren , което може да се изтегли на български език. Там потребителите могат да открият тест за проверка на родителския си стил, допълнителна информация по често задавани въпроси за възпитанието на децата, препоръки и идеи. Всеки, който има възпитателен проблем с детето си, може да зададе въпрос в специално създаден  онлайн форум за родители  и да получи съвет от квалифициран специалист.", "date": "2018.08.02", "title": "\"Ръцете горе\", или срещу телесното наказание над деца"}
{"url": "https://www.dnevnik.bg/sviat/2018/08/02/3290724_trima_sa_ubitite_pri_bezredicite_zaradi_izborite_v/", "text": "ООН, някогашният колонизатор Великобритания и Съединените щати призоваха обществото и институциите в Зимбабве за сдържан отговор след ден на насилие заради резултатите от парламентарните избори в страната и решението да не се обявят тези от президентските, предаде Би Би Си. Снощи зимбабвийската полиция заяви, че трима души са загинали при насилието в Хараре, след като привърженици на опозицията влязоха в сблъсъци с полицията заради вота, предаде БТА, като цитира \"Ройтерс\" и местната държавна телевизия. Според очевидци, цитирани от \"Ройтерс\", войници са открили огън, за да разпръснат привържениците на опозицията, които хвърляли камъни и обвиняват управляващата партия в опит да манипулира  проведените в понеделник президентски избори . Агенцията написа тази сутрин, че в момента по улиците на Хараре е спокойно, войници патрулират из столицата, а много магазини още не са отворили. Според резултатите, които се забавиха с ден, управляващата партия Африкански национален съюз на Зимбабве - Патриотичен фронт (ЗАНУ-ПФ, от която бе и доскорошният президент Робърт Мугабе), печели две трети от местата в парламента - 140 от 210, като основната опозиционна сила Движение за демократични промени (ДДП) получи 58, още две места отидоха при малка партия и независим кандидат, а 10 не бяха обявени. Това бе първият вот, след като Мугабе,  управлявал 37 години, напусна властта . За пръв път от 16 г. на тези избори бяха допуснати наблюдатели от ЕС и САЩ. Същевременно и забавянето на резултатите от парламентарните с цял ден, и необявяването на победителя в президентския вот (което се очаква днес) будят недоумение у наблюдателите и дадоха повод на опозицията да каже, че резлутатите се фалшифицират. Президентът на Зимбабве Емерсън Мнангагва -  някогашен вицепрезидент на Мугабе  - заяви, че насилието в Хараре е имало за цел да наруши изборния процес. Той добави, че за него отговорно за случаите с убити и ранени е ръководството на опозиционната политическа сила Движение за демократични промени. \"Държим опозиционната коалиция ДДП и цялото ѝ ръководство отговорно за това погазване на националния мир, имащо за цел да бъде нарушен изборният процес\", каза Мнангагва. По думите му ДДП трябва да отстрани привържениците си от улиците. Говорител на лидера на опозицията в Зимбабве Нелсън Чамиса заяви, че реакцията на армията при потушаването на безредиците в столицата е била несъразмерна и неоправдана. Той добави, че това са \"необичайни\" времена за страната, в които се извършват брутални убийства на граждани. \"Войниците са обучени да убиват по време на война. Нима гражданите са врагове на държавата... Няма обяснение за тази бруталност.\" След като не обяви резултатите от президентския вот, зимбабвийската избирателна комисия има време да го направи до събота, макар да се очакваше да ги представи заедно с парламентарните още вчера. Ако няма победител с над 50% в надпреварата между сегашния президент Мнангагва и опозиционния лидер Чамиса, балотажът ще е на 8 септември.", "date": "2018.08.02", "title": "Трима са убитите при безредиците заради вота в Зимбабве, ООН призова за спокойствие"}
{"url": "https://www.dnevnik.bg/bulgaria/2018/08/02/3290752_ima_znakovi_sgradi_v_sofiia_koito_sa_v_risk_predupredi/", "text": "Има знакови сгради в София, които са в риск. Общината води битка за всяка конкретно. Това каза кметът на София Йорданка Фандъкова в ефира на \"Нова телевизия\". Тя допусна, че палежът на \"Царските конюшни\" в центъра на столицата не е случаен и е свързан с делото за собственост, което се води от 2015-а.  Според Подробния устройствен план (ПУП) на този терен не се допуска ново строителство, надстрояване на сградата или дострояване. Фанъкова добави, че инвеститорът, който закупува терена през 2016 година, е внасял инвестиционно намерение за изграждане на седеметажна сграда на мястото. \"Гарантирам, че няма да позволим да се случи строеж на мястото на  \"Царските конюшни\" – дори статутът ѝ да падне в съда , регионалният министър може да даде нов\", продължи Фандъкова. Тя каза, че това не единственият подобен казус. \"Три пъти съм глобявала собственика на \"Захарна фабрика\" по 100 000, също толкова за къщата на Яворов, за тази на Фингов – затова максималната глоба по Закона за устройство и застрояване на Столична община за юридическо лице вече е 200 000 лева, за физическо – 50 000 лева\", допълни градоначалникът по повод други емблематични сгради. Йорданка Фандъкова обясни още, че стремежът на Столичната община е да бъдат запазени всички културни находки и сгради паметници. За целта тя разчита много на районните кметове.", "date": "2018.08.02", "title": "Има знакови сгради в София, които са в риск, предупреди Фандъкова"}
{"url": "https://www.dnevnik.bg/sviat/2018/08/02/3290744_madrid_podnovi_dialoga_s_katalunia_prekusnat_ot_sedem/", "text": "Испанското правителство възобнови вчера разговорите с властите в Каталуня след седем години, предаде \"Франс прес\". Агенцията обаче отбелязва, че позициите на двете страни си остава диаметрално противоположни въпреки този знак за разведряване. Делегациите разговаряха близо четири часа в централата на каталунското регионално правителство в Барселона в рамките на двустранна комисия, която не се бе събирала от 2011 г. Тя бе реактивирана с решение, взето на 10 юли на среща в Мадрид между новия испански министър-председател, социалиста Педро Санчес, и каталунския премиер Ким Тора. \"Имаше сериозни разногласия, но да можем изразим нормално факта, че имаме големи разногласия, също е важно\", подчерта след края на заседанието на комисията ръководителката на делегацията на испанското правителство, министърът на териториалната политика Меричел Батет. \"Имаме много различни разбирания за това какво е нормално\", заяви обаче каталунският министър по външните въпроси Ернест Марагал. Според него новият испански премиер не е представил какъвто и да било проект за уреждане на конфликта. Предвидено бе заседанието на двустранната комисия да бъде посветено на финансирането и инвестициите в инфраструктура. Каталунската делегация обаче поискала да се говори най-вече за политика, отбелязва \"Франс прес\". Сепаратистите в Каталуния настояват да получат правото да организират референдум за самоопределение на североизточната испанска област и да бъдат освободени каталунските лидери, които са в ареста за неуспешния опит за отцепване на региона през октомври миналата година. Испанското социалистическо правителство, подобно на предишния консервативен кабинет, обаче смята, че конституцията не разрешава такова допитване, и отказва да се намеси в работата на съдебната власт. То обаче се надява да постигне ново споразумение за отношенията с Каталуния, което да бъде подложено на референдум, отбелязва още \"Франс прес\". /БТА", "date": "2018.08.02", "title": "Мадрид поднови диалога с Каталуня, прекъснат от седем години"}
{"url": "https://www.dnevnik.bg/sport/2018/08/02/3290726_kolina_podade_ostavka_kato_shef_na_futbolnite_sudii_v/", "text": "Шефът на съдиите в европейския футбол Пиерлуиджи Колина напусна поста, който заемаше осем години. От УЕФА обясниха, че италианецът е посочил лични причини като мотив за оттеглянето си. \"Ройтерс\" припомня, че като част от ръководството на съдиите и във ФИФА Колина е твърд поддръжник на въвеждането на технологията за видеоповторенията (VAR), която беше използвана на световното първенство в Русия. Засега обаче президентът на УЕФА Александър Чеферин е против прилагането на системата, тъй като според него е нужно още време, за да бъде доразвита. Мястото на Колина начело на съдиите в Европа заема сънародникът му Роберто Розети. \"В ролята си в УЕФА Пиерлуиджи донесе същия поглед, разбиране и нюх, каквито показваше в мачовете, които ръководеше\", заяви Чеферин изявление. Колина беше подложен на остри критики от президента на \"Ювентус\" Андреа Анели през пролетта след споровете около съдийството в мачовете с \"Реал\" (Мадрид) в четвъртфиналите в Шампионската лига. Розети заяви, че ще работи за продължаване на развитието на европейското футболно съдийство.", "date": "2018.08.02", "title": "Колина подаде оставка като шеф на футболните съдии в Европа, друг италианец го смени"}
{"url": "https://www.dnevnik.bg/sviat/2018/08/02/3290745_izrael_spira_dostavkite_na_gorivo_za_gaza_zaradi/", "text": "Израел ще спре днес доставките на гориво и газ за ивицата Газа в отговор на пускането от бойци в палестинския анклав на възпламеняващи се балони, предизвикващи пожари на израелска територия, предаде \"Ройтерс\", като се позова на правителството. Израелският министър на отбраната Авигдор Либерман е разпоредил прекратяване на доставките до второ нареждане. Причина за това е пускането на балоните и сблъсъците по протежение на границата между Израел и ивицата Газа, съобщиха от канцеларията на Либерман в изявление. Най-малко 155 палестинци бяха убити за четири месеца заради протести в района на границата всеки петък. Един израелски войник бе убит от снайперист от ивицата Газа. Ситуацията с протестите се успокои леко, но организаторите обещаха те да продължат, докато Израел вдигне икономическите санкции срещу тази палестинска територия. Селскостопанска земя и гори в Израел бяха опожарени от хвърчила и балони със запалителни вещества, пускани от ивицата Газа. Израел вече отговори, като забрани вноса в анклава на търговски стоки, които не са от първостепенна необходимост. /БТА", "date": "2018.08.02", "title": "Израел спира доставките на гориво за Газа заради възпламеняващи се балони"}
{"url": "https://www.dnevnik.bg/politika/2018/08/02/3290790_sudut_zadulji_cik_da_vuvede_mashinnoto_glasuvane_do/", "text": "Административният съд - София-град, е задължил Централната избирателна комисия (ЦИК) да въведе машинното гласуване до половин година, информира \"Медиапул\". Делото бе заведено от бившите депутати и настоящи членове на \"Демократична България\" Мартин Димитров и Петър Славов. Комисията обаче ще обжалва решението. Единият от аргументите ще е, че е съдена по реда на Административнопроцесуалния кодекс, а дейността ѝ се подчинява на Изборния кодекс. Другият аргумент на ЦИК е, че не може да въведе гласуването, без да е обявена обществена поръчка за машините. Това бе и един от аргументите на експертите, които бяха представени в съда Според съдебното решение ЦИК трябва да осигури машини за алтернатива на аналоговия хартиен вот във всяка секция, както постановява Изборният кодекс. Това трябва да стане до февруари догодина, т.е. няколко месеца преди евровота. Според действащия закон във всички избирателни секции в страната трябва да има опция човек да подаде гласа си през устройство, а не само чрез стандартните хартиени бюлетини. Според разпоредбите в Изборния кодекс на извънредния парламентарен вот на 26 март 2017 г. във всички секции в страната трябваше да има възможност за машинно гласуване. Затова бе обявена  обществена поръчка за наемане на 12 500 машини за гласуване с прогнозна цена от 15 млн. лева без ДДС , но заради кратките срокове се яви един кандидат, който по-късно обяви, че не може да изпълни поръчката.", "date": "2018.08.02", "title": "Съдът задължи ЦИК да въведе машинното гласуване до половин година"}
{"url": "https://www.dnevnik.bg/sviat/2018/08/02/3290778_senatut_v_sasht_prie_po-goliam_bjudjet_za_otbrana_i/", "text": "Сенатът на САЩ одобри днес законопроекта за бюджета за отбрана през финансовата 2019 г. на стойност 716 млрд. долара, предаде \"Ройтерс\". Текстът мина в горната камара на Конгреса с 87 гласа \"за\" при 10 \"против\". Законопроектът вече бе одобрен миналата седмица от Камарата на представителите и сега отива при президента Доналд Тръмп. Очаква се той да го подпише, тъй като текстът е съобразен с призива на Тръмп за по-големи и по-силни въоръжени сили на САЩ, отбелязва \"Ройтерс\". Законопроектът освен това избягва потенциален спор с Белия дом за технологии от големи китайски компании. Той поставя контрол върху евентуални договори на американското правителство със Зет Ти И (ZTE) и \"Хуауей\" (Huawei) поради безпокойства за националната сигурност, но ограниченията са по-слаби, отколкото в предишни версии на текста, посочва \"Ройтерс\". Това разгневи някои конгресмени, които искаха да бъдат възстановени суровите санкции срещу Зет Ти И с цел наказване на китайската компания за незаконна доставка на стоки за Северна Корея и Иран. Законодатели и от Републиканската, и от Демократическата партия разкритикуваха решението на Тръмп да вдигне забраната американски компании да продават своя продукция на ZTE, което позволи на втория по големина китайски производител на телекомуникационно оборудване да възобнови бизнеса си в Съединените щати. Законопроектът все пак засилва правомощията на Комисията за чуждестранните инвестиции в САЩ, която проучва дали предложените чуждестранни инвестиции в страната заплашват националната й сигурност. Тази мярка е насочена до голяма степен срещу Китай, отбелязва \"Ройтерс\". Законопроектът разрешава изразходването на 7.6 милиарда долара за 77 изтребителя F-35 на корпорацията \"Локхийд Мартин\" (Lockheed Martin).  Той обаче забранява доставянето  на този модерен военен самолет на съюзника от НАТО Турция. Представители на правителството на САЩ са недоволни от задържането от турските власти на американски пастор и от плановете на Анкара да купи руска система за противовъздушна отбрана, която според тях не може да бъде интегрирана в ПРО на НАТО. Законопроектът е наречен на името на Джон Маккейн. Военен герой и дългогодишен сенатор републиканец, председателят на комисията за въоръжените сили към горната камара на Конгреса страда от рак на мозъка. /БТА", "date": "2018.08.02", "title": "Сенатът в САЩ прие по-голям бюджет за отбрана и ограничения за китайски технологии"}
{"url": "https://www.dnevnik.bg/sviat/2018/08/02/3290791_rusnak_otkradnal_275_tona_metal_ot_jeleznicite_v_sankt/", "text": "В Русия бе задържан мъж, който откраднал сам, само с подръчни средства, около 275 тона метал от железниците, предадоха \"Франс прес\" и БТА, позовавайки се на полицията в Санкт Петербург, и агенция РИА \"Новости\". Безработният на 38 г. отивал през нощта на станция Красное село, в южната част на втория по големина руски град, за да демонтира дискретно гайки и други метални елементи. Той бил \"въоръжен\" само с гаечен ключ и клещи. Полицията в Санкт Петербург не уточни от колко време мъжът е извършвал тези кражби. Заловен на местопрестъплението вчера, той може да бъде осъден на до пет години затвор. Кражбите на метали в Русия, особено от железниците, са често явление. Един тон може да бъде продаден в страната за около 14 000 рубли (190 евро), отбелязва \"Франс прес\".", "date": "2018.08.02", "title": "Руснак откраднал 275 тона метал от железниците в Санкт Петербург"}
{"url": "https://www.dnevnik.bg/biznes/2018/08/02/3290830_razreshitelnite_za_stroej_i_zapochnatite_novi_sgradi/", "text": "През второто тримесечие на годината местните администрации са издали разрешителни за строеж на 1476 жилищни сгради с 8178 жилища в тях и 1 023 667 кв.м разгъната застроена площ. Разрешителни са дадени и за 32 административни сгради/офиси с 34 350 кв.м площ и на 1274 други сгради с 959 613 кв.м площ. Спрямо година по-рано издадените разрешителни за жилищни сгради намаляват с 10.4%, но броят на жилищата в тях се увеличава с 40.6%, а разгънатата им застроена площ - с 31%, показват данните на Националния статистически институт. Спад, дори по-голям, има и при разрешителните за други сгради. При административните той е с 20% за година, а при другите - с 35.3%. Същевременно разгънатата площ на административните сгради намалява с 53.6%, докато на другите сгради е с 1.2% повече. Спрямо първото тримесечие на годината обаче издадените разрешителни за строеж на жилищни сгради се увеличават с 27%, жилищата в тях - с 30.9%, а общата им застроена площ - с 25.5%. При броя на издадените разрешителни за строеж на административни сгради и на други сгради също се наблюдава нарастване съответно с 23.1 и 24.2%, а общата им застроена площ е повече с 3.8 и 50.3%. Най-голям брой разрешителни за строеж на нови жилищни сгради са издадени в областите Пловдив - 223, София (столица) - 216, Варна - 133, и София - 125. Най-много жилища предстои да бъдат започнати в областите София (столица) - 3168, Пловдив - 1319, Варна - 713, и Кърджали - 501. Започват се по-малко нови сгради През второто тримесечие е започнал строежът на 1128 жилищни сгради с 6195 жилища в тях и с 812 169 кв.м обща застроена площ, на 25 административни сгради/офиси с 26 136 кв.м застроена площ и на 724 други сгради с 545 449 кв.м площ. В сравнение с второто тримесечие на 2017 г. започнатите нови жилищни сгради намаляват с 11.9%, но жилищата в тях се увеличават с 61.2%, както и разгънатата им застроена площ - с 54.4%. Броят на започнатите административни сгради е без промяна, докато тяхната площ нараства над два пъти. Започнатите други видове сгради намаляват с 43.3%, а разгънатата им обща застроена площ - с 31.7% Спрямо предходното тримесечие започнатите жилищни сгради се увеличават с 56%, жилищата в тях - с 49%, а общата им застроена площ - със 70.5%. Започнатите административни сгради също са повече (с 38.9%), както и общата им застроена площ - с 15.5%. Броят на започнатите други видове сгради нараства с 55%, а тяхната площ - с 27.2%. Строителство на най-голям брой нови сгради е започнало в областите: Пловдив - 156 жилищни и 77 други сгради; София (столица) - 188 жилищни, 7 административни и 34 други сгради; Варна - 125 жилищни, 3 административни и 39 други сгради; Бургас - 101 жилищни и 42 други сгради.", "date": "2018.08.02", "title": "Разрешителните за строеж и започнатите нови сгради намаляват"}
{"url": "https://www.dnevnik.bg/sviat/2018/08/02/3290818_prezidentut_na_kosovo_othvurli_podialba_sus_surbiia_i/", "text": "Опозицията в Косово обвини президента Хашим Тачи, че се опитва да прокара идеята за размяна на територии като по-приемлива за обществото, предаде \"Болкан инсайт\". Критиките към Тачи последваха коментари, в които той поиска \"корекции\" на границата и преговори със Сърбия за включването на Прешевската долина в  обявилото независимост през 2008 г.  Косово. Прешевската долина е термин, използван в Косово за Буяновац и Прешево - сръбски общини в южната част на страната, източно от косовската граница, чието население е предимно албанско. При последното официално преброяване, в което участваха всички етнически групи през 2002 г., албанците бяха съответно 55 и 90% от населението. Следващото през 2011 г. бе бойкотирано от албанската общност. Според Тачи диалогът между Белград и Прищина, който тече в Брюксел и който бе в застой след  убийството на косовския сръбски политик  Оливер Иванович, ще включва разговори за \"корекция на границите\". \"Само обединени можем да постигнем целите си: взаимно признаване между Косово и Сърбия, място в ООН и членство във всички други международни организации\", написа той във \"Фейсбук\". Тачи добави, че исканията за \"подялба на Косово винаги ще са неприемливи, но в процеса на корекции на границите справедливото искане Прешевската долина да се обедини с Косово трябва да бъде засегнато чрез диалог\". На пресконференция във вторник Тачи каза още, че Косово трябва да обсъжда границите си със Сърбия така, както го направи  с други като Черна гора , с която наскоро Прищина подписа споразумение след години неуспешни опити. Кой говори за подялба По-рано Балканската мрежа за разследваща журналистика (БИРН), чийто англоезичен сайт е \"Болкан инсайт\", писа, че идеята за размяна на територии отново се появява сред политици в Косово и Сърбия, макар никога да не е била официална тема на разговор. Тачи също твърди, че темата за подялба е била поставяна на масата, но той винаги я е отхвърлял, като  поддържа тази позиция от 2013 г.  Сръбски министри през последната година  говорят  за варианти като  \"разграничаване\"  на сърбите от албанците или  \"нормализация без признаване\" , но думата \"подялба\" не е използвана. Опозиционният депутат Илир Деда обаче обяви, че президентът всъщност иска подялба, но просто говори за нея с различни думи. Междувременно и в Сърбия интелектуалци и известни личности написаха протестно отворено писмо, в което осъдиха управляващите в Белград и косовски сръбски политици, че са заговорили за \"подялба\" на Косово,  пише в. \"Данас\" . Междувременно Рагми Мустафа от Демократичната партия на албанците, етническа албанска партия в южна Сърбия (където е и Прешевската долина), каза, че е \"нормално\" да се говори за присъединяване към Косово, но не като размяна на територии, а преначертаване на границата \"чрез ново трайно споразумение\".", "date": "2018.08.02", "title": "Косовският президент отхвърли \"подялба\" със Сърбия и намекна за размяна на територии"}
{"url": "https://www.dnevnik.bg/sport/2018/08/02/3290846_levski_lukoil_produlji_podsilvaneto_na_otbora_s/", "text": "Баскетболният шампион \"Левски Лукойл\" продължи ходовете за подсилването на отбора си за новия сезон с поглед към международната сцена. Част от водения от Константин Папазов състав вече е американският гард Патрик Ремберт, обявиха от клуба. Сините вече привлякоха близнаците Калоян и Деян Иванови, като подписаха и с Божидар Аврамов и Асен Великов. От клуба уточняват, че селекцията продължава. За последно Ремберт игра в Европа за турския \"Петким\", където е бил съотборник на Калоян Иванов. Там гардът записва средни показатели от 21.1 точки, 4.5 асистенции и 3 борби на мач при успеваемост от игра 55.1% и от тройката 45.5%. \"Левски Лукойл\" е насочил вниманието си към Шампионската лига. В първия квалификационен кръг сините ще срещнат литовския \"Шяуляй\", като са гости в първата среща на 20 септември, а реваншът е два дни по-късно.", "date": "2018.08.02", "title": "\"Левски Лукойл\" продължи подсилването на отбора с привличането на американец"}
{"url": "https://www.dnevnik.bg/bulgaria/2018/08/02/3290840_specakciia_se_provejda_po_jujnoto_chernomorie_shte/", "text": "В Бургаска област се провежда спецакция, по време на която е задържана организирана престъпна група за рекет, телесни повреди и разпространение на наркотици, съобщи пресцентърът на прокуратурата. По информация на \"Нова телевизия\" предстои властите да обявят Димитър Желязков, известен като Митьо Очите, за издирване. Това беше потвърдено за \"Дневник\" от източници от разследването. Държавното обвинение информира още, че престъпното сдружение е с ръководител и участници \"известни лица от криминалния контингент\". Акцията се ръководи от спецпрокуратурата и се извършва от Главна дирекция \"Борба с организираната престъпност\" (ГДБОП). По разпореждане на главния прокурор Сотир Цацаров на място е новият му заместник и доскорошен шеф на спецпрокуратурата Иван Гешев за оказване на методическа помощ и координация. По-късно през деня зам.-главният прокурор Иван Гешев, цитиран от БНР каза, че \"Димитър Желязков -­ Очите е обявен за национално издирване, а до края на деня ще бъде задействана процедурата и за междудържавно\". Той уточни, че разследващите са имали данни, че Желязков ще напусне страната, но не искали да отлагат акцията, за да няма теч на информация. Обясни, че арестуваните при акцията са 19 души. Гешев не съобщи имената на задържаните и детайли по операцията, за да не попречи на разследването, което върви в момента. Разследването на групата е започнало в началото на 2016 година, обяви още заместникът на Цацаров от Бургас. Желязков е на лечение в Германия, информира \"Нова телевизия\", цитирайки неофициална информация. През лятото на 2016 г. в заведение 4 You в Слънчев бряг беше убит Александър Алексиев, който загина при опит за убийство на Желязков. Алексиев беше бодигард на Митьо Очите, който също пострада сериозно при стрелбата и мина през серия от операции, а възстановяването му продължава. В края на 2017 г.  прокуратурата изправи на съд  десет души  с обвинения за участие в престъпна група, част от дейността на която е и убийството на Алексиев и опита за убийство на Желязков. Митьо Очите има три присъди - след споразумения с прокуратурата. Между 2007 г. и 2010 г. той се призна за виновен като ръководител на престъпна група за разпространение на наркотици, за участие в групата на врачанския наркобос Йордан Тонов, известен като Данчо Пръча, както и за пране на пари. Желязков получи различни наказания, но изтърпя само най-тежкото от тях, което беше 4 години и 9 месеца затвор. ", "date": "2018.08.02", "title": "Задържаните при акция в Бургас са 19, Митьо Очите е обявен за издирване (обновена)"}
{"url": "https://www.dnevnik.bg/zelen/2018/08/02/3290848_ekokoaliciiata_do_borisov_ne_objalvaite_reshenieto_na/", "text": "Природозащитни организации призоваха в отворено писмо премиера Бойко Борисов и кабинета да не обжалва на втора инстанция  решението на Върховния административен съд,  с което отменя спорните промени в действащия план за Национален парк \"Пирин\".  В края на миналата година правителството одобри изменения в действащия план за Пирин, приети без екооценка между коледните и новогодишните празници (на 29 декември 2017 г.) и отварящи възможност за сечи и строителство на големи площи от парка и предизвикаха масови граждански протести. Сред основните мотиви за решението на ВАС от 30 юли е, че кабинетът е одобрил измененията на плана в нарушение на три български закона, както и липсата на екологична оценка на плана за управление. Съдът определя решението на МС като незаконосъобразно. Най-важната причина по думите на коалицията е, че необжалването ще отговори на обществените очаквания за спазване на правовия ред в страната. \"Правителството трябва да дава добър пример и да приема и да се съобразява с решенията на независимата съдебна власт.\"  Ако не обжалва решението на ВАС, Министерският съвет ще се разграничи от обвиненията за обслужване на лобистки интереси в полза на акционера на една от най-големите български банки, довели до гласуване на решението на кабинета от края на миналата година, посочват от екокоалицията. Решението на съда  идва точно седмица след началото на наказателна процедура на ЕК срещу България за установено нарушение в областта на законодателството по околна среда, напомнят от \"За да остане природа в България\".  Според тях това ще подпомогне правителството в започната хоризонтална процедура на Европейска комисия за липса на качествени оценки или липса на всякакви оценки в областта на околната среда и ще представлява ясен сигнал към ЕК за воля в държавата да се ангажира с необходимата сериозност за решаване на проблемите, свързани с прилагането на европейското законодателство. Еколозите напомнят и за мащабните протести в десетки градове за опазване на Пирин.  \"Господин премиер, вашето решение за бъдещето на Пирин ще е определящо за съдбата на световна ценност, която България е успяла да опази вече над 55 години\", завършва отвореното писмо на еколозите. ", "date": "2018.08.02", "title": "Екокоалицията до Борисов: Не обжалвайте решението на съда за Пирин"}
{"url": "https://www.dnevnik.bg/photos/2018/08/02/3290819_fotogaleriia_susha_i_jega_v_zapadna_evropa/", "text": "Западна Европа е насред невиждана от години суша и жега и вероятно ще отчете на някои места най-безводното лято от 1961 г. или от 1976 г. насам. Тенденцията от вече повече от година в цялото северно полукълбо. Снимката е от Рим, Италия.", "date": "2018.08.02", "title": "Фотогалерия: Невиждани горещини в Западна Европа"}
{"url": "https://www.dnevnik.bg/sviat/2018/08/02/3290859_v_siriia_shte_e_po-spokoino_s_asad_na_vlast_obiavi/", "text": "Израел смята, че Сирия се завръща към състоянието си отпреди войната, след като по-голямата част от нея е под контрола на президента Башар ал Асад. Това обяви израелският министър на отбраната Авигдор Либерман пред репортери, цитиран от \"Ройтерс\". С коментарите си той потвърди официално информацията, че Израел вече приема Асад да остане на власт, след като години се самообявяваше за противник на режима му и го  възприемаше като враг , а и дори в последните месеци продължават да се появяват  публикации  за тайното въоръжаване на сирийските бунтовници по границата (сега районът от сирийската страна на Голанските възвишения е \"прочистен\" от бойци срещу Асад според режима в Дамаск). \"От наша гледна точка ситуацията се завръща към (състоянието си) отпреди гражданската война, което означава, че има някой отговорен и централна власт\", каза Либерман. Попитан дали Израел има по-малко причини да се безпокои от ситуацията в района на Голанските възвишения, той каза: \"Вярвам, че е така.\" Условието, което според израелски представители  е поставил премиерът Бенямин Нетаняху в Русия  за приемането на Асад обаче, е Иран да напусне Сирия. По-рано тази седмица руският посланик в Тел Авив каза, че  Москва не е в състояние да изпълни  последното искане. Вчера специалният пратеник по въпросите на Русия в Сирия Александър Лаврентиев каза, че Москва е договорила с Техеран изтеглянето на иранските сили на 85 км от границата с Израел и че тази договорка е приемлива и за двете страни. До този момент Израел бе отхвърлил предишното руско предложение - иранците да бъдат \"сдържани\" на 100 км източно от окупираните Голански възвишения.", "date": "2018.08.02", "title": "В Сирия ще е по-спокойно с Асад на власт, обяви Израел"}
{"url": "https://www.dnevnik.bg/bulgaria/2018/08/02/3290905_chastichno_bedstveno_polojenie_e_obiaveno_v_niakolko/", "text": "Община Садово обяви частично бедствено положение, след като река Чая скъса дига и преля край Пловдив, съобщи БНР. Това се случва за втори път в рамките на един месец. От полицията съобщават, че е затворен за движение пътят между селата Ягодово и Катуница, защото е наводнен. Движението се пренасочва по обходни маршрути. Залети са и множество земеделски площи. Заради свлачища е затворен и пътят между Лъки и Кръстова гора. На място има полицейски екипи, които пренасочват движението. Свлачище е затворило и пътя между Асеновград и Смолян, на около 3-4 километра след Бачково. Значително количество скални отломки са паднали и на двете платна. Обходният маршрут е Кричим – Девин, а колите се пренасочват от полицейски екипи. Към мястото се придвижва специализирана техника за разчистване на участъка. Частично бедствено положение е обявено и в общините Чепеларе и Девин в Смолянско, предаде БНР. В Чепеларе свличане на земна маса е затворило достъпа до село Забърдо и природния феномен \"Чудните мостове\". Без път е и девинското село Осиково. Село Добралък е откъснато от света Село Добралък, общ. Куклен, е откъснато от света. В селото има бебета, малки деца и възрастни хора, съобщава читател на \"Дневник\". След поройния дъжд, започнал малко преди полунощ на 1.08 и продължил над 3 часа, селото е откъснато от света. На 4 километра под селото огромното количество вода е отнесло част от пътя, оставяйки 10-метрова яма. В самото село, до кметството, водата е свлякла няколко кубика пръст, камъни и дървен материал. В половината село няма ток, а няколко двора на къщи са пропаднали в дерето. Единият от двата водопровода на селото също е откъснат и има вероятност да има недостиг на вода. В горната част на селото вода няма, а тази, която тече от чешмите, е кална и не е годна за пиене. Очаква се недостиг на питейна вода, тъй като няма запаси от чиста такава. Кметът на Куклен в момента е на оглед в селото и оценява щетите.", "date": "2018.08.02", "title": "Бедствено положение е обявено в няколко общини в Пловдивско заради свлачища и наводнения"}
{"url": "https://www.dnevnik.bg/sport/2018/08/02/3290894_razgovor_ot_budeshteto_po_amerikanski_da_intervjuirash/", "text": "Американците са в 2073 г., а останалите сме си в 2018 г.\" Това гласи един от коментарите в \"Туитър\", след като ESPN направи интервю с вратар по време на мач. Брад Гузан, който пазеше за отбора на звездите от мейджър лигата в  двубоя срещу \"Ювентус\" , беше с микрофон и слушалка. От студиото се свързаха с него и му задаваха въпроси до около 20-ата минута на шоуто в Атланта.  \"Ювентус\" поведе в 21-ата минута и скоро след това Гузан е свалил слушалката си, съобщават медиите. В редовното време мачът завърши 1:1, но \"бианконерите\" се наложиха с 5:3 при дузпите. Интервюто в разгара на срещата предизвика много реакции в социалните мрежи. Мнозина коментираха, че това е \"толкова американско\", както и че никой друг не умее да превръща спорта в шоу, както го правят в САЩ.", "date": "2018.08.02", "title": "Разговор от бъдещето по американски: да интервюираш вратаря по време на мач"}
{"url": "https://www.dnevnik.bg/sport/2018/08/02/3290922_vitomir_saruivanov_oglavi_sporta_v_bnt/", "text": "Витомир Саръиванов е новият шеф на спорта в БНТ, обявиха от националната телевизия. Той заема поста, овакантен след  раздялата с Методи Манченко, който беше освободен дни преди световното първенство по футбол . \"От днес той (Саръиванов) поема длъжността главен продуцент на продуцентски център \"Спорт\" към дирекция \"Информация\" в обществената телевизия\", се казва в информацията на БНТ. В нея се посочва, че Саръиванов има над 20-годишен опит в телевизионната журналистика, а професионалният му път започва именно в БНТ, където неговите качества забелязва покойният акад. Хачо Бояджиев. Новият шеф на спорта на БНТ е работил като коментатор, водещ или продуцент във водещите телевизии в България. \"Приключилото преди по-малко от месец световното първенство по футбол демонстрира, че БНТ разполага с екип от лидери в областта на спортната журналистика\", се казва в съобщението до медиите. От националната телевизия посочват, че през лятото програмата е наситена с големи спортни събития. От днес започва излъчването на  състезанията от европейски първенства 2018  - първото съвместно континентално първенство, обединяващо седем спорта. Пред септември  БНТ ще предава световните първенства по волейбол , художествена гимнастика и гребане за мъже и жени.", "date": "2018.08.02", "title": "Витомир Саръиванов оглави спорта в БНТ"}
{"url": "https://www.dnevnik.bg/bulgaria/2018/08/02/3290914_kran_padna_vurhu_uchilishtna_ograda_v_centura_na_varna/", "text": "Самоходен кран падна тази сутрин малко преди 10 ч. върху оградата и част от двора на Музикалното училище във Варна. При инцидента няма пострадали хора, уточниха от пресцентъра на Областната дирекция на МВР. Кранът се е преобърнал по време на разтоварване на строителни материали за изграждаща се и в момента жилищна кооперация на ул. \"Славянска\" в централната част на града. От полицията съобщават още, че стрелата на крана е нанесла щети само на паркирал в близост автомобил. Според информационната табела на строителния обект, който е бил обслужван от падналия кран е дружеството \"Комфорт\". Три часа след инцидента, опитите за отстраняване на крана са безуспешни, а ул. \"Славянска\" продължава да е затворена.", "date": "2018.08.02", "title": "Кран падна върху училищна ограда в центъра на Варна (видео)"}
{"url": "https://www.dnevnik.bg/sviat/2018/08/02/3290912_chili_shte_ogranichi_turistite_na_velikdenskiia_ostrov/", "text": "Правителството на Чили започва да ограничава туризма на Великденския остров, който е известен със зашеметяващите си гигантски статуи от камък - Моаите, предаде Асошиейтед прес, цитирана от БТА. Статуите привличат все повече туристи към малкия остров в средата на Тихия океан, което натоварва ограничените му ресурси. Влезлият в сила вчера закон ограничава от 90 на 30 дни максималния престой за туристите и хората, които не са местни.  Министърът на туризма Моника Салакет заяви, че мярката е предприета, за да се предпази островът.  Президентът Себастиан Пинера също ускори приемането на законопроект, който цели да промени името от Великденския остров на Рапа Нуи, както го наричат местните. Чили е анексирал острова през 1888 година. Той е разположен на около 2200 мили (3500 километра). ", "date": "2018.08.02", "title": "Чили ще ограничи туристите на Великденския остров"}
{"url": "https://www.dnevnik.bg/bulgaria/2018/08/02/3290943_izdrujkata_na_jivota_e_poskupnala_s_60_lv_ot_nachaloto/", "text": "За нормален живот на четиричленно домакинство - двама възрастни и две деца, са необходими 2361.28 лв. месечно. Това показват последните данни на Института за синдикални и социални изследвания (ИССИ) на КНСБ. Данните бяха представени от президента на КНСБ Пламен Димитров и от експерта на ИССИ Виолета Иванова, съобщи БТА. Парите са нужни за покриване на разходите за храна, поддържане на жилището, здравеопазване, транспорт и почивка. За човек от домакинство необходимите средства за нормален живот са 590.32 лв. Издръжката нараства с 36 лева от началото на годината. Нетният размер на средната работна заплата трябва да е около 1200 лева на човек, за да може семейството да живее нормално, но не повече от 20 процента от българските наемни работници получават подобни заплати. Средното нетно възнаграждение през март е по-ниско с 321 лева, или с около 27 на сто от средните стойности , необходими за покриване на издръжката на живот, каза Пламен Димитров. В София необходимите средства за нормален живот са 3078 лева за четиричленно домакинство, а за човек от домакинство - 769.56 лв. Издръжката на живот в столицата надхвърля средните нива на издръжка в страната с 30.3 процента. Ако доходите на домакинството се формират само от заплатите на двамата родители, то за всеки от тях нетната средна работна заплата не трябва да бъде по-ниска от 1539 лева. Официалните данни за трудовите възнаграждения в столицата за март тази година отчитат нетна средна работна заплата от 1168 лева, или бруто 1505 лв., която е с близо 24.1 на сто по-ниска от реално разполагаемия доход за покриване на издръжката на живот на един човек. 31.1 на сто от домакинствата в България са с общ доход на човек от домакинство до 321 лв., или това са близо 2.3 млн. души. 44 на сто от домакинствата са с общ доход на човек от линията на бедност (321 лева) до необходимите средства за издръжка на живот, а 29.4 на сто от домакинствата са с общ доход на човек над издръжката на живот. Броят на бедните домакинства намалява, но се запазват високите им равнища, коментират синдикалните експерти. Според тях от икономическия подем на страната не са облагодетелствани всички, а това води до диференциация и подоходно неравенство между най-богатите и най-бедните. Данните на Евростат са допълнителен аргумент за това твърдение, отбелязват от КНСБ. Според тях най-богатите 20 процента от населението получават 8.2 пъти повече от най-бедните 20 процента. Година преди това разликата в доходите им е била 7.7 пъти, а през 2012 г. - 6.6 пъти. Според наблюденията на анализатори в области като Видин, Кюстендил и Благоевград нетният размер на средните трудови възнаграждения е едва около 50 процента от необходимия размер за издръжката на живот. Годишният темп на нарастване на издръжката достига до 3.3 на сто, като за пръв път след 2012 година надхвърля три процента. Според експертите това дава основание да се смята, че ценовите равнища се стабилизират и инфлацията влиза в рамките на умерените граници.", "date": "2018.08.02", "title": "Издръжката на живота е поскъпнала с 60 лв. от началото на годината, изчислява КНСБ"}
{"url": "https://www.dnevnik.bg/photos/2018/08/02/3290963_snimka_na_denia_rumen_ovcharov_pozdravi_bsp_ot_vruh/", "text": "Семейството на Румен Овчаров поздрави БСП от връх Елбрус в планината Кавказ, съобщиха от пресцентъра на партията. \"Те покориха първенеца на Русия, който се извисява на 5642 метра над морското равнище, и развяха българското знаме\", пише в прессъобщението, придружаващо снимката. На 2 август се навършват 127 години от началото на организираното социалистическо движение в България.", "date": "2018.08.02", "title": "Снимка на деня: Румен Овчаров поздрави БСП от връх Елбрус"}
{"url": "https://www.dnevnik.bg/sviat/2018/08/02/3290945_turskata_lira_poevtinia_rekordno_zaradi_amerikanskite/", "text": "Турската лира поевтиня рекордно спрямо долара днес след американските санкции срещу двама от министрите на президента Реджеп Тайип Ердоган заради случая с американския пастор Андрю Брънсън, обвинен в Турция в подкрепа на тероризма, предаде \"Ройтерс\", цитирана от БТА. Един щатски долар се разменяше тази сутрин за 5.0630 лири (по-късно и 5.0924 лири), след като снощи Белият дом  обяви санкции срещу правосъдния министър  Абдулхамит Гюл и срещу вътрешния министър Сюлейман Сойлу заради задържането на Брънсън. Турската национална валута е  изгубила една четвърт от стойността си тази година  в контекста на нарастващата инфлация и безпокойствата около  независимостта на централната банка  на фона на неколкократните призиви на Ердоган за намаляване на лихвите. Основният индекс на Истанбулската фондова борса BIST 100 се понижи с 2 процента днес. Банките бяха сред компаниите, чиито акции поевтиняха. Санкциите, след които Анкара вече обеща контрамерки, допълнително притесниха инвеститорите, Турция е особено зависима заради нуждите си от външно финансиране, отбеляза \"Блумбърг\". На този фон централната банка повиши значително  прогнозата си за инфлация  (и това вдигна цените на електричеството). Утре се очаква да бъде публикуван и доклад за потребителските цени, който според информация на \"Блумбърг\" ще отбележи 16.3% повишаване на годишна основа през юли.", "date": "2018.08.02", "title": "Турската лира поевтиня рекордно заради американските санкции"}
{"url": "https://www.dnevnik.bg/sviat/2018/08/02/3291016_estoniia_suzdade_voenno_zveno_za_zashtita_ot_kiberataki/", "text": "Естония създаде кибервоенна част, за да се защитава срещу интернет атаки, предаде ДПА. \" Естония е кибердържава  и това означава също, че трябва да защитаваме нашите системи за  киберсигурност  в цивилната и военната сфера\", заяви естонският министър на отбраната Юри Луйк. Той отбеляза, че всяка конвенционална война в наши дни има и киберизмерения. Военната част наброява около 300 души и е предвидено да придобие пълна оперативна готовност до 2023 г.  Естония бе подложена на кибератака от национален мащаб през 2007 г. Нападението извади на показ слабостите на малката балтийска страна, която иначе е  лидер в областта на дигитализацията  - засегнати бяха правителството, икономиката и медиите, припомня ДПА. Оттогава Естония  предприе мерки , за да се защитава срещу подобни атаки. От 2008 г. в естонската столица Талин е базиран център на НАТО за киберотбрана. /БТА", "date": "2018.08.02", "title": "Естония създаде военно звено за защита от кибератаки"}
{"url": "https://www.dnevnik.bg/sviat/2018/08/02/3291051_slujitelka_na_njuiorsko_letishte_pozvoliavala/", "text": "Срещу подкуп служителка на летище \"Кенеди\" в Ню Йорк позволявала на Катар и други страни да паркират незаконно самолети през нощта по време на сесиите на Общото събрание на ООН през последните пет години, предаде агенция \"Асошиейтед прес\", като се позова на прокуратурата. Повдигнати бяха обвинения на 54-годишната Марлин Мизи, която е контрольор, и на 58-годишния координатор Джоузеф Джурие, който работи за постоянното представителство на Катар в ООН. Според прокуратурата Джурие се отплатил на Мизи с обяди и вечери, разходки с лимузина и ѝ подарил часовник за оказваните услуги. Двамата може да бъдат осъдени на до четири години, ако бъдат признати за виновни. За момента няма коментар от страна на катарската мисия в ООН. Кои са другите държави, замесени в скандала, не се съобщава. По време на годишните сесии на Общото събрание на ООН през септември правилата изискват самолетите на чужди държави да отпътуват до два часа след като са пристигнали./ БТА", "date": "2018.08.02", "title": "Служителка на нюйорско летище позволявала незаконно паркиране на самолети"}
{"url": "https://www.dnevnik.bg/photos/2018/08/02/3290978_snimka_na_denia_stachka_zatvori_aifelovata_kula/", "text": "Служителите на Айфеловата кула протестираха срещу новата политика за достъп. От началото на юли управата запазва половината от дневните билети за хора, които ги купуват предварително в интернет и избират време за посещение. По-рано само 20% от билетите са се резервирали предварително.", "date": "2018.08.02", "title": "Снимка на деня: Стачка затвори Айфеловата кула"}
{"url": "https://www.dnevnik.bg/sport/2018/08/02/3291003_nakazanieto_na_nasri_za_upotreba_na_doping_beshe/", "text": "УЕФА увеличи наказанието на Самир Насри за нарушение на антидопинговите правила, съобщи организацията на сайта си. Бившият френски национал e изваден от футбола за година и половина. Първоначално УЕФА наказа Насри за шест месеца , след като  играчът наруши антидопинговите правила  в края на 2016 г. Французинът беше признат за виновен заради непозволена процедура по интравенозно преливане на капки за укрепване на имунната система. Наказанието на Насри започва да тече със задна дата. 31-годишният футболист ще може да поднови тренировки след 1 ноември. В момента бившият халф на \"Арсенал\" и \"Манчестър сити\" е без отбор. През миналото лято Насри премина за 3.5 милиона евро в турския \"Анталяспор\", където изигра осем мача. ", "date": "2018.08.02", "title": "Допинг наказанието на Насри беше увеличено на година и половина"}
{"url": "https://www.dnevnik.bg/kultura/2018/08/02/3291028_puks_i_shveik/", "text": "Човек никога не изпитва достатъчно тъга, за да направи света по-добър. Обикновено се засмива и историята възмездява нереалното му упование. Перифразирам един фрагмент на Елиас Канети, отварящ пролука за размисъл как и защо смехът придава друг полъх на случващото се и защо то, подобно на необятно поле, обрасло във високи треви, внезапно се привежда в движение, наистина оживява. Вестта за смъртта на Владимир Войнович, автора на \"Животът и необикновените приключения на войника Иван Чонкин\" (превод на български Иван Тотоманов, 1999 г.), ме наведе на доста размисли. Не без основание. Сагата за войника Чонкин, този социалистически Швейк, е сред необикновените, ярки книги от втората половина на ХХ век. Заради нея писателят е изгонен от СССР през 1980 г., а през 1981 г. бива лишен от съветско гражданство. Първата част на романа е написана още в Москва през 1963 г., през 1969 г. самиздатско копие (без разрешението на автора) е отпечатано във Франкфурт на Майн, цялата книга излиза през 1975 г. в Париж. . Обвиняват го в какво ли не, изключват го от Съюза на писателите, не му дават работа, не го печатат, прави се опит да бъде отровен (в чисто физически смисъл, с психотропни вещества). Изброявам тези обстоятелства, защото те също задават рамки, важни за неговото творчество. За първи път чух за войника Чонкин през късното лято на 1985 г. Чух е най-точната дума, защото бях в казармата и трябваше да пребоядисаме военния клуб в поделението. В една от стаите му имаше огромен радиошкаф с един от онези стари лампови радиоприемници. В някакъв следобед, търсейки музика, неочаквано попаднах на емисия на радио \"Свобода\". Беше на руски език, затова нашите заглушители явно не я засичаха, и след кратките новини дикторът обяви, че писателят Владимир Войнович ще прочете откъс от книгата си за войника Чонкин. Никога не бях чувал за такъв писател, нито за такава книга, но нали бях войник, заслушах се. Онова, което последва, бе просто зашеметяващо. Един топъл глас с чувство за хумор ме пренесе в селцето Красное, където някакъв си войник Чонкин е оставен като караул да пази аварирал самолет, за който всички забравят. Започва войната и никой повече не се сеща за него. Затова той заживява с пощальонката Нюра Беляшова, в чийто бостан е приземена тази гордост на съветската авиация. Случилото се променя не само живота на Чонкин, но и на селото, назовано в чест на победилия социализъм. Включително и на учения съсед Кузма Гладишев, непризнат и самоук гений изобретател, жадуващ да промени човечеството в единствено правилната посока (по която няма съмнения). Идеите на социалистическия изобретател пускат корен в душата на Ваня Чонкин, простовато селско момче, което със зяпнала уста попива разсъжденията и фантасмагориите на Гладишев. Ала ненадейно нещата се преобръщат по невероятен начин. \"  поучава го Гладишев –  \". Дотук всичко е по енгелсовски ясно и просто. Но ето че невежественият Чонкин, без да е запознат с еволюционната теория, простичко пита: \"А не може ли човекът да е произлязъл от кравата?\". Гладишев категорично отвръща, че не може. И то защо? Защото кравата не работи, а маймуната работи. Изведнъж селското момче рязко възразява: \"А къде работи или пък е работила маймуната? На полето, в завода, къде?\" И докато Гладишев търси аргументи в подкрепа на заветната теория, от което не го хваща сън, Чонкин нанася втори удар. На поредния селски митинг, посветен на войната, той му посочва запрегнат кон, теглещ тежка каруца и пак го пита: \" \" Трябва да призная, че докато слушах този безумен диалог, прочетен от самия автор, едва не умрях от смях, сдържайки се със сила, за да не разбере някой какво слушам по вражеските радиостанции. Но най-невероятното предстоеше. Плавният глас на Войнович продължи разказа за изобретателя Гладишев, решил да обезсмърти името си, вдъхновен от най-прогресивното учение на Мичурин и Лисенко (справка в Уикипедия за по-младите). За целта той създава хибрид (модерна дума) на картоф с домат, сиреч кръстоска на такова растение, в чието подножие растат картофи (без да е нужно да се копаят), а на върха зреят домати (за да се берат едновременно). . Проблемът само е, че докато самоукият селекционер провежда опити в своята зеленчукова градина, е принуден да купува всичко от съседите си. Ала Гладишев дерзае и не се отчайва. На втората или третата година растението тръгва да изкласява – стъблото е картофено, а корените – доматени. От изобретението се интересуват медиите, репортажи за работата му започват да се появяват в районните, а и в по-големи издания. Самородният селекционер вече води човечеството по пътя към прогреса. Кузма Гладишев даже пише пространно писмо до виден селскостопански академик (навярно Лисенко), който му отговаря на официална бланка, призовавайки го, подобно на древните алхимици, да не прекратява опитите си, тъй като в науката никой труд не е напразен. Нищо че ПЪКС-ът, макар да цъфти, никога не дава плод. През 1985 г. не знаех съдбата на Войнович, ала неговият \"пъксов Швейк\" или \"Швейков пъкс\" озари с хумора си непоносимата сивота на тогавашната ми казарма. За което съм му истински благодарен. В годините на перестройката четях от брой в брой \"Чонкин\", който излизаше в списание \"Юност\", и станах свидетел на бурята, която под формата на читателски писма вторично се разрази върху главата на писателя. Бил създал пасквил, опозорил Червената армия, оскърбил родината си, подценил храбрия съветски войник и великата победа. Подобна участ сполетява в началото на ХХ в и Ярослав Хашек, когато виждат бял свят \"Приключенията на храбрия войник Швейк\". Днес \"Швейк\" е класика, а \"швейкизацията\" – практика. Хуморът няма граници, негово отечество е човечеството. Инак светът ще се превърне в нищо. Не случайно \"Животът и невероятните приключения на войника Иван Чонкин\" бе екранизиран от големия Иржи Менцел тъкмо в Чехия през 1994 г., в родината на Швейк. Защото Чонкин и Швейк са братя, жертви на човешката глупост. Вече по-късно – и то на български – прочетох другата голяма книга на Войнович – антиутопията \"Москва 2042\". Остра и ярка сатира, писана още през 1986 г., тя обаче не достигаше равнището на \"Чонкин\" (най-язвителните страници в нея са посветени на завръщането на Солженицин в Русия, представен в романа под името Сим Симич Карнавалов). Тези дни я потърсих в библиотеката си, разтворих я и направо ахнах.  И тъй, през 2042 г. (пътуване в бъдещето, извършено от самия автор) в Москва, наричаща се вече Москореп, е построен \"истински режим\", по-истински от някогашния комунизъм, отличаващ се с това, че неговият вожд – Гениалисимус – идва на власт в резултат на заговор на \"младите гневни генерали от КГБ\". Всичко това се извършва след Великата августовска комунистическа революция, която трябва да преодолее предишната катастрофа и разпада на огромната някога свръхдържава. Москореп е оградена от три \"пръстена на враждебността\", първият от които се състои от бившите републики, днес включени в други геополитически съюзи, вторият от бившите социалистически страни, а третият – от неизменния капиталистически свят. Гениалисимусът от КГБ запретва ръкави и се заема със свръхзадачата. С помощта на природните си ресурси Москореп наново се свръхбюрократизира, милитаризира, доносничеството и политическата цензура избуяват в съчетание с насаждана от службите фалшива религиозност. Планът е да се създаде Единна и Неделима Империя, включваща и бивши соцстрани (Полша, Румъния и България!). Постепенно бившите републики изчезват от административното устройство на Империята и се превръщат в губернии. Самият Войнович в едно от последните си интервюта признава:  \". Дори негови почитатели го упрекват, че сякаш е урочасал Русия с \"Москва 2042\". На което Войнович отговаря: \" ч\". Уви, заживяхме в свят \"много по Войнович\".", "date": "2018.08.02", "title": "Пъкс и Швейк"}
{"url": "https://www.dnevnik.bg/sviat/2018/08/02/3291056_ukrainski_hakeri_sa_arestuvani_za_ataki_sreshtu/", "text": "Трима украинци, свързвани с хакерската група ФИН7, известна още и като \"Карбанак\", са били арестувани тази година в Европа за кибератаки срещу стотина американски компании. Престъпниците са се сдобили с номерата на кредитните карти на 15 милиона клиенти. Това съобщи министерството на правосъдието на САЩ в комюнике, цитирано от агенция \"Франс прес\". Дмитро Фьодоров, на 44 години, 33-годишният Федир Хладир и Андрий Колпаков, на 30 години, били \"ключови актьори\" в хакерската група ФИН7. От 2015 г. те проникнали в информационните системи на 3600 хотели, ресторанти и казина в 47 американски щата, както и във Великобритания, Франция и Австралия, като откраднали данни, които използвали за лична изгода или продали. Фьодоров, който бе представен като \"хакер на високо равнище и ръководител на групата, надзираваща другите киберпирати\", бил задържан през януари в Полша. Той е в очакване на своята екстрадиция в Съединените щати. Колпаков, също смятан за един от лидерите на ФИН7, бил арестуван в края на юни в Испания, близо до границата с Португалия. Той също е в очакване на своята екстрадиция в САЩ. Хладир, който бил задържан в Германия през януари, вече е бил предаден на американските власти. Представен като един от администраторите на информационната система на ФИН7, той се намира в арест в Сиатъл, където процесът срещу него ще започне на 22 октомври. На всеки от тримата украинци са повдигнати 26 обвинения, за които те може да бъдат осъдени на десетки години затвор. ФИН7 използвала за прикритие компания за информационна сигурност, базирана в Русия и Израел - \"Комби сикюрити\". Хакерската група обаче не е била свързана с никоя държава. \"Това е просто организирана престъпна група\", уточни натовареният с разследването агент на ФБР, Джей Таб, на фона на разследването за руска намеса в президентските избори в САЩ през 2016 г. / БТА", "date": "2018.08.02", "title": "Украински хакери са арестувани за атаки срещу американски компании"}
{"url": "https://www.dnevnik.bg/sport/2018/08/02/3291072_kakvo_oznachava_za_ludogorec_rannoto_otpadane_ot/", "text": "Сега е време за мъже. Това заяви капитанът на \"Лудогорец\" Светослав Дяков след  неочакваното отпадане от Шампионската лига . В сряда вечерта отборът допусна загуба с 0:1 от \"МОЛ Види\" в Унгария и след нулевото равенство в Разград преди седмица напусна надпреварата във втория ѝ предварителен кръг. В телевизионното интервю след мача мениджърът Пауло Аутуори поне привидно изглеждаше спокоен. Той  заяви, че е необходимо да се извлекат поуките и да не се повтарят . Изпълнителният директор Ангел Петричев направи сходно изказване. Той изрази надежда, че отборът ще се вдигне. Първо лошата, после и добрата новина Ранното отпадане от Шампионската лига е лоша новина и със сигурност не е попадало в мислите на \"Лудогорец\". Голямата цел пред клуба беше влизането в групите на най-силния клубен турнир в Европа, защото те са източник на несравнимо повече приходи. Въпреки че до постигането ѝ пътят беше дълъг, задачата беше ясно определена най-вече заради огромната разлика във финансово измерение. Всеки отбор в групите на Шампионската лига ще получи 15.25 млн. евро, като след това равенствата носят по 900 хил. евро, а победите - по 2.7 милиона. Отпадането поставя пред \"Лудогорец\" нова цел - групите на Лига Европа. Ако я постигне, отборът ще заслужи сигурна сума, която обаче е далеч от парите в Шампионската лига - 2.92 млн. евро. Във втория по сила турнир равенството в групите се възнаграждава със 190 хил. евро, а победата с 570 хиляди. Успехите в последните години \"изстреляха\" \"Лудогорец\" в напълно непознато за българския футбол поле. Клубът от Разград си осигури огромни приходи, много висок стандарт, но покрай това  увеличи значително и перото си за заплати . Финансовият отчет на клуба за миналата година  показва, че приходите на клуба са надхвърлили 50 млн. лева . В него се вижда също, че \"Лудогорец\" е взел заем от 12.6 млн. лева, а като залог е предоставил част от основните си приходи – тези от евротурните, както и средства от продажба на Джонатан Кафу и Хосе Паломино. Така на практика Лига Европа се превръща в изключително важна цел пред отбора. Тук идва и добрата новина за тима. За разлика от 2015 г., когато под ръководството на прясно привлечения Бруно Рибейро отборът беше отстранен от \"Милсами\" във втория предварителен кръг на Шампионската лига и приключи с международните мачове, сега след промените в евротурнирите отборът получава втора възможност в Лига Европа. Там \"Лудогорец\" ще срещне победителя от двойката \"Жрински\" (Мостар) и малтийския \"Валета\". Но мачовете с \"МОЛ Види\" показаха, че отборът ще трябва да е максимално съсредоточен. Сигналната лампа Наред с важния въпрос с приходите стои и този с играта на отбора. През лятото ръководството привлече Пауло Аутуори за мениджър, а бившият треньор Димитър Димитров си тръгна. Бразилецът започна триумфално и  спечели Суперкупата след 1:0 срещу \"Славия\" още в първия си мач . След това дойде показното отстраняване на \"Крусейдърс\" с 9:0 общ резултат. Бразилецът още тогава предупреди, че не може в следващите кръгове да се очакват подобни гръмки победи. Мачовете с \"МОЛ Види\" го показаха, а в тях светна и сигналната лампа. Въпреки мощната атака и наличието на класни и равностойни футболисти \"Лудогорец\" не успя да вкара гол на унгарците. \"След като в два мача не можем да отбележим гол, явно закономерно отпадаме. Вдигаме главите, няма какво друго да се направи. Във футбола и живота няма вчера, има само днес и утре. Нашата цел е да се върнем на победния път\", каза Дяков пред БНТ при завръщането в България. \"Урокът, който ни даде този мач, е да не губим концентрация. След победите и след загубите ни остава животът. Трябва да сме умни и да не повтаряме грешките, заради които не успяхме да се класираме. Животът продължава\", каза Аутуори. Изпълнителният директор Петричев заяви: \"Винаги сме намирали начин да излезем от това състояние на разочарование и да не допускаме отборът да изпадне в криза. Надявам се и този път да успеем.\"", "date": "2018.08.02", "title": "Какво означава за \"Лудогорец\" ранното отпадане от Шампионската лига"}
{"url": "https://www.dnevnik.bg/na_put/2018/08/02/3279883_lego_chovecheta_shte_uchat_putnicite_na_turkish/", "text": "Пътниците на авиокомпанията \"Търкиш еърлайнс\" (Turkish Airlines) вече ще научават правилата за безопасност на борда на самолетите от... лего човечета. В съобщение до медиите компанията обяви, че пуска ново видео, създадено от екипите, които стоят зад поредицата \"LEGO: Филмът\" и в сътрудничество с филмовата компания \"Уорнър брадърс\". То ще бъде прожектирано от днес по време на всички полети.  Клипът излиза няколко месеца преди премиерата на \"LEGO: Филмът 2\", планирана за началото на февруари 2019 г. От \"Търкиш еърлайнс\" уточняват, че преди излизането на новия филм ще пуснат още едно видео за безопасност със същите герои и ще брандира тематично някои от самолетите си. Анимацията е създадена от екип от 16 души - двама концептуални художници, трима илюстратори, седем аниматори и четирима осветители. Създаването му е отнело повече от 950 дни, в които специалистите са използвали 2 938 840 части от \"Лего\", за да анимират действията на героите, уточняват от \"Търкиш еърлайнс\".", "date": "2018.08.02", "title": "Лего човечета ще учат пътниците на \"Търкиш еърлайнс\" на правилата за безопасност (видео)"}
{"url": "https://www.dnevnik.bg/biznes/2018/08/02/3291162_obshtina_plovdiv_iska_sobstvenostta_vurhu_letishteto/", "text": "Община Пловдив да поиска от държавата собствеността върху летището край града, решиха днес общинските съветници, съобщи радио \"Фокус\" - Пловдив. За целта общинският съвет трябва да направи предложение към министерството на транспорта и да поиска летището заедно с активите и пасивите му, след като к итайската компания, която спечели конкурса за концесията му, се отказа от договора . До момента дружеството е 100% държавна собственост. Част от активите са собственост на \"Гражданска въздухоплавателна администрация\". Според кмета на Пловдив Иван Тотев и сега общината е основен фактор във фонда за развитие на летището и благодарение нейната финансова подкрепа вече девет години то работи. \"На общината вече ѝ писна да поддържа летището на изкуствено дишане и някой друг да ни обяснява какво трябва да стане с него\", каза Тотев. Кметът посочи, че всяка година от общинския бюджет се отделят по около 100 000 - 200 000 лева за фонда. \"Ние смятаме, че оттук нататък община Пловдив е тази, на която се полага да се разпорежда с летището. Това не е прецедент, държавата си прехвърли дяловете в свободна зона, и това не е невъзможно\", каза още кметът. Той обясни, че общината няма никакво намерение да строи карго терминали и други, а по-скоро ще търси желаещи да изпълнят тези задачи. \"Досега министерството назначава процедури за две концесии, но не се стига до избор, което означава, че има някакъв проблем\", каза още Иван Тотев.", "date": "2018.08.02", "title": "Община Пловдив иска собствеността върху летището край града"}
{"url": "https://www.dnevnik.bg/bulgaria/2018/08/02/3291108_deloto_za_prodajbata_na_carskite_konjushni_pak_ne_moje/", "text": "Въпреки че сградите с историческа стойност в центъра на София, известни като царските конюшни, чиито покриви горяха миналата седмица, са били продадени на цена над десет пъти по-ниска от пазарната, наказателното дело срещу областния управител тогава Веселин Пенев и оценителката Юлия Цекова отново няма да започне, информира сайтът news.lex.bg. Софийският апелативен съд /САС/ е върнал тези дни делото на прокуратурата заради отвод на съдебния заседател по делото от СГС Христофор Рачев. Извън това съставът на САС /Алексей Трифонов- председател, Весислава Иванова - докладчик и Александър Желязков/ е намерил непълноти и неясноти в обвинителния акт, които трябва да бъдат поправени. Дотук се стигна след като през март друг състав на САС прие, че в обвинителния акт няма неясноти или противоречия и делото трябваше най-после да започне в Софийския градски съд (СГС). Преди това съдия Снежина Колева от СГС два пъти го беше връщала на прокуратурата заради процесуални нарушения, за които прокуратурата не беше съгласна и възрази. След второто определение на САС, процесът трябваше да започне в градския съд през юни, но тогава съдебният заседател Христофор Рачев се е отвел и съдът е приел искането на защитата за ново разпоредително заседание с нов заседател. В обновения си вече състав обаче СГС е заявил, че не е обвързан с определението на апелативния съд от март (че делото може да започне) и на свой ред го е прекратил и върнал на прокуратурата за допуснати нарушения. Веселин Пенев е обвинен в безстопанственост и сключване на неизгодни сделки. В качеството му на областен управител, е продал имота от 7,5 дка за 658 870 лв. без ДДС, а реалната му пазарна цена е била 10 989 000 лева. А оценителката Юлия Димитрова - Цекова е обвинена за това, че е дала невярна оценка. Имотът е бил разделен на три части, за да се избегне задължението продажбата на държавен имот за над 500 000 лева да става с решение на Министерския съвет. Пенев е обвинен и за продажбата на ведомствен апартамент на МВР от 180 кв. м в столичния район \"Изгрев\". Общата щета за бюджета според държавното обвинение е над 10,3 млн. лева. Според състава на САС, който окщончателно е върнал делото, от обвинителния акт излиза, че на бюджета са нанесени две вреди от по 10 330 130 лева от всеки от обвиняемите. Държавата била ощетена с над 10 млн. лева с неверните оценки на Димитрова-Цекова, а след това с още толкова от Пенев с подписването на договора. \"Така подбраната конструкция е несъвместима с елементарните правила на логиката, поради което и съдът не би могъл да извлече по тълкувателен път каква всъщност е тезата на прокуратурата\", пишат апелативните съдии в определението си. САС отмени и забраната на Пенев да напуска страната, която му беше наложена през 2016 г. . Нямало данни за Пенев да в чужбина, пък и той и съпругата му нямали спестявания - следователно не разполага с достатъчно пари, за да остане трайно в чужбина.", "date": "2018.08.02", "title": "Делото за продажбата на царските конюшни пак не може да тръгне в съда"}
{"url": "https://www.dnevnik.bg/biznes/2018/08/02/3291115_kabinetut_pravi_opit_da_vuvede_elektronnite/", "text": "Правителството е внесло за обсъждане в Народното събрание редица промени в Закона за обществените поръчки, с които се цели най-сетне целият процес по провеждането им да стане електронен. Проектът е внесен в деловодството на парламента на 1 август. В него е записано, че ангажиментът на България пред Европейската комисия е да изпълни това изискване до 18 октомври. Електронният регистър за поръчките е разработен през 2004 г. и оттогава не е обновяван. Така всеки търг е съпроводен от дебели папки с документи, които се пренасят физически. Ако документите са електронни, не само ще се облекчи целият процес, но ще стане и по-прозрачен, тъй като идеята е оценяването и класирането да стават автоматично, а участниците в процеса да си разменят електронни фактури. Електронната система трябваше да е факт още на 1 юли 2017 г., но изпълнител бе избран едва през януари тази година, припомня \"Капитал\". Изпълнителят обаче по договор има 36 месеца, които са далеч отвъд крайния срок на Брюксел. Приетите сега от кабинета промени целят тъкмо въвеждането на изцяло електронен процес. В мотивите към проекта изрично е посочено, че въпросната платформа трябва да работи към 18 октомври, за да осигури възможност на всички възложители в страната да провеждат и възлагат поръчки изцяло с електронни средства. Посочва се, че провеждането на електронни обществени поръчки налага в закона да се въведат редица детайли, които регламентират целия процес - в реда за подписване, публикуване и връчване на електронни документи в хода на възлагане и изпълнение на поръчките, съответно в правилата за съхраняване на информацията, уреждане на отношенията, свързани с ползване на платформата от различни видове потребители и свързването ѝ с други регистри и системи.  Освен това с проекта се предвижда задължение за възложителите да публикуват на профила на купувача договорите за подизпълнение, а в Регистъра на обществените поръчки - информация за всички допълнителни споразумения към договорите. Уточнява се и кръгът на лицата, които са задължени да декларират т.нар. лични обстоятелства при участие в поръчки. Той се свежда до законните и упълномощени представители на фирмите и до членовете на техните управителни и надзорни органи. Когато в тези органи членуват юридически лица, обстоятелствата се декларират само от физическите лица, които ги представляват по право и по пълномощие.  Посочва се, че не са създават нови регулаторни режими с промените, нито се засягат съществуващи.", "date": "2018.08.02", "title": "Кабинетът прави опит да въведе електронните обществени поръчки от есента"}
{"url": "https://www.dnevnik.bg/video/novinite_na_bnt/2018/08/02/3291160_video_drugite_novini/", "text": "Невиждана жега и суша в Западна Европа Пускат система за дистанционно отчитане на електромерите в района на столицата Още вини за пластмасовите бутилки и торбички Анормален - най-срещаната дума в доклада за климата Силно азиатско присъствие се очаква на One Dance Week Кристиан Костов с първи сингъл", "date": "2018.08.02", "title": "Видео: Другите новини"}
{"url": "https://www.dnevnik.bg/sport/2018/08/02/3291068_angliia_se_gotvi_da_zadurji_garet_sautgeit_s_misul_za/", "text": "Селекционерът на Англия Гарет Саутгейт ще получи възможност да подпише дългосрочен договор с националния отбор. Това заяви директорът на Английската футболна асоциация (ФА) Мартин Глен. Според него Саутгейт има недовършена работа в отбора. Договорът на селекционера на Англия изтича след европейското първенство през 2020 г. От ФА са доволни от работата на Саутгейт и се надяват той да продължи да води отбора и след това. \"Той отговаря на определението на модерния мениджър, който искаме да имаме. Той не просто избира състава, а притежава всички необходими качества\", каза Глен. Саутгейт е начело на Англия от 2016 г., като през лятото изведе отбора до четвърто място на световното първенство в Русия. Селекционерът и възпитаниците му надминаха очакванията и  бяха обявени за национални герои в родината си . Глен осъзнава, че националният отбор трудно ще задържи Саутгейт, ако той получи добро финансово предложение от водещ тим във Висшата лига. В момента селекционерът получава по 1.8 милиона паунда на година. \"Гарет е на пътешествие. Той обикна световното първенство и вярваше, че можем да стигнем далеч в турнира. Искаме да бъдем отбор от първите четири в света, един от най-добрите, така че той има недовършена работа тук\", каза още Глен.", "date": "2018.08.02", "title": "Англия се готви да задържи Гарет Саутгейт с мисъл за бъдещето"}
{"url": "https://www.dnevnik.bg/politika/2018/08/02/3291177_gerb_shte_predlojat_da_se_kriminalizira_psihicheskoto/", "text": "През есента парламентарната група на ГЕРБ ще предложи законодателни промени в Наказателния кодекс и в Закона за домашното насилие, които да гарантират по-ефективна защита на жертвите на този вид престъпления. За пръв път ще се инкриминират психическото насилие и насаждането на страх, съобщи във Варна председателят на парламентарната правна комисия Данаил Кирилов, цитиран от  dariknews.bg . Целта на промените е да има превенция на домашното насилие, както и адекватни наказания за насилниците, подчерта той. При доказване на преки последствия върху жертвата след психически тормоз предложеното наказание е до една година затвор или пробация, обясни народният представител от ГЕРБ Таня Петрова. При домашно насилие по хулигански или расистки подбуди се предвижда лишаване от свобода до 5 години. Кирилов посочи, че е нужно и по-ефективно взаимодействие с полицията, както и развиване на мрежата от помощни центрове за жертви на домашно насилие. Предвижда се пострадалите да бъдат отделени от насилниците, докато тече производството. Макар че  Конституционният съд (КС) прие , че Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, противоречи на основния закон, ГЕРБ ще продължи да работи в посока прилагане на тези механизми, увери Кирилов. Миналата седмица КС с осем на четири гласа прие, че международният документ не съответства на конституцията. Какво смятат четиримата несъгласни с мнозинството четете  тук ,  тук  и  тук .", "date": "2018.08.02", "title": "ГЕРБ ще предложи да се криминализира психическото насилие"}
{"url": "https://www.dnevnik.bg/sviat/2018/08/02/3291087_mladite_rusnaci_ne_znaiat_mnogo_za_soljenicin/", "text": "Александър Солженицин, един от най-известните писатели на ХХ век и символ на опозицията срещу съветския режим, десет години след смъртта си изглежда позабравен от младите руснаци. \"Солженицин е дисидент, противопоставил се на съветския режим, и велик писател\", обобщава 23-годишният студент в Москва по международни отношения Саня Поляковски. Той признава обаче, че не е чел нищо от починалия на 3 август 2008 г. Солженицин. \"Говориха ни за него в гимназията в часовете по литература и история, но не си спомням много\", признава младият човек. От думите на Саня, както и на много други негови връстници, се разбира, че учителите въобще не се спират върху творчеството на Солженицин. \"Майка ми бе човекът, който ми обясни, че това един от най-великите писатели на ХХ век\", споделя той. Разликата в интересите на поколенията е огромна. Майката на Саня Елена с вълнение си спомня как по съветско време е открила скрита в семейната библиотека книга на Солженицин. Забраненият плод \"Бях още младо момиче и моите родителите ми обясниха, че не трябва да казвам на никого, че имаме у дома тази книга. Това бе за мен забраненият плод. Става дума за една съвсем различна епоха, която синът ми дори не може да си представи\", разказва Елена. Саня е типичен представител на младото поколение руснаци, които не знаят много за съветския период и почти нищо за един от най-големите дисиденти в СССР. През 1970 г. Солженицин получава Нобелова награда за литература за романите си, а световно известен става с публикуваната си през 1973 г. и разказваща за сталинските лагери творба \"Архипелаг ГУЛаг\". \"В група от 30 студенти най-много двама или трима са чели книга на Солженицин. Повечето не знаят нищо за него\", казва със съжаление преподавателят във факултета по журналистика на Международния университет в Москва Александър Алтунян. Произведенията на Солженицин са включени в учебните програми на гимназиите, но всеки учител сам решава колко урока да им посвети и поради липсата на време изучаването им често е ограничено до минимум, признават преподаватели. Що се отнася до учителите, които наблягат на произведенията на Солженицин, те го правят най-вече по нравствени и политически причини. \"Нужда\" от Солженицин \"Днес наистина имаме нужда да четем Солженицин, тъй като се правят все повече опити да се отричат сталинските репресии и се твърди, че по онова време не се било случвало нищо ужасно\", казва преподавателката по руски език и литература Олга Майевская. Майевская посвещава няколко урока на литературните произведения на Солженицин, сред които \"Матрьонин двор\", а и на тези, в които се разказва за лагерите и репресиите като \"Един ден на Иван Денисович\" и \"Архипелаг ГУЛаг\". \"Чета на учениците си най-силните страници от \"Архипелаг ГУЛаг\". Учудващо е, че не им разказват тези неща в часовете по история. Това е историята на страната ни! Трябва да я познават, за да не се повтаря\", възмущава се Майевская. Усилията на тази преподавателка се сблъскват с преобладаващата в Русия тенденция за постепенно реабилитиране на Сталин и на цялата съветска епоха. Едновременно с това се приветства изместването на фокуса от кървавите репресии от комунистическия период и дори незнанието за тях. Миналогодишно проучване на Общоруския център за изучаване на общественото мнение (ВЦИОМ) за това кои са \"руските идоли на ХХ век\" постави Александър Солженицин на пета позиция. Той се нареди след актьора и певеца Владимир Висоцки, първия човек в космоса Юрий Гагарин, героя от Втората световна война маршал Георгий Жуков и Сталин. Тази година се навършват 10 години от смъртта и 100 години от рождението на Солженицин. Годишнините ще бъдат отбелязани с няколко изложби и откриването на паметник на писателя московската улица, която носи името му. /БТА", "date": "2018.08.02", "title": "Младите руснаци не знаят много за Солженицин"}
{"url": "https://www.dnevnik.bg/sport/2018/08/02/3291125_turskiiat_futbol_e_gotov_da_otvori_vratite_si_za/", "text": "От новия сезон турската Суперлига ще последва примера на големите първенства с използването на системата за видеоповторения (VAR). В тази връзка президентът на местната футболна федерация Йълдъръм Демирьорен заяви, че всички подробности около въвеждането на технологията са изпълнени. \"Както видяхме на световното първенство, технологията намали грешките на съдиите до минимум. Вярваме, че системата ще има голям принос за нашия футбол\", каза Демирьорен. Той допълни, че федерацията се е запознала обстойно с начина на работа на технологията, като съдийската комисия е тествала системата в 180 мача за година. Технологията е била представена на клубовете и техните футболисти. Според турският спортен министър Мехмет Касапоглу човешкият фактор ще се запази и реферите ще имат последното решение в спорните ситуации. \"Хората имат най-голямо значение, а технологията идва след това. Имаме безрезервна вяра в съдиите\". Турското първенство започва на 10 август с гостуване на шампиона \"Галатасарай\" на новака \"Анкарагючу\". През новия сезон всички големи първенства  без Висшата лига  ще използват системата за видеоповторения. Германската Бундеслига и италианската Серия А въведоха технологията преди година, като сега към тях ще се присъединят  испанската Примера дивисион  и френската Лига 1. За пръв път видеоповторенията бяха използвани на световно първенство  на шампионата в Русия през лятото. Засега най-комерсиалният клубен турнир  Шампионската лига не обмисля въвеждането на видеопрегледи поне до 2019 г .", "date": "2018.08.02", "title": "Турският футбол е готов да отвори вратите си за видеоповторенията"}
{"url": "https://www.dnevnik.bg/bulgaria/2018/08/02/3291194_trus_ot_4_stepen_e_registriran_krai_goce_delchev/", "text": "В 17:17 ч. е регистриран трус в района на Гоце Делчев. Той е на 2 км дълбочина, показват данните на Европейския сеизмологичен център. Според данните му епицентърът е на 18 км северозападно от Гоце Делчев, 55 км югоизточно от Благоевград и 114 км южно от София. Националният институт по сеизмология в БАН оценява силата на труса на 3.9 по Рихтер. Земетресението е усетено и в София и предизвика реакции в социалните мрежи. Малко по-късно беше регистриран и вторичен трус с магнитуд 3.4 по Рихтер. Епицентърът му е бил близо до Мелник. Директорът на пожарната в Благоевград Георги Пармаков обясни пред \"Фокус\", че няма нанесени щети от земетресението в района на курорта Банско. Няма и паника сред населението.", "date": "2018.08.02", "title": "Трус от 4 степен е регистриран край Гоце Делчев"}
{"url": "https://www.dnevnik.bg/bulgaria/2018/08/02/3291201_dogovorut_za_dobrosusedstvo_s_makedoniia_se_e_otrazil/", "text": "Само година след подписването на Договора за приятелство, добросъседство и сътрудничество между България и Македония вече се усещат позитивните резултати от него. Положителните ефекти от него са най-вече в търговията, стокообмена и туризма. Около това мнение се обединиха министър-председателят Бойко Борисов и македонският му колега Зоран Заев. Премиерът на западните ни съседи е в Благоевград, където двамата ще отбележат съвместно 115-годишнината от Илинденско-Преображенското въстание. Борисов изрази удовлетворение от новия дух на сътрудничество, който се е настанил трайно в отношенията между двете страни. По време на срещата беше обсъдено също така състоянието на граничните контролно-пропускателни пунктове, възможностите за подобряване на работата им и за откриването на нови.", "date": "2018.08.02", "title": "Договорът за добросъседство с Македония се е отразил на търговията, стокообмена и туризма"}
{"url": "https://www.dnevnik.bg/bulgaria/2018/08/02/3291204_v_plovdivska_oblast_e_obiaveno_bedstveno_polojenie_sa/", "text": "Със заповед на областния управител е обявено бедствено положение на територията на област Пловдив за една седмица, считано от днес. Решението е взето след извънредно заседание на щаба за защита при бедствия, предаде радио \"Фокус\" - Пловдив. Решението е аргументирано с преливането на участък от река Чая на територията на община Садово – землища на гр. Садово и с. Катуница, община Родопи, землище на с. Ягодово, пропадане на пътя за с. Добралък в община Куклен и активизиране на свлачища по пътя Асеновград – Смолян. В действие се въвежда областният план за защита при бедствия в частта му \"План за защита при наводнения\". Причината за възникналата бедствена ситуация са проливните дъждове, които повишават водосбора на р. Чая. Дигата в района на с. Катуница е строена през 50-те години на миналия век и част от нея е компрометирана, а водните количества, които са се изсипали в реката през последното денонощие, са довели до нейното преливане, е мнението на експертите. Нужна е нова дига на Чая От \"Напоителни системи\" ЕАД – клон Марица, заявиха, че в момента тежка техника работи на дигата и я насипва с едроломен камък. Целта е възстановяване на застрашеното защитно съоръжение. В дългосрочен план трябва да се изгради нова дига. На 4 км от село Добрълък пътят е пропаднал и достъпът до селото е силно затруднен, но няма засегнати къщи и бедстващи хора. Няколко квартала на селото са непроходими. В момента се обрушва скатът, за да бъде разчистен пътят. Възстановено е и електрозахранването. Готви се гражданско неподчинение Днес хората от селата Катуница, Чешнегирово и Садово съобщиха, че смятат от тази вечер да обявят гражданско неподчинение заради бездействието на държавните институции след бедствията. Земеделските земи на повечето от тях са наводнени за втори път в рамките на месец и половина.", "date": "2018.08.02", "title": "В Пловдивска област е обявено бедствено положение за седмица"}
{"url": "https://www.dnevnik.bg/sviat/2018/08/02/3290001_kak_jugoslavskiiat_disident_adem_demachi_se_prevurna_v/", "text": "От 82 години, които доживя, косовският политик и писател Адем Демачи прекара 28 в югославски затвор. След като почина миналата седмица на 26 юли, балкански и световни медии си спомниха, че възгледите му винаги са били в ярък контраст с междуособиците в косовската политика - той бе известен противник на политиката на отмъщението и омразата,  пише \"Болкан инсайт\" . Носителят на наградата \"Сахаров\" от 1991 г. наричаше Косово в годините на войната \"мегазатвор\", където албанците нямат и най-малка правна и законова сигурност. Работи по първия мирен диалог със сърбите в  черногорския град Улцин . Отличаван с редица награди и номиниран за две Нобелови (литература и мир), той си навличаше критики и сред някои албанци. Говореше за сърбите като за \"братя\" и \"герои\" и смяташе, че населението на страната и живеещите в Косово сърби са единствено жертви на манипулациите на Белград и са също толкова потърпевши от политиките на Югославия, колкото и албанците, затова изпитва болка за всички техни страдания. Беше първият албански политик, посетил Белград след бомбардировките на НАТО. Обратно, Демачи не героизираше и албанците: \"Не вярвам, че хората ми са идеални, избрани, които не правят това, което правят другите. Албанците не са направили същото като Сърбия, защото никога не са били в тази позиция.\" Той същевременно отхвърляше подхода на мирна съпротива на Ибрахим Ругова и призоваваше за \"ежедневна политическа борба\", която албанците да започнат, за да отвоюват свободата си, и в която да участва целият народ. Заради приноса си към борбата за освобождение той е обявен през 2008 г. от тогавашното правителство на Хашим Тачи за символ на независимостта на Косово, грижата за който ще идва от косовските институции - със специална пенсия, кола и шофьор. \"Всички възможни средства и ресурси\" От седем деца в семейството на Зекири Демачи три оцеляват. Роденият през 1935 г. в Прищина Адем е едно от тях. Несигурни дали той ще оживее обаче, родителите му го регистрират едва на 26 февруари следващата година. Първите му стъпки в Кралство Югославия са преди войната. По време на Тито вече е студент по литература в Белград, но му се налага да прекъсне към края на обучението си - майка му се разболява и той се връща в Прищина, където започва работа в един от големите местни вестници. На 23 г. става автор на първия публикуван в Косово роман на албански език и в него напада традиции като кръвното отмъщение. Посвещението е \"не за тези, които са достатъчно смели, за да вдигнат пръст и да извършат престъпление, а тези, които смело предлагат ръка за помирение\". През 1958 г. е арестуван за пръв път за пропаганда срещу режима, а романът му е забранен, но се разпространява нелегално. Той казва, че не е член на незаконна организация, но е планирал да създаде такава, която да спре изселването на албанци в Турция и кампанията по събиране на оръжия и вкарване в затвора на студентски групи. Осъден е на 5 г. затвор, но присъдата по-късно е намалена на 3 - и само след две години на свобода той вече създава друга незаконна организация, \"Революционно движение за албанско единство\" (LRBSh). Целта е самоопределение, дори отделяне при необходимост, на районите с албанско население в Югославия, при \"използване на всички възможни средства и ресурси\" - дори въоръжена съпротива. По-късно той ще твърди, че именно тази организация е причината да бъде даден на албанския статут на втори официален език в Косово и да се разреши на етническите албанци да използват албанското знаме. След акция с 99 албански знамена из Косово година по-късно близо 300 членове на LRBSh са арестувани и следващата присъда на Демачи е 15 години (по-късно намалена на 10). Година от това време (което прекарва в различни институции из Югославия) е строг тъмничен затвор; докато е лишен от свобода обаче, той се среща с други известни дисиденти и дори написва пиеса, която чрез приятел успява да изнесе от затвора. Той узрява и за идеята, че големите сили като Китай и Съветския съюз няма да помогнат за обединението на албанците, въпреки че по това време Тирана се заиграва с Пекин след разрива си с Москва. Ще мине десетилетие - времето на присъдата му - преди новата конституция на Югославия да обяви през 1974 г. Косово за автономна област с широки правомощия и (заедно с Войводина) статут, почти равен на този на шестте югославски републики. По-късно именно премахването на този статут ще задълбочи напрежението, довело до войната. През 1974 г., на свобода, Демачи се притеснява именно че новите права могат лесно да бъдат премахнати. Само 15 месеца по-късно отново е арестуван и осъден на 15 години по обвинение, че е планирал да създаде нелегална организация против Югославия. Този път присъдата няма да бъде съкратена. С годините признава, че е извършил първите две деяния - пропаганда и създаване на организация - но смята, че третият процес е нагласен. \"Бях жертва. Но без жертви няма никъде да отидете. Приех тази роля.\" При освобождаването му от затвора - пет месеца и половина предсрочно - той казва: \"От 21 април 1990 г. съм в най-големия затвор на света - затвор, наречен Косово, където хегемонистки режим е лишил 2 млн. албанци в Косово от основни човешки права.\" С това започна и активната му роля в политическия живот на бъдещо Косово. Макар да отхвърляше членството в политически партии (до 2006 г., когато влезе в  националистическата \"Самоопределение\" ), по време на войната през 1998 и 1999 г. той бе главен политически представител на Армията за освобождение на Косово (АОК) и отстояваше идеята за независимостта въпреки призивите от международни сили за компромис. След войната пък опитваше да убеди сърбите в Косово, че те трябва да се осмелят да живеят заедно с албанците, без да се страхуват. Не участва в първите избори след войната, защото вярва, че Косово все още няма политическа класа. За Енвер Ходжа Времето така и не потвърди някои негови позиции. През 1989 г., от затвора, Демачи казва в интервю за \"Вечерни лист\", че за 40 години албанският диктатор Енвер Ходжа е \"успял да превърне Албания от най-неразвитата страна в Европа в страна, чийто успех може да се празнува. За това го уважавам като най-великия син на албанския народ... Брилянтен лидер, който, разбира се, също правеше грешки, но нито една от тях - стратегическа\". След посещения в Албания обаче той твърди, че бил наясно с истинската стойност на Ходжа като лидер, но целта му е била да предотврати конфронтация с Албания, тъй като искал Косово да се обедини с нея. По-късно заявява, че апетитът за власт на всяка цена и геополитическите му решения са провалили всякакъв шанс за обединение с Косово.", "date": "2018.08.02", "title": "Как югославският дисидент Адем Демачи се превърна в \"косовския Мандела\""}
{"url": "https://www.dnevnik.bg/bulgaria/2018/08/02/3291205_obrazovatelnoto_ministerstvo_se_otkaza_ot_proekt_sled/", "text": "Министерството на образованието се отказа от проект за социално равенство на половете в училищата след публикация в \"Труд\" с твърдения, че с него \"джендър агенти в БАН\" ще налагат \"джендър идеология\" сред учениците. Това става известно от съобщение до медиите от ведомството по повод публикации, свързани с проект \"Форум за джендър балансиран модел в училище\", изготвен от екип на Института за изследване на обществата и знанието към БАН. Проектът е предвиждал педагози да бъдат обучавани как да се справят с неравенството между половете. Проектът вече е разгледан от Националната комисия за ЮНЕСКО, която се председателства от външно министерство, обясняват от МОН.  \"Ако цитираният проект бъде одобрен от ЮНЕСКО за финансиране, той няма да получи одобрение да се използва в образователната система у нас\", разграничават се от министерство на образованието. На заседанието на комисията са били обсъдени общо седем проекта. МОН е подкрепил с официално писмо само един - \"Карстът - последното \"бяло\" петно на планетата Земя\", представен от Националния институт на БАН по геофизика, геодезия и география.  МОН е изразил подкрепа и за проекта \"Участие на жените в инженерно-техническите направления за постигане на устойчиво развитие\" на Техническия университет – София.", "date": "2018.08.02", "title": "Образователното министерство се отказа от проект след твърдения, че е \"джендър\""}
{"url": "https://www.dnevnik.bg/photos/2018/08/02/3290746_fotogaleriia_protesti_sreshtu_zabranata_na_zabulvaneto/", "text": "Забрана за носенето на покриващи лицето облекла, включително ислямски бурки и никаби, на обществени места влезе в сила от вчера в Дания, а поддръжници и противници на забраната излязоха на протест, предаде \"Асошиейтед прес\". Забраната се отнася за покриващи цялото лице облекла като никаби, балаклави, маски за ски, лицеви маски и фалшиви бради, но не за защитни маски. От нея са изключени зимни облекла като шалове, а също костюми и маски, носени за карнавали или Хелоуин. При първо нарушение може да бъде наложена глоба от 1000 крони (156 долара). При повторно нарушение се предвижда по-висока глоба. При четвърто или по-нататъшно нарушение глобата стига до 10 000 крони.", "date": "2018.08.02", "title": "Фотогалерия: Протести срещу забраната на забулването в Дания"}
{"url": "https://www.dnevnik.bg/sviat/2018/08/02/3291164_gugul_raboti_po_cenzurirana_tursachka_v_kitai/", "text": "Гугъл\" разработва търсачка, която ще се съобразява със законите за цензурата на Китай. Това пишат Би Би Си и \"Гардиън\", като се позовават на активисти и на специализираното издание The Intercept. Това е проект, изоставен през 2010 г. след оплаквания, че така се ограничава свободата на словото. Според The Intercept инструментът ще блокира търсения на термини като \"религия\" и \"човешки права\". При търсене ще се предоставя и списък с премахнатите забранени сайтове, като това може да включва и новинарския сайт на Би Би Си и \"Уикипедия\". Китайски държавен вестник отхвърли твърденията в публикацията, а говорител на \"Гугъл\" каза в отговор единствено, че компанията предоставя множество мобилни услуги в Китай, но не \"коментира спекулации за бъдещи планове\". Проектът с кодово име Dragonfly е започнал през пролетта на 2017 г. и през декември работата по него се е ускорила след среща на изпълнителния директор Сундар Пичай с представител на китайското правителство, пише The Intercept, като цитира документи на \"Гугъл\". Версии на търсачката може да бъдат пуснати до 9 месеца при одобрение от Китай. Източници на \"Ройтерс\" и \"Франс прес\" също потвърждават информацията. В компанията \"има силен гняв\", казва събеседник на АФП от компанията. \"Някои хора са бесни, че го правим.\" Би Би Си отбелязва, че подобна стъпка може и да не е изненада, след като Пичай каза през 2016 г.: \"Гугъл е за всички - искаме да сме в Китай и да обслужваме и китайски потребители.\" Китай е и най-големият интернет пазар в света, а над 700 служители на \"Гугъл\" работят в 3 офиса в страната, въпреки че основната търсачка и платформата за видеосподеляне \"Ютюб\" са блокирани.", "date": "2018.08.02", "title": "\"Гугъл\" работи по цензурирана търсачка в Китай"}
{"url": "https://www.dnevnik.bg/biznes/2018/08/02/3291193_petr_kelner_ochakvano_objalva_zabranata_da_kupi_nova/", "text": "Решението на Комисията за защита на конкуренцията (КЗК), с което на най-богатия чех беше отказано да купи \"Нова телевизия\", е обжалвано. Това установи проверка на \"Дневник\" във Върховния административен съд (ВАС). На 19 юли комисията забрани придобиването на контрол от страна на \"ППФ ТМТ Бидко 2 Б.В.\", Нидерландия, върху дейността на \"Нова броудкастинг груп\" АД и непряко върху нейните дъщерни дружества \"Нет Инфо\" АД и \"Агенция Ева\" ООД. Кандидат-купувач на медиите е  най-богатият бизнесмен в Чехия – Петр Келнер . От съда обясниха за \"Дневник\", че жалбите срещу решения на държавни органи се подават през съответната институция. В случая те са постъпили в съда, но той ще изиска всички документи от антимонополния регулатор. След което делото ще бъде разпределено на съдия докладчик. В закона няма задължително установен срок за насрочване на процеса. В Административнопроцесуалния кодекс (АПК) е записано, че съдията докладчик насрочва делото в срок не по-дълъг от два месеца от постъпването на жалбата в съда, но срокът се приема за инструктивен.", "date": "2018.08.02", "title": "Петр Келнер очаквано обжалва забраната да купи \"Нова телевизия\""}
{"url": "https://www.dnevnik.bg/sport/2018/08/02/3291171_benoa_per_e_globen_surovo_sled_izblik_i_chupene_na/", "text": "Френският тенисист Беноа Пер получи сурова глоба на турнира във Вашингтон. Намиращият се на 55-ото място в световната ранглиста състезател беше санкциониран с 16 500 долара, след като счупи три ракети в края на мача си с Маркос Багдатис. Пер отстъпи с 3:6, 6:3, 2:6 от кипъреца, като в края на двубоя нервните изблици на французина взеха връх. Той загуби контрол, когато беше пробит в седмия гейм на решителния сет, и изостана с 2:5. Пер счупи ракетата си, като прояви невъздържано поведение и при отправянето си към стола за почивка. Там Багдатис се опита да го успокои, но последва нов нервен изблик на французина и счупването на втора ракета. 29-годишният Пер предаде доброволно последния гейм, като не се опита да върне сервисите на Багдатис. Френският тенисист счупи трета ракета преди ръкостискането със съперника си и иронично изпрати въздушни целувки към публиката, която го освиркваше след края на мача. Глобата на Пер от 16 500 долара е над двойно повече от сумата, която французинът спечели от участието си в турнира. Той заработи около 7 хиляди долара за отпадането си в първия кръг. Пер е известен с буйния си нрав и честите си прояви на неспортсменско поведение. През май тенисистът се изплю демонстративно на корта в мача си срещу Денис Шаповалов в Мадрид, след като не получи право да оспорва отсъждане на съдията.", "date": "2018.08.02", "title": "Беноа Пер е глобен сурово след изблик и чупене на ракети на турнира във Вашингтон"}
{"url": "https://www.dnevnik.bg/citat_na_deniia/2018/08/02/3291207_citat_na_denia_davahte_milo_i_drago_za_djendurskata/", "text": "Това написа в профила си във \"Фейсбук\" лидерът на БСП Корнелия Нинова. Въпросът ѝ е насочен към председателя на Народното събрания Цвета Караянчева и министрите на правосъдието и външните работи Цецка Цачева и Екатерина Захариева. Повод за коментара ѝ стана вчерашното отвеждане на временно отстранената от длъжност кмет на столичния район \"Младост\"  Десислава Иванчева, която беше докарана в болница с белезници . Тя е задържана и разследвана за корупция. Нинова припомня, че е била против ратифицирането на Истанбулската конвенция и заради това е била определяна като част от \"тъмните сили\", които не защитавали правата и достойнството на жените. И точно заради това тя настоява за мнението на Караянчева, Цачева и Захариева за случая с Иванчева.", "date": "2018.08.02", "title": "Цитат на деня: Давахте мило и драго за джендърската конвенция, а мълчите за веригите на краката на Иванчева"}
{"url": "https://www.dnevnik.bg/sport/2018/08/02/3291159_ruski_biatlonistki_izbraha_da_se_sustezavat_za_ukraina/", "text": "Три млади руски биатлонистки са избрали да се състезават за Украйна, съобщава ТАСС. Според информацията Анастасия Рассказова (20 г.), Екатерина Бех (19 г.) и Оксана Москаленко (18 г.) не виждали перспектива и затова се насочили към промяната.", "date": "2018.08.02", "title": "Руски биатлонистки са избрали да се състезават за Украйна"}
{"url": "https://www.dnevnik.bg/sviat/2018/08/02/3291238_epul_stana_purvata_kompaniia_s_pazarna_ocenka_ot_nad_1/", "text": "Компанията \"Епъл\" (Apple) стана днес първата в историята на борсите с пазарна капитализация над 1 трилион долара. Ден по-рано от тази символична граница я деляха само 10 млрд. долара. Прекрачването ѝ се дължи на отчетите, които показаха по-добри резултати за второто тримесечие от очакванията на инвеститорите и съобщението, че ще изкупи собствени акции за 20 млрд. долара. От вторник насам акциите поскъпнаха с 9 процентни пункта, поради което основаната в гаража на Стив Джобс в Калифорния през 1976 г. компания за персонални компютри стана първата публично листвана на борсата американска компания с оценка, равняваща се на 1.6 пъти стойността на целия фондов пазар на Русия. И за запазване на най-високото място ѝ предстои битка с имена като \"Алфабет\" и \"Амазон\". Решаваща роля в най-новия възход на \"Епъл\" стана появата на персонални устройства като айпод и смартфона айфон, но ако главният ѝ изпълнителен директор Тим Кук не намери толкова силен продукт за бъдещето, ентусиазмът на инвеститорите може да охладнее. През 2006 г. - година преди появата на iPhone, компанията имаше под 20 млрд. долара продажби и едва 2 млрд. долара нетна печалба. Миналата година разликата от тези данни се увеличи над 11 пъти до 229 млрд. долара и нетни печалби от 48.4 млрд. долара. Това я направи най-печелившата американска публично листвана компания. Днес приходите ѝ са по-големи от БВП на множество държави по света, а акциите ѝ след премиерата през 1980 г. са поскъпнали над 50 000 процента. За тези четири десетилетия се случи нещо много по-важно - \"Епъл\" промени начина, по който потребителите се свързват, как бизнесът извършва всекидневните си операции и стана архитект на революцията на мобилните комуникации.", "date": "2018.08.02", "title": "\"Епъл\" стана първата компания с пазарна оценка от над 1 трилион долара"}
{"url": "https://www.dnevnik.bg/politika/2018/08/02/3291215_zoran_zaev_bez_dogovora_za_dobrosusedstvo_niamashe_da/", "text": "Македония и България си подадоха ръка, за да развиват отношенията си. Подадената ръка от България дойде в най-значимия момент за нашата страна. Това каза премиерът на Македония Зоран Заев на честването за 115-ата годишнина от избухването на Илинденско-Преображенското въстание в Благоевград. Преди една година двамата с българския министър-председател Бойко Борисов подписаха  договора за добросъседство  между двете държави в Скопие и се разбраха за съвместно честване на общите празници. \"Паралелно с решаването на политическата криза в Македония имахме силна и важна дипломатическа година. Подкрепата на България и на премиера Борисов беше изключителна и от голяма важност за Македония. Това е силна подкрепа на истински приятел\", допълни Заев. По думите му без договора с България нито е щяло да се постигне споразумение с Гърция за името на страната, нито Македония е щяла да получи дата за преговори за присъединяване към Европейският съюз. След поднасянето на венци пред паметника на Гоце Делчев той каза още, че преди няколко седмици е получена покана за присъединяването към НАТО. \"Всичко това нямаше да бъде възможно без подкрепата на България, премиера Борисов и правителството\", добави Заев. \"Поколения политици проявяваха желание и упоритост, но не успяваха да стигнат до подписването на договор за добросъседство. Не вярвахме и ние, че ще успеем, но проявихме храброст и го подписахме. Нещо, което обикновено пораждаше бой. Не спор, а бой\", заяви в словото си и Бойко Борисов. \"Положихме огромна, макар и тиха дипломация\", каза още Борисов и поздрави премиера на Гърция Алексис Ципрас и Зоран Заев, че един десетилетен спор за името на Македония е преодолян. Двамата положиха венци пред паметника на Гоце Делчев в Благоевград заедно с депутати от българския парламент и министри от двете държави.", "date": "2018.08.02", "title": "Зоран Заев: Без договора за добросъседство нямаше да имаме покана за ЕС и НАТО"}
{"url": "https://www.dnevnik.bg/sviat/2018/08/02/3291236_kude_e_merkel_chudiat_se_germanskite_medii/", "text": "Къде е Ангела Меркел? Този въпрос тревожи германските медии, след като съпругът на канцлера бе забелязан на почивка в Северна Италия без съпругата си. В последните години папараци успяват да уловят кадри на  Меркел и Йоахим Зауер  в Алпите, но това лято го виждат единствено в компанията на сина си от предишен брак. Таблоидът \"Билд\" побърза да развие спекулации от семейно посещение в Източна Германия до секретни мисии. \"Къде се крие канцлерът? В лятната резиденция или с 90-годишната си майка в Укермарк? Семейни проблеми? Клиника? Тайна задача?\". Миналия месец  Меркел, попитана от репортери  какви са плановете ѝ, каза, че няма търпение да си почине, но че подробностите са нейна лична работа. Говорителят на канцлера отказва коментар сега. Меркел и Зауер , които са женени от 20 години, бяха видени за последно заедно на 25 юли на традиционното си посещение на фестивал, посветен на композитора Рихард Вагнер. Зауер избягва публичните прояви, но обикновено те прекарват заедно летните си отпуски в Южен Тирол. Сп. \"Шпигел\" се пошегува, че тя може би иска да намекне на поддръжниците на крайнодесните, че е незаменима. \"Дали не се опитва да покаже на хората, които казват \"Меркел да си ходи!\", какво ще стане, когато Меркел си отиде?\", пита то.", "date": "2018.08.02", "title": "Къде е Меркел, чудят се германските медии"}
{"url": "https://www.dnevnik.bg/sviat/2018/08/02/3291241_raiuner_se_izpravia_pred_stachki_na_pilotite_v_pet/", "text": "Пилотите на \"Райънер\" в Ирландия, Швеция и Белгия ще стачкуват на 10 август, като вероятно към тях ще се присъединят колегите им от Германия и Холандия. Също така в петък  пилотите на авиокомпанията в Ирландия  ще стачкуват за четвърти път, което принуди ръководството да отмени 20 от планираните 300 полета за деня, или общо 7 процента. Отменените полети засягат 3500 пътници, на които е било предложено алтернативно решение. Около 25% от пилотите стачкуват в страната. Ирландските пилоти, които вече стачкуваха три дни през юли, настояват за по-добри условия на труд. Продължаването на стачката беше подкрепено, след като миналата седмица \"Райънер\" реши да накаже протестиращите, намалявайки полетите си от Дъблин през зимата на 2018 г. Ръководството планира да прехвърли самолетите си в Полша, което може да доведе до съкращаването на 300 служители - 100 пилоти и 200 души кабинен персонал. Ирландските пилоти  получиха подкрепа от шведските си колеги, които обявиха стачка за 10 август. В протеста ще се включат около 40 пилоти от летището в Скавста, югозападно от Стокхолм, съобщи пред АФП Томи Ларсон, преговарящ от името на шведските пилоти от гражданското въздухоплаване. В комюнике на синдиката се посочва постоянния отказ на ръководството да се срещне с преговарящите. Компанията е изправена и пред заплахата от стачки на германските и холандските пилоти, които засега не са внесли стачно предизвестие. Холандските пилоти предложиха да подкрепят стачката на ирландските им колеги и 99.5% от тях гласуваха за стачни действия. В Германия пилотите от авиокомпанията  в понеделник гласуваха с 96 на сто  в подкрепа на стачка, но дадоха време на ръководството до 6 август да преговаря и все пак да се постигне споразумение. Около 400 пилоти на авиопревозвача са базирани в Германия, което представлява около 10 процента от общия пилотски състав. Миналата седмица нискотарифната компания се изправи пред безпрецедентна стачка на кабинния си персонал в четири европейски страни - Испания, Италия, Португалия и Белгия. Групата не престава да критикува трудовите протести и предупреди, че може да бъде принудена да съкрати полети и работни места. Проблемите в авикомпанията излязоха наяве след усложненията с планирането на отпуските на пилотите през септември 2017 г., довели до тежък трудов конфликт и отмяна на общо 20 000 полета през следващите месеци. Кризата принуди \"Райънер\" да преобърне на 180 градуса позициите си и да започне преговори със синдикатите в няколко страни, след като дотогава отказваше да признае профсъюзите. Заради кризата генералният директор на групата Майкъл О'Лиъри се отказа от бонус за 2018 година, който можеше да достигне 1 милион евро поради добрите резултати на компанията.", "date": "2018.08.02", "title": "\"Райънер\" се изправя пред стачки на пилотите в пет държави идната седмица"}
{"url": "https://www.dnevnik.bg/bulgaria/2018/08/02/3291246_putnata_agenciia_prizova_da_ne_se_shofira_mejdu/", "text": "Агенция \"Пътна инфраструктура\" (АПИ) призова шофьорите, на които не им се налага спешно пътуване по пътя между Асеновград и Смолян, да отложат тръгването си до края на утрешния ден. В момента е ограничено движението между Пловдив и Смолян в участъка Нареченски бани - Юговско ханче поради обрушването на ската. От АПИ предупреждават, че движението по обходния маршрут, който е по пътя Кричим – Девин, е затруднено, тъй като пътното платно е залято от вода, стичаща се по ската. Водостоците пък са затлачени от падналата скална маса. Предвижда се утре за оттичането на водата в участъка при разклона за село Осиково да се постави допълнителна тръба и при извършването на необходимите аварийни дейности движението ще бъде ограничено. Районът пострада сериозно от падналите в последните дни валежи, които активираха редица свлачища.", "date": "2018.08.02", "title": "Пътната агенция призова да не се шофира между Асеновград и Смолян"}
{"url": "https://www.dnevnik.bg/photos/2018/08/02/3291239_fotogaleriia_boiko_borisov_i_zoran_zaev_pochetoha_goce/", "text": "Без договорът за добросъседство с България Македония е нямало да постигне споразумение с Гърция за името на страната, да получи дата за преговори за присъединяване към Европейският съюз и покана за присъединяването към НАТО. \"Поколения политици проявяваха желание и упоритост, но не успяваха да стигнат до подписването на договор за добросъседство. Не вярвахме и ние, че ще успеем, но проявихме храброст и го подписахме. Нещо, което обикновено пораждаше бой. Не спор, а бой\", заяви в словото си и Бойко Борисов.", "date": "2018.08.02", "title": "Фотогалерия: Бойко Борисов и Зоран Заев почетоха Гоце Делчев"}
