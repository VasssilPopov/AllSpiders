{"url": "https://www.dnevnik.bg/photos/2018/12/31/3352585_fotogaleriia_kak_sujitelstvaha_chovek_i_priroda_prez/", "text": "Ето какво впечатли най-много фотографите на \"Ройтерс\" там, където се срещат човекът и природата. На снимката: Китайски турист в поле с лавандула във Валанзол, Франция.", "date": "2018.12.31", "title": "Фотогалерия: Как съжителстваха човек и природа през 2018"}
{"url": "https://www.dnevnik.bg/sport/2018/12/31/3368412_grigor_dimitrov_shte_igrae_s_avstraliec_vuv_vtoriia/", "text": "Григор Димитров ще играе с австралиеца Джон Милман във втория кръг на турнира в Бризбейн. За втора поредна година двамата ще се изправят един срещу друг в тази фаза на надпреварата. Димитров стартира новия сезон с победа  в два сета срещу японеца Йошихито Нишиока. Роденият в Бризбейн Милман преодоля първия кръг на домашния турнир след успех в три сета срещу американеца Тенис Сандгрен - 7:6 (6), 6:7 (6), 6:0. Българинът и австралиецът ще изиграят втория мач помежду си на ниво АТП. Преди година, когато защитаваше титлата си, Димитров записа драматична победа с 4:6, 7:6 (8), 6:3, след като спаси два мачбола. Двамата имат и една среща в сериите \"Чалънджър\". През 2010 г. Милман печели с 6:3, 6:4 в първия кръг на квалификациите за турнира на тревни кортове в Нотингам. Австралиецът е на 29 години и заема 38-ото място в световната ранглиста. През 2018 г. той записа 19 победи и 19 загуби в турнирите от календара на АТП, а рекордната му позиция е №33 от октомври. Милман показа отлична форма в последните месеци от миналия сезон, като достигна до четвъртфиналите на US Open. Той все още няма индивидуална титла, но през 2018 г. изигра първия си финал - на червените кортове в Будапеща, където отстъпи срещу Марко Чекинато. Двубоят между Димитров и Милман ще се играе в сряда. Ако се справи с австралиеца, българският тенисист ще срещне в четвъртфиналите поставения под №2 Кей Нишикори или победителя от мача между американците Тейлър Фриц и Денис Кудла.", "date": "2018.12.31", "title": "Григор Димитров ще играе с австралиец във втория кръг в Бризбейн"}
{"url": "https://www.dnevnik.bg/sport/2018/12/31/3368417_serena_uiliams_se_zavurna_s_pobeda_no_sasht_zagubiha/", "text": "Носителката на 23 индивидуални титли от Големия шлем Серена Уилямс се завърна в игра след пауза от четири месеца. 37-годишната американка победи Мария Сакари със 7:6 (2), 6:3, но отборът на САЩ загуби от Гърция в първия си двубой в \"Хопман къп\". В първата среща от сблъсъка световният №15 Стефанос Циципас записа труден успех в три сета срещу Франсис Тиафо. 20-годишният грък се наложи с 6:3, 6:7 (3), 6:3 за 2.15 часа в първия си мач на ниво АТП срещу 20-годишния американец. Уилямс изравни резултата след победата срещу Сакари. Бившата №1, която не беше играла мач от финала на US Open срещу Наоми Осака, имаше нужда от 104 минути, за да стигне до успеха. \"Страхотно е да се завърна и отново да съм тук. Обичам да играя в Австралия. От тук са някои от най-добрите спомени в живота ми\", каза Уилямс, която пласира 13 аса и записа общо 29 печеливши удара. САЩ обаче не успяха да довършат обрата след загуба в мача на смесени двойки. Уилямс и Тиафо отстъпиха с 1:4, 4:1, 2:4 срещу Сакари и Циципас. Това беше трети двубой от група В на отборното световно първенство за смесени двойки. В първата среща Великобритания победи Гърция с 2:1, а във втората Швейцария започна защитата на титлата с убедителен успех с 3:0 срещу британците. Следващият двубой е на 1 януари и противопоставя САЩ и Швейцария.", "date": "2018.12.31", "title": "Серена Уилямс се завърна с победа, но САЩ загубиха от Гърция"}
{"url": "https://www.dnevnik.bg/sviat/2018/12/31/3368426_govoriteliat_na_vatikana_i_zamestnichkata_mu/", "text": "Говорителят на Ватикана Грег Бърк и неговата заместничка Палома Гарсиа Овехеро са се оттеглили внезапно от постовете си и папа Франциск е приел оставките им. Това се казва в разпространено днес съобщение на Светия престол, цитирано от АП и агенция \"Ройтерс\". В съобщението не се посочват причини за напускането на американеца Бърк и испанката Овехеро. Преди две седмици папата назначи близкия му италиански журналист Андреа Торниели за директор на всички комуникации в папската държава. Освен това той уволни дългогодишния главен редактор на ватиканския вестник \"Осерваторе романо\".  Бърк написа в \"Туитър\", че той и Овехеро напускат, защото според тях \"по времето на промени в комуникациите на Ватикана\" е най-добре Светият отец да има пълната свобода да формира нов екип. На мястото на Бърк временно е назначен италианският журналист Алесандро Джисоти, смятан за приближен на Торниели.  Петдесет и девет годишният Бърк, бивш репортер на \"Фокс нюз\" в Рим, започва работа във Ватикана през 2012 г. като съветник в Държавния секретариат (правителството), а през 2016 г. е вече говорител. Четиридесет и три годишната Овехеро, бивша репортерка от испанско радио, бе една от най-високопоставените жени във Ватикана. ", "date": "2018.12.31", "title": "Говорителят на Ватикана и заместничката му изненадващо подадоха оставки"}
{"url": "https://www.dnevnik.bg/biznes/2018/12/31/3368421_za_mesec_bjudjetniiat_izlishuk_se_sviva_ot_blizo_3/", "text": "Бюджетът ще завърши с излишък и 2018 г. - за трета година по ред, съобщи пресцентърът на Министерството на финансите. Очаква се към 31 декември бюджетното салдо да е положително от 163.5 млн. лв. или 0.2% от БВП сочат предварителните оценки на Министерството на финансите на базата на изпълнението на консолидираната фискална програма (КФП) на касова основа към края на ноември. В края на миналия месец излишъкът е 2.897 млрд. лв., но през декември правителството гласува по-големи плащания по няколко пера, между които и за строителството на 134 км на магистрала \"Хемус\" , за което с апредвидени 1.35 млрд. лв. За трета поредна година се отчита излишък по консолидираната фискална програма, което осигурява гъвкавост при управлението на държавния дълг и поддържане на фискални буфери, се казва в съобщението. В него се допълва, че \"България затвърждава позицията си сред държавите-членки на ЕС с най-ниско съотношение на дълга на сектор \"Държавно управление\" към БВП, като в средносрочен план се предвижда този показател да продължи да намалява през целия програмен хоризонт до 2021 г.\" Номиналното подобрение е с 1.3 млрд. лв. спрямо заложеното в закона з адържавния бюджет за годината. Силното фискално представяне на България намери отражение и в годишните доклади на международните рейтингови агенции, като анализаторите посочват, че постигнатата финансова стабилност, ниският държавен дълг и присъединяването към валутния механизъм II (ERM II) ще засилят допълнително доверието към страната ни и са фактор за бъдещо повишение на рейтинга, отбелязва ведомството на Владислав Горанов. Приходите и помощите по КФП за 2018 г. се очаква да бъдат в размер на 39.644 млрд. лв. (103.7 % спрямо годишния разчет), като спрямо 2017 г. се отбелязва ръст от 4.328 млрд. лв. Министерството обяснява ръста спрямо предходната година с по-високите данъчни и неданъчни приходи, които нарастват с 3.749 млрд. лв. (11.1 %). Увеличение в размер на 578.8 млн. лв. се отчита и при постъпленията от помощи. Разходите по консолидираната фискална програма (вкл. вноската на България в бюджета на ЕС) за 2018 г. са в размер на 39.481 млрд. лв., което е 100.4 % спрямо годишния разчет. Номиналното нарастване на разходите спрямо предходната година се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на учителите. По сметките за средства от ЕС нарастват основно капиталовите разходи. Частта от вноската на България в бюджета на ЕС, изплатена към 31.12.2018 г. от централния бюджет, възлиза на 1.083 млрд. лв. Данните към края на ноември По данни от месечните отчети на първостепенните разпоредители с бюджет салдото по КФП на касова основа към ноември 2018 г. е положително в размер на 2.897 млрд. лв. (2,7 % от прогнозния БВП) и се формира от излишък по националния бюджет в размер на 3 286,2 млн. лв. и дефицит по европейските средства в размер на 389.7 млн. лв. Общата сума на данъчните постъпления, вкл. приходите от осигурителни вноски, възлиза на 29.273 млрд. лв., което представлява 94.0 % от планираното за годината. Увеличението спрямо ноември 2017 г. е с 9.3%. От преките данъци са събрани 91.1 % от годишния план, а от косвените - 95%. Постъпленията от ДДС са в размер на 9.302 млрд. лв. или 95.1 % от планираните. Размерът на невъзстановения ДДС към 30.11.2018 г. е 61.3 млн. лева. Приходите от акцизи възлизат на 4.845 млрд. лв. (94.1% от разчетените за годината). Постъпленията от мита са 212.5 млн. лв. или 111.8% спрямо разчета за годината. Приходите от социални и здравноосигурителни вноски са 8.586 млрд. лв. - 94.0% от разчетените за годината. Разходите по КФП възлизат на 32.913 млрд. лв., което е 83.7% от годишните разчети.", "date": "2018.12.31", "title": "За месец бюджетният излишък се свива от близо 3 млрд. на 163 млн. лв."}
{"url": "https://www.dnevnik.bg/analizi/2018/12/31/3368425_bulgarskiiat_politik_ima_nujda_ot_samochuvstvie_i/", "text": "\"Д - С неспособността на Великобритания и 27-те останали членки на Европейския съюз да се разберат за общия си интерес. С българското председателство, което показа, че ако има външен натиск и вътрешна амбиция и фокус, може да вършим работа. С протестите на \"жълтите жилетки\" във Франция и провалилите се опити за сходни протести у нас. - За България 2018 беше една скучна политическа година, която показа, че на хората им липсва позитивна алтернатива на недоволството, което ги е обзело. Годината няма да остави дълбока следа в паметта на хората или в политическия живот. - Парламентът продължава да губи стойност като място за висш и представителен дебат. Това е сериозен проблем, който трябва да тревожи всички. В ерата на социалните медии, които подлагат на тежка ерозия представителната демокрация, парламентът трябва да полага особени усилия да задържи и защити своята значимост. Ние не сме, и слава богу, президентска република, не сме и монархия, ако се окаже, че не сме и парламентарна република, възниква въпросът какво въобще сме. - Общо взето, успешна и лесна, без трусове или големи скандали и без натиск от страна на граждани, икономическа криза, безработица или друга заплашваща правителството криза. - Може би е остарял с една година, надали се е променил много. Изглежда, разсейва скуката си от дългото си управление с откритието на външната политика. Това е интересен, понякога забавен процес, в който той успява да наложи някакво присъствие. - Президентът Радев се еманципира донякъде от подкрепилата го БСП, но за съжаление той не може да намери адекватен и собствен политически профил. Мисля, че прави опити да бъде принципен, може би е принципен, но политическото му поведение е изключително слабо. Той явно се надпреварва с Бойко Борисов за това кой ще произведе по-добра и оживена снимка с политически лидери по света, но това да можеш да размениш няколко думи с Тръмп, Ердоган, Путин или краля на Йордания няма абсолютно никаква стойност, ако тези разговори не водят до или не са част от някакъв смислен политически процес. - Българският политик има нужда от самочувствие и поглед отвъд сутрешния блок. Има нужда да разбере каква е разликата между политика и администрация и с какво едното и другите са важни. Крайно време е да разбере каква е политическата важност на бюджета и да го превърне в централно бойно поле на политическия живот. 2018 потвърди тези проблеми. Уроци има, няма кой да ги учи.", "date": "2018.12.31", "title": "Българският политик има нужда от самочувствие и поглед отвъд сутрешния блок"}
{"url": "https://www.dnevnik.bg/sport/2018/12/31/3368424_za_vtori_put_prez_2018_g_vratariat_sheitanov_obiavi/", "text": "За втори път през 2018 г. Димитър Шейтанов обяви, че си тръгва от \"Левски\". 19-годишният вратар, който така и не записа официален мач за първия отбор, е освободен от клуба. Договорът му изтече в последния ден на 2018 г. и няма да бъде подновен. \"Днес беше последният ми ден като футболист на \"Левски\". Не знам откъде да започна... Десет години - това са хиляди тренировки, стотици мачове и толкова емоции - отдаденост, страст, воля, разочарования, лишения, щастие. През тези години прекарвах на стадиона повече време, отколкото където и да е другаде. Искам да благодаря на всеки един човек от този стадион, защото всеки от тях ми помогна да израсна като човек и спортист. Има хиляди моменти, които никога няма да забравя и ще бъдат ценни уроци занапред в живота ми\", написа Шейтанов. \"Горд съм с всички успехи, които постигнах, носейки \"тежката\" фланелка на \"Левски\". Не всеки път успявах, но винаги давах максимума от себе си. Искам да благодаря на семейството и приятелите ми, които бяха до мен и безрезервно ме подкрепяха в трудните моменти. Професионалният ми път продължава другаде, но никога няма да забравя какво е да играеш за този отбор, никога няма да забравя моите съотборници, моите треньори и хората, с които съм работил. Винаги ще помня хубавите ни моменти заедно. Моят дом е тук! Само \"Левски\", допълни юношата на сините. Шейтанов, който е син на бившия вратар на \"Левски\" Георги Шейтанов, беше един от шестимата вратари на \"Герена\". Сините остават с цели петима играчи на този пост - Божидар Митрев, Николай Михайлов, Мартин Полачек, Николай Кръстев и Петър Иванов. През лятото Шейтанов отново обяви в социалните мрежи, че напуска родния си клуб. Той изкара пробен период в \"Лийдс\", но след това се завърна на \"Герена\".", "date": "2018.12.31", "title": "За втори път през 2018 г. вратарят Шейтанов обяви, че си тръгва от \"Левски\""}
{"url": "https://www.dnevnik.bg/sport/2018/12/31/3368433_australian_open_uvelichi_nagradniia_si_fond_do_44_mln/", "text": "Наградният фонд на Australian Open беше увеличен с 15%. Участниците в първия за годината турнир от Големия шлем ще си разпределят рекордните 44 милиона щатски долара (62.5 милиона австралийски долара). За последните пет години наградният фонд на турнира се е увеличил с близо 16 милиона щатски долара. От 2001 г. насам сумата, която си разпределят участниците в Мелбърн, се е вдигнала с 351%, обявиха организаторите. Шампионите в индивидуалните турнир при мъжете и жените през 2019 г. ще получат по 2.9 милиона долара. Финалистите ще спечелят по 1.44 милиона, а отпадналите в полуфиналите - по 648 хиляди. Най-голямо е увеличението на парите за тенисистите, които ще отпаднат в първи кръг - с 25% до 53 хиляди долара поединично и с 13.5% до 15 хиляди долара при двойките. С увеличението на наградния фонд Australian Open се изравнява с \"Уимбълдън\", където през 2018 г. също бяха раздадени 44 милиона щатски долара. US Open oстава турнирът с най-голям награден фонд - 53 милиона, а в тазгодишния \"Ролан Гарос\" бяха раздадени 48 милиона. ", "date": "2018.12.31", "title": "Australian Open увеличи наградния си фонд до 44 млн. долара"}
{"url": "https://www.dnevnik.bg/photos/2018/12/31/3353180_fotogaleriia_dete_v_kufar_pile_za_14_mln_bolivara_i/", "text": "Още от селекцията снимки на агенция \"Ройтерс\" за 2018 година. На снимката: Мигрант изчаква реда си на пристанището до испанския град Мотрил, за да бъде отбелязан в списъците на граничните власти като новопристигнал в страната. Преди това той и още десетки други мигранти бяха спасени във водите на Средиземно море. Снимката е от 2 октомври.", "date": "2018.12.31", "title": "Фотогалерия: Дете в куфар, пиле за 14 млн. боливара и още истории в снимки"}
{"url": "https://www.dnevnik.bg/sviat/2018/12/31/3368446_velikobritaniia_naznachi_durjaven_slujitel_koito_da/", "text": "Великобритания назначи днес първия си отговарящ за хранителните отпадъци, който трябва да помогне за задвижване на кампанията за намаляване на милионите тонове храна, които всяка година се изхвърлят от ресторанти, супермаркети и производители, предаде агенция \"Ройтерс\". Бен Елиът, който е племенник на  Камила, херцогинята на Корнуол  и съпруга на престолонаследника  принц Чарлз , бе назначен с едногодишен мандат на доброволческа основа за застъпник по въпроса с хранителните излишъци и отпадъци от министъра на околната среда Майкъл Гоув. Пилеенето на храна все повече се възприема като неетично в свят, където гладът се увеличава, а също така и като разрушително за околната среда.  Хранителните отпадъци  се изхвърлят на бунища, където гният, изпускайки в атмосферата парникови газове. Същевременно за производството, съхранението и транспорта им се хабят горива, вода, енергия. Великобритания е сред страните с най-ниски нива на преразпределение на храни в Европа, сочат данни на водещата британска хранителна банка ФеърШеър (FairShare). Това е система, при която храни с изтекъл срок, но все още годни за консумация, се раздават на нуждаещи се чрез благотворителни организации и хранителни банки. Големи супермаркети, производители на храни и ресторанти през септември подкрепиха кампания, целяща намаляване наполовина на хранителните отпадъци във Великобритания до 2030 година, което би трябвало да спестява на страната 10 млрд. британски лири (13 млрд. долара) годишно. \"Теско\" (Tesco), \"Нестле\" (Nestle) и \"Кока-Кола\" (Coca-Cola) са сред поне 70-те водещи компании, които се присъединиха към подкрепения от правителството план за намаляване на 10-те милиона тона плодове, заленчуци и други храни на стойност общо към 20 млрд. британски лири, които всяка година се оказват в кофата за боклук. В новата си роля Елиът, който е съосновател на групата за луксозен лайфстайл \"Куинтесеншъли\" (Quintessentially) и благотоворителна фондация, ще работи с компании от хранителния сектор с цел намаляване на отпадъците \"от фермата до чинията\", посочва правителството. Други европейски страни, включително Франция и Италия, вече са приели национални мерки за намаляване на хранителните отпадъци. В световен мащаб всяка година се изхвърля една трета от произвежданите храни на стойност 1 трлн. долара според данни на Организацията по прехрана и земеделие на ООН (ФАО - FAO). Според експерти годишните хранителни отпадъци могат да се увеличат с една трета до 2.1 млрд. тона годишно към 2030 година. Световните лидери се ангажираха да намалят наполовина хранителните отпадъци до 2030 година като част от световните цели за развитие, определени от ООН през 2015 година.", "date": "2018.12.31", "title": "Великобритания назначи държавен служител, който да се бори с пилеенето на храна"}
{"url": "https://www.dnevnik.bg/sport/2018/12/31/3368449_meiuedur_pobedi_iaponski_kikboksyor_za_140_sekundi_v/", "text": "Непобеденият на професионалния боксов ринг Флойд Мейуедър отказа кикбоксьора Теншин Насукава след един рунд игра. 41-годишният американец и 20-годишният японец се изправиха един срещу друг в боксов шоумач в Токио. Мачът продължи само 140 секунди. Мейуедър свали три пъти на пода своя опонент и от ъгъла на Насукава хвърлиха кърпата. Срещата беше с демонстративен характер, като предвиждаше три рунда по три минути. \"Беше изцяло за шоуто. Забавлявахме се доста. Те искаха това събитие да се случи в Япония и си казах: \"Защо не?\", заяви Мейуедър. Той допълни, че няма намерение да се завръща на боксовия ринг за официални срещи. Последният му двубой беше срещу звездата на смесените бойни изкуства (ММА) Конър Макгрегър. Повечето специалисти  определиха срещата като цирк за много пари , но тя се игра по официалните боксови правила и американецът записа рекордна 50-а победа от 50 срещи. Мейуедър беше с четири килограма по-тежък от Насукава - 61 срещу 57. Японецът е с 27 победи в 27 мача в професионалния кикбокс и четири победи в четири срещи в смесените бойни изкуства (ММА). По неофициална информация Мейуедър ще получи 9 милиона долара за шоумача в Токио.", "date": "2018.12.31", "title": "Мейуедър победи японски кикбоксьор за 140 секунди в шоумач в Токио"}
{"url": "https://www.dnevnik.bg/sviat/2018/12/31/3368453_bania_luka_otmeni_novogodishnite_turjestva_zaradi/", "text": "Кметът на босненския град  Баня Лука  отмени тържествата за Нова година заради протести за неизяснените обстоятелства около смъртта на студент. Вчера протестиращите осуетиха провеждането на концерт в града, като излязоха на демонстрация за 280-и пореден ден. Те искат вътрешният министър да подде оставка заради подозренията, че властите прикриват убийците на студента  Давид Драгичевич , чието тяло бе открито през март. Баща му Давор е начело на протестите оттогава. Неговата инициатива вдъхнови широко движение на граждани, уморени от корупция и беззаконие. \"Няма да има концерти\", заяви днес кметът Игор Радойчич, цитиран от \"Ройтерс\". \"Баня Лука ще потъне в мълчание в полунощ за пръв път от войната насам. Хората, които трябва да решат случая \"Драгичевич\", трябва да разберат това мълчание.\" Лидерът на босненските сърби Милорад Додик заяви, че протестиращите \"са преминали всички граници\", и каза, че подкрепя идеята полицията да забрани демонстрациите.", "date": "2018.12.31", "title": "Баня Лука отмени новогодишните тържества заради протести"}
{"url": "https://www.dnevnik.bg/sviat/2018/12/31/3368447_kampaniiata_za_prezidentskite_izbori_v_ukraina/", "text": "Кампанията за президентските избори в Украйна през март догодина бе официално открита днес от украинската ЦИК, съобщи руската информационна агенция \"Интерфакс\". По закон кампанията трябва да продължи 90 дни. Изборите са насрочени за 31 март 2019 г. От днес до 3 февруари ЦИК ще приема документи от кандидатите. До 8 февруари трябва да регистрира отговарящите на законовите изисквания, а след това да обяви официалния списък с имената на претендентите за висшия държавен пост. Кандидатите трябва да са граждани на Украйна, на възраст над 35 години, да владеят държавния език и да са живели в страната през последните 10 години. Те може да бъдат издигани от политически партии, както и да се явят като независими. Кандидатите трябва да представят декларация за доходите си през последната година и да внесат залог от 2.5 милиона гривни (около 78 730 евро). Тази сума се възстановява на вносителя само ако се е класирал за балотажа или е победител още на първия тур. Според последните социологически проучвания с най-висок рейтинг е лидерката на партията \"Баткившчина\" (\"Отечество\") Юлия Тимошенко, а втори с малка разлика е действащият президент Петро Порошенко.", "date": "2018.12.31", "title": "Кампанията за президентските избори в Украйна започва от днес"}
{"url": "https://www.dnevnik.bg/sviat/2018/12/31/3368437_kuba_otbeliazva_skromno_60_godini_ot_revoljuciiata_utre/", "text": "Кубинската революция утре навършва 60 години - годишнина, която социалистическата страна, поела по пътя на реформи, за да избегне икономическата катастрофа, ще чества без водача на революцията Фидел Кастро, починал в края на 2016 г., предаде агенция \"Франс прес\". Празненствата, които се очаква да бъдат скромни и предвиждат реч на брата на Фидел Раул Кастро на гробището, където е погребан бащата на революцията, ще се състоят в някогашния генерален щаб на партизаните, югозападния град Сантяго де Куба. \"Най-сетне пристигнахме в Сантяго. Пътят беше труден и дълъг, но пристигнахме\", заявява на 1 януари преди 60 години младият Фидел пред множеството, стекло се в града, който току-що е превзел с хората си. Шест десетилетия по-късно островът се управлява от президент, който не се е бил рамо до рамо с Фидел. Това е 58-годишният  Мигел Диас-Канел , който в четвъртък увери в \"Туитър\", че \"кубинската революция е непобедима, тя израства, тя продължава\" и добави любимия си хаштаг #Somoscontinuidad (\"Ние сме приемствеността\"). Само че времената са трудни, а разочарованите - много. Според Владимиро Рока, синът дисидент на комунистическия ръководител Блас Рока (1908-1987 г.), диагнозата е ясна: \"Революцията отдавна е мъртва.\" В чужбина правителството е все така редовно критикувано - най-вече за политическите затворници (самият Владимиро Рока е бил затворник от 1997 до 2002 г.) - и изправено пред враждебната политика на САЩ от идването на власт на Доналд Тръмп. Макар задкулисно експрезидентът  Раул Кастро  да продължава да е авторитетна фигура, която ще остане на кормилото на Кубинската комунистическа партия (ККП) до 2021 г., на острова вее вятърът на промяната. Изправени пред огромни икономически трудности, на 24 февруари кубинските власти ще подложат на референдум нова конституция, която признава частната собственост, пазарните принципи и чуждестранните инвестиции. При все това те обещават Куба да не се върне \"никога\" към капитализма. Текстът потвърждава, че крайната цел е \"комунистическо\" общество, и утвърждава ККП като \"единствена\" партия. \"Без всякакво съмнение започва нов цикъл, смесващ приемственост и промяна\", каза за АФП Артуро Лопес-Леви, преподавател в университета \"Гъстейвъс Адолфъс колидж\" в щата Минесота. Хорхе Дуани, директор на Института за кубински изследвания към Международния университет във Флорида, изглежда, не е толкова убеден: \"За момента имаме впечатлението, че става въпрос за кастризъм без Кастро във властта. Най-вече обаче историческото наследство на кубинската революция изглежда силно овехтяло както от икономическа, така и от политическа гледна точка\", казва той. Дисидентът Владимиро Рока впрочем смята, че революцията \"ще рухне под собствената си тежест\": \"Най-напред на младежта й е дошло до гуша от нея, тя не вярва в нищо, свързано с нея, а и революцията вече няма никаква подкрепа в чужбина\", отбелязва той. Артуро Лопес-Леви обаче напомня, че тя, освен подвига да устоява на американското ембарго от 1962 г. насам, е \"съумяла да се трансформира\" и да прояви \"способност за приспособяване, определяйки и прилагайки политики, с които да отговори адекватно на предизвикателствата\". Днес \"най-важната битка е икономиката\", признава Мигел Диас-Канел. Растежът трайно гравитира около 1 процент, а той е недостатъчен да отговори на нуждите на населението, което в крайна сметка трябва да търпи лишенията. След като някога бе най-големият производител на захар в света, наскоро страната се принуди да внася захар от Франция. В последните седмици яйцата, брашното и оризът изчезнаха от магазините. Бързият преглед на съюзниците на Хавана далеч не е по-окуражаващ: Венецуела, която също е в криза, се затруднява да осигури на Куба доставките на петрол. Останалата част от Латинска Америка до голяма степен направи завой надясно. Русия и Китай подкрепят политически Куба, но не са склонни да я субсидират, както правеше Съветският съюз в течение на 30 години. В този контекст \"Мигел Диас-Канел и екипът му са изправени пред предизвикателството да прилагат противоречива политика\", подчертава Артуро Лопес-Леви. При това положение се наблюдава \"революция, която се институционализира - Кубинската комунистическа партия гради пазарна икономика\", позволяваща на жителите на страната да се обогатяват в общество, което дълго време се стремеше към равенство. \"Предизвикателството е да се реши проблемът за квадратурата на кръга, за да се избегне крахът\", заключава Лопес-Леви.", "date": "2018.12.31", "title": "Куба отбелязва скромно 60 години от революцията утре"}
{"url": "https://www.dnevnik.bg/tehnologii/2018/12/31/3367179_kakvo_praviat_robotite_prez_2018_video/", "text": "Десетилетия наред роботите във филмите и книгите изпреварват със светлинни години тези в реалността - поне в уменията си да извършват дейности, които иначе са присъщи на хората. Най-обикновена задача може да отнеме на изкуствен интелект няколко години, а по-сложните - над сто. Именно защото е толкова трудно, малките стъпки на роботите всъщност са огромен скок за цялото човечество. Такива крачки не липсваха и тази година - от \"нетрадиционна\" за робот трудова дейност до фини движения с ръцете и подскоци като в \"Междузвездни войни\". \"Дневник\" събра девет умения, които роботите придобиха или затвърдиха тази година. Да мислят един ход напред Наблюдавайки бебетата, учени в \"Бъркли\" опитаха да \"пренесат\" при роботите начина, по който децата се учат да използват предмети. Те оставят робота \"Вестри\" сам да усети конкретни обекти, вместо да му задават параметрите им. Накрая получава задача за преместване, която трябва да изпълни със собственото си \"въображение\", чрез прогнози. Според екипа в 90% от случаите мисията е била изпълнена. Да отварят врати (дори ако са кучета) Роботът \"Спот мини\", който тежи под 30 кг.,  бе показан от \"Бостън дайнамикс\"  (собственост на японската \"Софтбанк\", но допреди няколко месеца част от компанията майка на \"Гугъл\"). Той би могъл да се използва в сценарии като спасителни мисии. Докато компанията усъвършенстваше кучето в последните години обаче, резултатите в общуването с \"непрограмирани\" себеподобни далеч не бяха толкова видими. Да тичат и да скачат като по филмите Лека атлетика за роботи? Това вече далеч не е възможно само в сериала Westworld, би казала същата компания \"Бостън дайнамикс\". През есента тя пусна ново видео с \"робоатлети\", които преминават през препятствия или изкачват стъпала. Това също би било подходящо в спасителни операции. \"А може би той би могъл да играе и за \"Джайънтс\", казва коментатор от телевизия Си Би Ес, излъчила видеото. според водещ от телевизия Си Би Ес, вероятно имайки предвид нюйоркския баскетболен отбор. Да въртят предмети (почти) като хората Въртенето на кубче изглежда проста задача за повечето хора. Не и за невронните мрежи... с изключение на тази. Обучението, извършено от OpenAI (изследователска група, създадена от Илън Мъск) включва работа във виртуална реалност - показване на симулации на сценарии и светове, в които условията варират ( т. нар. засилено учене ), независимо дали става дума за цвета на кубчето, скоростта и триенето на кубчето или друга подробност. Оказва се, че системата може да работи с предмети във всякаква форма, не само кубична, по метода, с който OpenAI я захранват с информация. Да водят новинарски емисии  Водещите на новините в Китай могат да бъдат изцяло заменени от изкуствен интелект, показва материал на държавната информационна агенция \"Синхуа\". Мярката ще спести време и ще предотврати лапсуси, смята агенцията. Технологията обаче още е в начален етап, а и китайската медийна среда повдига въпроси за уместността ѝ в условия на сериозна цензура. Да работят зад бара на пълно работно време В Япония роботите са на почит, непозната в Европа или САЩ. Да си барман и да си робот, вече също не е необичайно в азиатската държава. При това \"Сойър\", който  постъпи на работа в бар в Токио  по-рано тази година, машинно се учи да подобрява работата си. Да помагат при обличане Обличането на дрехи се оказва трудна задача за мнозина по света - само в САЩ броят на хората, чието физическо състояние, не им го позволява, е над милион души. Изследователи от Техническия институт в Джорджия обаче направиха крачка към решаване на проблема. За да се справи, този робот разчита не на зрение, а на анализ на силите (като триене или съпротивление), с които се сблъсква, докато слага болничен халат на ръката на хипотетичния пациент. За самообучението са били необходими ден анализ на около 11 хил. симулации - включително такива, в които да се постави на мястото на човека, получаващ помощ. Да сглобяват столове Дори сглобяването на мебели на шведския гигант ИКЕА, за което помагат по-скоро недвусмислените и нагледни инструкции, е проблем за някои от клиентите. След тригодишно обучение робот на сингапурския университет \"Нанян текнолоджикъл юнивърсити\" успя да се научи да решава задачата частично.  Резултатът  обаче е далеч от пълното премахване на инструкциите са сглобяване. Да се държат неочаквано глупаво Несъвършените роботи няма да всяват страх у хората, смята екип от Техническия университет на Тохаяши. Напротив, смятат учените, те по-скоро подтикват хората към действие. Такъв ефект имат например  робокошчетата за боклук . Какво предстои  За това ще е нужно време, но учени в Токио вярват, че са на прав път. Американски режисьор вече изяви желание следващият му филм да  предлага такава възможност . \"Роботите убийци\"  разделиха корпоративния свят , но две от страните, които са водещи производителки на новини - САЩ и Русия - са на едно мнение, че не е хубаво те да бъдат забранявани. Все пак масовото им производство е далеч. Някои прогнози сочат, че заради изкуствения интелект и автоматизацията много от работните места няма да съществуват след малко над десетилетие. Ако това е вярно, роботите имат много за учене. Това важи и за хората -  според една от тези прогнози  85% от работните места ще са такива, каквито днес изобщо не съществуват.", "date": "2018.12.31", "title": "Какво правят роботите през 2018 (видео)"}
{"url": "https://www.dnevnik.bg/bulgaria/2018/12/31/3368226_prez_ianuari_se_ochakvat_temperaturi_ot_minus_18_do_15/", "text": "Средните температури през януари, най-студения месец от годината, ще бъдат около и малко под нормата за месеца, според прогнозите на НИМХ. За Северна България и високите полета нормата е между минус 3 и 0°, по Черноморието, в Горнотракийската низина и долината на р. Струма – от 0 до 3° а в планинските райони – между минус 8 и минус 3°. Очаква се най-ниските температури да бъдат между минус 18° и минус 13°, в котловините – до минус 20°, по Черноморието – минус 10°. Най-високите температури през януари ще бъдат между и 10° и 15°. През първите десет дни от месеца се очаква нахлуване на студен арктичен въздух и температурите ще бъдат по-ниски от обичайните. В края на периода относително ще се повишат. Към 3-4 и 9-10 януари има повишена вероятност за валежи от сняг. След 10 януари се очаква бързо променящо се време с температури, близки до обичайните. Валежи се очакват около 13-15, около 20, 25 и в края на месеца.", "date": "2018.12.31", "title": "През януари се очакват температурни амплитуди от над 30 градуса"}
{"url": "https://www.dnevnik.bg/politika/2018/12/31/3364124_bez_bog_nishto_ne_mojem_da_napravim_i_ne_se_i_opitvame/", "text": "П . Това каза Борисов на 7 януари 2018 г., в Истанбул преди  официалното откриване на обновения храм \"Свети Стефан\" . Борисов каза това на първото   заседание на правителството за годината в коментар на  сваления протестен билборд , с който полицейският синдикат планираше да посрещне европредседателството. Това изказване на Борисов е пред Европейския парламент, където представи приоритетите на българското председателство на Съвета на ЕС. Изказването на Борисов бе в отговор на  коментар на лидера на Зелените в европарламента Ска Келер за строителството в Националния парк \"Пирин\"  и опазването на природата. И арменският поп е приел Истанбулската конвенция \" , защото всички останали текстове, за които говорят - за трети пол, гей бракове и всичко останало, просто не фигурират в тази конвенция. И не случайно днес Армения след Сърбия, Албания, Турция... всички са я приели. Дето се вика, и арменският поп я е приел.\" Това Борисов каза в швейцарския град Давос, където участва в Световния икономически форум. Този цитат е от срещата на бизнеса с правителството за постоянните смени в румънския кабинет, заради които не напредва проектът за трети мост на Дунав. , заключи Борисов. Балканите не са задният двор, а антрето  \" . От нашата страна са коридорът, антрето на общия ни дом\", каза в реч в Брюксел премиерът Бойко Борисов на 1 февруари. Той добави още, че България е неформалният лидер на Балканите, защото с всички държави в региона е в добросъседски отношения.  \", поясни премиерът. Това Борисов каза в интервю за Би Ти Ви в коментар на обръщение на БСП по повод \"Луковмарш\",  в което се казва, че Народният съд от 1945 г. \"едно необходимо и неизбежно военновременно правосъдие\" . Изречението по-късно бе премахнато от текста на обръщението на сайта на социалистите. Според Борисов изказването на левицата за Народния съд не е хубаво за хората с избити роднини. \"Не е хубаво да говориш за хилядите българи убити.  \", смята премиерът. е заявил премиерът Бойко Борисов на среща с руския патриарх Кирил в София на 3 март. Кирил е призовал да се \"запази завинаги единомислието на нашите народи, а междудържавните отношения да се определят, отчитайки истинските настроения на хората\". Цитатът е от изказване на премиера след срещата му с Драган Чович, който е член на Председателството на Босна и Херцеговина и домакин на 21-ия Международен икономически панаир в Мостар. Нашата ограда е по-голяма от тази на Орбан, но не вдигаме шум \"Това съоръжение е по-голямо от онова, построено от Виктор Орбан. Строителството отдавна е завършено, просто не вдигаме шум около това. Сега заграждението с дължина 237 км е оборудвано с видео- и термокамери. Наскоро граничарите получиха 80 нови джипа Nissan.\" Така Борисов е цитиран от сайта на руския вестник  \"Известия\"  в материал със заглавие \"България реши проблема с незаконните мигранти\" на 27 юли. Нинова с козичките като Меркел с мигрантите Това заява премиерът Бойко Борисов от парламентарната трибуна на 20 юли, след като бе извикан от депутатите за разискване по темата с миграцията. Според Борисов Меркел е била въвлечена в мощна хибридна атака. \"Ако си спомняте, даваха Средиземно море, трупове, издавени хора, едно малко детенце удавено, което стоеше на брега. Хванаха медиите Меркел и тя каза: \"Трябва да ви спасим, елате.\" По същия начин ваши депутати ви заведоха в едно село, където има чума - да галите козичката. Аз ви завидях, че отидохте в селото и погалихте козичката. Много мило\", каза министър-председателят към Корнелия Нинова. \"  срещу KGM Maritime Shiping AD.\" Каза премиерът Бойко Борисов в началото на заседанието на Министерския съвет на 25 юли. Повод за коментара му е законопроект за приватизацията и следприватизационния контрол, върху който президентът Румен Радев наложи вето. Според промените ангажиментите на купувача по приватизационни договори ще важат за 5, а не за 10 години, и това да се прилага и със задна дата. Това каза премиерът Бойко Борисов на 28 юли в Нови пазар за провеждащия в същото време национален събор на социалистите на върха в Стара планина. С тези думи Борисов даде символичното начало на строежа на магистрала \"Хемус\" между Буховци и Белокопитово. Така премиерът Бойко Борисов коментира във Варна  смяната на министрите  от ГЕРБ Ивайло Московски (на транспорта), Николай Нанков (на регионалното развитие) и Валентин Радев (на вътрешните работи) след катастрофата край Своге, при която загинаха 19 души. В най-гледаното време говори срещу мен, а нямало свобода на словото Това каза пред представители на Американската търговска камара премиерът Бойко Борисов на 18 август. С тези думи министър-председателят Бойко Борисов коментира обвинението на лидера на БСП Корнелия Нинова, че той лъже за начина, по който са гласували евродепутатите на ГЕРБ и на БСП за наказателната процедура, която може да лиши Унгария от правото ѝ на глас в Европейския съюз на 21 септември. Това каза премиерът Бойко Борисов след срещата си с престолонаследника на Абу Даби шейх Абу Даби Мохамед бин Зайед ал Нахаян в Обединените арабски емирства. Може да ме наричате чичо Бойко \"Благодаря на тези млади деца, защото именно такива като вас трябва да станат пример за всички останали - като има някой по-буен и агресивен, да отиде в залата по борба, по щанги, за да види, че не е лесно. Вие сте пример за младото поколение. Чест е за нас, че ви има. Може да ме наричате чичо Бойко.\" Това каза министър-председателят Бойко Борисов при  срещата си с медалистите от младежките игри в Буенос Айрес  на 31 октомври. Бедността не е грях, когато взимаш 11 хил. лв. заплата. С тези думи премиерът Бойко Борисов разкритикува пред Би Ти Ви президента Румен Радев за обръщението му към народа в навечерието на 10 ноември. В изказването си държавният глава се обяви против налагането на по-високи данъци на автомобилите, които замърсяват повече природата, като уточни, че голяма част от тези коли са стари, а такива карат мнозинството българи. Борисов припомни, че президентът получава заплата от 11 хил. лв., която е с 4 хил. повече от неговата, и отхвърли обвиненията му, че  ГЕРБ се е превърнала в партия държава.  Това каза  в интервю за \"Шоуто на Слави\" премиерът Бойко Борисов . Това е сериозна промяна в неговата позиция, тъй като досега винаги е подчертавал персоналната вина на Пламен Орешарски като премиер за фалита на КТБ.  Такива силни организации аз не мога да си представя другаде да ги оставят да съществуват, но нашите са такива, че успяват.\" Това коментира пред журналисти във Виена премиерът Бойко Борисов, който участва във форума на високо равнище ЕС - Африка под егидата на австрийското председателство на Съвета на ЕС. Борисов отговори на въпрос, свързан с обявеното вчера, че световният шампион по ски Марк Жирардели твърди, че е мажоритарен собственик на \"Юлен\" АД. Премиерът с изнервен тон разсъждава, че вече 20 години няма правителство, няма президент, който да намери смелост, кураж да се изправи срещу позицията на зелените организации и да вземе правилно решение. Президентът на Австрия Александър ван дер Белен е избран с поддръжката на Зелената партия, чийто член е бил (бел. ред.).", "date": "2018.12.31", "title": "\"Без Бог нищо не можем да направим и не се и опитваме\" – годината в цитати на Бойко Борисов"}
{"url": "https://www.dnevnik.bg/sport/2018/12/31/3368241_grigor_dimitrov_zapochna_noviia_sezon_s_pobeda/", "text": "С нервно начало, но с убедителен край Григор Димитров спечели първия си мач за новия сезон. Българският тенисист победи японеца Йошихито Нишиока с 6:3, 6:4 и се класира за втория кръг на турнира от категория АТП 250 в Бризбейн. Димитров започна мача с колебания в сервиса си и това завърза първите геймове. Още в първия си гейм българинът трябваше да се спасява от точки за пробив. Той обаче се справи с трудната задача и след близо осем минути откри резултата. В следващия си сервис гейм шампионът от финалите на АТП за 2017 г. отново имаше проблеми, но успя да измъкне второ поредно трудно подаване. След това той значително стабилизира подаването си, проби съперника бързо след това и си осигури победата в първата част, Втората част започна много равностойно. Нишиока успя да държи равенството до 2:2, но след това Димитров отговори с три поредни гейма в своя полза и до голяма степен реши мача. Нишиока намали изоставането си само до един гейм при 4:5, но, сервирайки за победата, Димитров показа железни нерви и приключи мача в своя полза след малко повече от час игра. Във втория кръг Димитров ще се изправи срещу победителя от мача между американеца Тенис Сандгрен и австралиеца Джон Милман.", "date": "2018.12.31", "title": "Григор Димитров започна новия сезон с победа"}
{"url": "https://www.dnevnik.bg/sviat/2018/12/31/3368236_koshmarite_koito_moje_da_se_sbudnat_prez_2019_g/", "text": "В края на 2019 г. целият свят може да се изправи пред недостиг на храна – до това може да доведе най-злощастното стечение на обстоятелствата през идната година според \"Гида на песимиста\" на агенция \"Блумбърг\". Ето каква комбинация от бедствия и политически решения може да доведе до невиждана досега криза, а негативната прогноза за 2018 г. и каква част от нея се е сбъднала можете да  прочетете тук . Всички кризи, описани в тазгодишния текст, са се сбъдвали по едно или друго време – просто не едновременно. Ел Ниньо Жегата на климатичното явление  Ел Ниньо  повишава световните температури, превръщайки 2019 г. в най-горещата година в историята. Отприщват се наводнения, суши и горски пожари, хора побягват от домовете си, храната започва да не стига, пазарите за храна и енергетика преживяват сътресения. Горещината в Австралия унищожава пшеницата, добивът на ориз от Индия до Япония е нисък заради прекалено многото дъждове, а сушата в Бразилия изгаря посевите от царевица и соя. Световните запаси намаляват. Само регионите на САЩ и Канада и Русия и Украйна не са засегнати от Ел Ниньо, но сушата вече е ограничила  добива на зърно около Черно море през 2018 г. Ембаргото на Путин Руският президент Владимир Путин забранява продажбата на пшеница извън страната, цените на хляба навсякъде другаде скачат. Президентът на САЩ Доналд Тръмп хвали хода на Путин, защото собственият народ трябвало да се поставя на първо място. Путин тайно праща още войници в Донбас, ожесточавайки конфликта със съперника си в производството на пшеница. Той продава на ниски цени оръжие на Турция, което стряска САЩ. НАТО започва да се разпада, след като турският президент Реджеп Ердоган започва да ограничава връзките си със Запада. Армии започват да се събират около черноморските проливи, които са основният маршрут за износ на украинска пшеница към Близкия изток и Африка. Световна криза Цените на пшеницата  през юли вече надминават рекордите от 1974 г. и времето на арабското петролно ембарго. Някои държави не издържат на напрежението – липсата на ориз във Филипините води до улични бунтове, жестоко потушени от държавния глава Родриго Дутерте. Сблъсъци заливат улиците на Египет, който е най-големият вносител на пшеница, след като властите в Кайро опитват да намалят  субсидиите за цената на хляба . Подобни притеснения доведоха и до бунта през 2011 г. Протести избухват в Индонезия и Мианма, хуманитарните организации предупреждават за хуманитарна катастрофа в Източна Африка. Бежанците Милиони бягащи от глада се насочват към ЕС, а Турция отменя споразумението с Брюксел да ги държи на своя територия в замяна на милиарди евро. Европейските лидери затягат контрола по външните граници. Великобритания излиза от ЕС  без сделка  през март, за завист на целия континент. Популистите обединяват сили, за да отменят Шенген, Италия започва да обмисля Италекзит. Националистите стават силно малцинство на евроизборите през май. Австралия отблъсква нова вълна бежанци, идващи по море, депортирайки ги в родните им държави, след като островните центрове се препълват. Япония посяга на запасите си от ориз и снабдява бежанци с храна, без да приема хора на своя територия. Напрежение в Азия Китай, който от 2018 г. разчита на  Бразилия да го снабдява със соя , води и ожесточаваща се търговска война със САЩ. Агресията към Тайван, който Пекин смята за своя територия, не е от полза. Пирати започват да обикалят в Южнокитайско море, което дава повод на президента Си Цзинпин да нахлуе в спорните води, които са и важен търговски маршрут. Напрежението между богатия Сингапур и бедните му съседи Малайзия и Индонезия расте. Островът може да си позволи по-скъпите храни, но се изправя пред опасността Малайзия да ограничи доставките на вода. Житото на Северна Америка Дъждовете, предизвикани от Ел Ниньо, водят до рекорден добив в Северна Америка. Тръмп използва момента да подсили кандидатурата си за изборите през 2020 г., обяснявайки колко са велики американските фермери. Производителите на САЩ, които вече имат сериозен запас от соя и очакват рекордна реколта царевица, са готови да станат последната надежда на пазара. Много нации обаче не могат да си позволят цените им. Канада се намесва и снабдява бедстващи държави със стоки за милиарди. Очаква се премиерът  Джъстин Трюдо  да спечели Нобелова награда, след като бива преизбран, без да срещне сериозна съпротива. Инфлацията прояжда американската икономика, след като повишените цени навсякъде в света засягат и продажбите на местна почва. Много потребители, особено поддръжниците на Тръмп, приемат местните храни за национално съкровище, предназначено само за тях. Фермите очакват скок в износа и рекордни доходи, но Тръмп отправя патриотични призиви и подписва указ политиката за храните също да мине под надслова  \"Америка на първо място\". Забраната за износ обаче идва и с финансова помощ в размер на 50 млрд. долара за фермерите, три пъти повече от това, което са получили през 2018 г. Те печелят, но федералният дефицит вече е рекорден. Данъкоплатците губят. Светът гладува.", "date": "2018.12.31", "title": "Кошмарите, които може да се сбъднат през 2019"}
{"url": "https://www.dnevnik.bg/photos/2018/12/31/3363621_fotogaleriia_lichnostite_s_koito_se_razdelihme_prez/", "text": "През 2018 г. алпинистът Боян Петров изчезна, атакувайки връх Шиша Пангма (8027 метра). Издирването му приключи на 16 май. Ведрото настроение, чувството за хумор и добронамереността, с която Боян Петров подхождаше към другите, му печелеха уважение и симпатии. Те проличаха и след изчезването му под Шиша Пангма - и интернет може да види подобно единодушно благопожелание за късмет и спасение. Дневниците на Боян Петров от изкачванията му можете да четете  .", "date": "2018.12.31", "title": "Фотогалерия: Личностите, с които се разделихме през 2018"}
{"url": "https://www.dnevnik.bg/bulgaria/2018/12/31/3368338_chast_ot_centura_na_sofiia_shte_e_zatvoren_za/", "text": "Заради празничния новогодишен концерт \"Сцена под звездите\", който ще е на пл. \"Княз Александър I\" в София, ще бъде забранено движението на автомобили през част от центъра столицата. Забраната влиза в сила от днес в 14 ч. и ще е до 6 ч. сутринта на 1 януари, съобщават от МВР. Ще бъде затворен за движение участък по бул. \"Цар Освободител\" и улиците \"Аксаков\", \"Г. Бенковски\", \"Княз Александър I\" и \"Леге\". Ще се пропускат само автомобили със специален режим на работа. Паркингите в тази зона са затворени още от вечерта на 29 декември. Метрото в София ще работи през нощта срещу 1 януари, както и част от градския транспорт. Влакчетата по двете линии на софийското метро ще се движат на интервал от 20 минути в новогодишната нощ. На 40 минути пък ще са тези, които обслужват разклоненията на първата метролиния - към летището и към Бизнес парка. В новогодишната нощ ще се движат трамваите, обслужващи линиите №5, 7, 8, 12, 18, 20 и 22, тролеите - 1, 2, 4 и 9, както и автобусите по линии №83, 85, 102, 213, 285 и 310. Ще се движат и четирите линии на нощния автобусен транспорт, но ще са с променени маршрути заради концерта. На концерта в новогодишната нощ няма да бъдат допускани хора във видимо нетрезво или неадекватно състояние, както и лица, носещи оръжие, пиротехника, летящи фенери, дронове, стъклени чаши, спиртни напитки, бутилки с капачки и други опасни предмети, застрашаващи обществения ред, живота и здравето на присъстващите. Ще бъдат изградени контролно-пропускателни пунктове.", "date": "2018.12.31", "title": "Част от центъра на София ще е затворена за автомобили от днес следобед до утре сутрин"}
{"url": "https://www.dnevnik.bg/na_put/2018/12/31/3349656_kude_da_putuvame_prez_2019_g/", "text": "През 2019 г. туристите ще пътуват повече за по-кратко, ще предпочитат да организират пътуванията си самостоятелно, ще изследват градски дестинации с помощта на новите технологии, ще мислят повече за опазването на околната среда. Това показа проучване на платформата за туристически резервации booking.com, публикувана наскоро. \"Дневник\" подбра няколко европейски дестинации, които имат какво ново да покажат.", "date": "2018.12.31", "title": "Къде да пътуваме през 2019 г."}
{"url": "https://www.dnevnik.bg/sviat/2018/12/31/3368339_trump_planira_da_zabavi_izteglianeto_ot_siriia_spored/", "text": "Президентът на Съединените щати Доналд Тръмп смята да забави планираното  изтегляне на американските сили от Сирия , заяви сенаторът републиканец Линдзи Греъм, след като се срещна в Белия дом с американския лидер, предаде \"Асошиейтед прес\", цитирана от БТА. \"Смятам, че сме в положение на пауза\", каза Греъм и добави: \"Мисля, че забавяме нещата по един разумен начин.\" Американският президент обяви по-рано този месец, че е разпоредил изтеглянето на приблизително двете хиляди американски войници от Сирия. Сенатор Греъм критикува решението на Тръмп с мотив, че изтеглянето на всички сили на САЩ от Сирия ще навреди на националната сигурност. Според сенатора така САЩ ще предоставят възможност на \"Ислямска държава\" да се възстанови и ще изоставят бойците на кюрдска милиция, с която си сътрудничат срещу джихадистите. Освен това решението ще засили възможностите на Иран да заплашва Израел, смята Греъм. \"Все още имаме различия, но ще ви кажа, че президентът размишлява дълго и усилено за Сирия - как да изтеглим войските си, но в същото време да осъществим интересите си в националната сигурност\", каза той. По-рано сенаторът републиканец от Южна Каролина Линдзи Греъм, който обикновено подкрепя Тръмп, заяви, че е \"потресен\" от решението за изтегляне на американските войски от Сирия и го нарече \"потенциална катастрофа\".", "date": "2018.12.31", "title": "Тръмп планира да забави изтеглянето от Сирия според американски сенатор"}
{"url": "https://www.dnevnik.bg/bulgaria/2018/12/31/3368340_policai_sa_izgonili_deca_karashti_skeitbord_krai_ndk/", "text": "Полицаи са започнали да прилагат новата  наредба за опазване на обществения ред  на Столичната община, като са изгонили децата, каращи скейтборд пред НДК. Това съобщиха вчера на страницата си във \"Фейсбук\" от Sofia Skate City. А под поста над 130 коментиращи, сред които и общински съветници, се обявяват за промяна в новите правила. Съобщението беше и споделено над 500 пъти от други потребители на социалната мрежа. От обединението напомнят, че не са били чути при общественото обсъждане на наредбата. \"Събирайте сили за протестни действия, Искаме да уведомим Йорданка Фандъкова, че щом ще обявяват война на децата на София, ние няма да се крием!\", заявяват от Sofia Skate City. Със същата наредба се въвеждат нови ограничения за шума, които ще засегнат също уличните музиканти, а според някои съветници и репетиращите в домовете си деца, свирещи на музикални инструменти. Забранява се още паленето на огън на обществени места без разрешение, миенето на стъкла на автомобили и всякакви видове развлекателна дейност на пътните платна, къпането във фонтани и градски водоеми без разрешението на стопанисващите ги, късането и рязането на цветя. От години любителите на скейтборд и други видове подобни спортове настояват да се обособи специален парк в района около НДК, където да могат да практикуват тази дейност, но това така и не се случва.", "date": "2018.12.31", "title": "Полицаи са изгонили деца, каращи скейтборд край НДК, заради новата общинска наредба"}
{"url": "https://www.dnevnik.bg/sviat/2018/12/31/3368341_blizo_80_dushi_se_izdirvat_sled_ruhvane_na_10-etajen/", "text": "Експлозия предизвика рухването на цял вход на 10-етажен жилищен блок в Русия. Четирима са вече потвърдените загинали при инцидента в уралския град Магнитогорск, където днес рухна част от жилищна сграда при експлозия на битов газ. Установена е съдбата на 52 от 120-те жители на пострадалия вход, съобщи днес губернаторът на Челябинска област Борис Дубровски, цитиран от ТАСС. В рухналата част от сградата са били регистрирани 111 души и 9 са живели като наематели - общо 120, уточни той. Има данни за 52 души (4 загинали, 16 евакуирани, включително 7 деца, 4 настанени в болници, включително 2 деца, осъществен е контакт с още 28. Съдбата на 68 жители на входа все още не се знае. Правителството на Русия ще предостави цялата необходима помощ на пострадалите при трагедията в Магнитогорск. Това заяви премиерът Дмитрий Медведев, цитиран от пресслужбата на кабинета, предаде ТАСС. Министър-председателят увери в разговор по телефона губернатора Дубровски, шеф на местния оперативен щаб, че \"ще бъдат взети всички необходими решения за подпомагане на пострадалите\".  Властите на Челябинска област ще купят апартаменти на хората, останали без подслон заради трагедията, обеща Дубровски в ефира на телевизия \"Росия-24\". Магнитогорският металургичен комбинат ще отпусне хуманитарна и финансова помощ на пострадалите от експлозията, съобщи шефът на борда на компанията Виктор Рашников.  Във връзка с трагедията в Магнитогорск празничното новогодишно обръщение на губернатора към жителите на Челябинска област няма да бъде излъчено по телевизията, съобщи пресслужбата му. Властите разглеждат като единствена причина взрив на газовата инсталация в блока в град Магнитогорск в Челябинска област. Силно са пострадали съседните части от блока, строшени са стъклата на жилищните сгради в околността. Температурата в града е минус 17-20 градуса, което затруднява и спасителните работи. В блока с общо 12 входа са регистрирани около 1100 души. Започнало е оглеждане на сградата от инженери, които да определят опасността от допълнително рухване.", "date": "2018.12.31", "title": "Близо 80 души се издирват след взрив и рухване на 10-етажен блок в Русия (видео)"}
{"url": "https://www.dnevnik.bg/bulgaria/2018/12/31/3366180_koi_sa_nai-chetenite_temi_v_dnevnik_prez_2018/", "text": "Боян Петров, зрелищни спецакции на властите, инцидентът с изоставените и замръзнали в планината коне - това са част от най-четените теми в \"Дневник\" за отиващата си 2018 г. Два анализа - за сделката за бизнеса на ЧЕЗ и за задаващата се нова икономическа криза в света, допълват списъка на текстовете, предизвикали най-голям интерес. Ето пълната класация. Данните са към 21 декември. Няма връзка с алпиниста Боян Петров при опита му за изкачване на Шиша Пангма  - 93 541 прочитания Моментът, в който се разбра, че алпинистът Боян Петров е изчезнал. Последва едноседмична операция, в която спасителни екипи го търсеха в различни етапи на маршрута към върха. На 13 май операцията беше прекратена заради лошите метеорологични условия, които носеха риск за участниците в издирването, и тъй като беше преценено, че практически няма шанс алпинистът да бъде намерен жив. Кметът на \"Младост\" Десислава Иванчева беше арестувана показно в центъра на София  - 74 771 прочитания Десислава Иванчева и заместничката й Биляна Петрова бяха държани показно на улица в центъра на София, докато разследващите брояха пари и сваляха отпечатъци, с която двете пътували. Двете прекараха остатъка от годината в следствения арест, като съдът неколкократно отказваше да ги пусне под домашен арест въпреки оплакванията им от условията в килиите и данните за влошеното им здравословно състояние. Пътнически самолет със 71 души се разби в Подмосковието  - 71 681 прочитания Спасителната операция в района на катастрофата приключи, без да бъдат открити оцелели, а една от версиите е, че самолетът може да е паднал заради проблем с датчиците, какъвто е бил установен и в други машини от този вид. Ветко Арабаджиев и съпругата му са с европейска заповед за арест  - 70 618 прочитания При шумната акция на полицията, специализираната прокуратура и Държавната агенция \"Национална сигурност\" беше задържан синът им Вълчо Арабаджиев, който от три месеца е в следствения арест с повдигнато обвинение за пране на пари. Ветко и Маринела Арабаджиеви все още не са открити. Прокуратурата обмисля дали да обвини репортера на \"Господари на ефира\" за лъжесвидетелстване  - 57 809 прочитания Обратът в историята за репортера, който твърдеше, че е бил нападнат и пребит, докато правел репортаж за склад, съхраняващ храни с изтекъл срок на годност, настъпи, когато запис от охранителните камери показа, че управителят на склада и негов служител го избутват извън склада, след което затварят вратата, без да му нанасят удари. Борисов, сделката за ЧЕЗ, или как ни правят на идиоти  - 55 970 прочитания Драмата \"Гинка-Теменужка\" изглежда като извадена от някой сатирично-фантазиен роман на братята Стругацки, развиващ се в затънтено провинциално градче, намиращо се неизвестно къде, пише в анализ Евгений Дайнов. \"Сосиете женерал\" се изтегля от България  - 55 576 прочитания Банката напуска всички страни от Централна и Източна Европа. Така след първата фаза, при която не само гръцки банки принудително разпродаваха свои поделения заради спасителните планове, в сектора тръгна втора, при която с възстановяването на икономиките и апетита за риск стават възможни и доброволни сделки. Инцидент с десетки загинали и бедстващи коне в Осоговска планина ще бъде разследван  - 53 241 прочитания Животните бяха намерени на поляните под връх Руен, като от 100-тина бяха оцелели само около 30. Според доброволците, които ги хранеха в първите дни, останалите животни лежали заринати под снега, паднали от глад. Оказа се, че собственикът на конете, който ги развъждал със средства от еврофондове, ги оставил да зимуват сами в планината. Прокуратурата започна срещу него разследване за проявена жестокост към животни. Глобите на пътя според последните промени в закона  - 52 809 прочитания От 21 януари влязоха в сила новите глоби, въведени с промени в Закона за движение по пътищата. Те предвиждат по-високи санкции за шофиране след употреба на алкохол и наркотици, нарушаване на скоростните режими и т.н. Въвеждат се и нови провинения като участие в нерегламентирани състезания. Идва нова криза, а България се занимава с глупости   - 51 633 прочитания \"Икономиката, глупако, си има своите закони и своята психология\", напомня Владислав Панев в анализ за края на комфортния за България период на глобален икономически растеж, нужните спешни мерки и липсата на \"план Б\" от страна на управляващите.", "date": "2018.12.31", "title": "Кои са най-четените теми в \"Дневник\" през 2018"}
{"url": "https://www.dnevnik.bg/bulgaria/2018/12/31/3368360_bivshiiat_zdraven_ministur_bojidar_nanev_e_osudi/", "text": "Бившият министър на здравеопазването Божидар Нанев е осъдил прокуратурата да му плати обезщетение 100 000 лева за неимуществените вреди, които му е нанесло  делото за сделките за антивирусния препарат \"Тамифлу\", по което беше оправдан преди 5 години , съобщава сайтът news.lex.bg. Решението не е окончателно и вече е обжалвано от прокуратурата пред Софийския апелативен съд. Съдия Райна Мартинова от Софийския градски съд (СГС) е уважила иска на Нанев в пълния му размер, като освен това прокуратурата е осъдена да му плати и 6646 лева за разноски и за адвокатски хонорари, показа проверка на \"Лекс\". Според решението на съда  делото срещу Нанев  е съсипало не само политическата, но и професионалната му кариера в България и той е решил да емигрира във Франция, за да не бъде свързвано името с делото срещу него. Това е и една от причините съдът да оцени неимуществените вреди на 100 000 лева. Показания по делото са дали съученичка на бившия министър и негова колежка. Пред съда те са разказали, че преди да бъде обвинен за неизгодни сделки, Нанев е бил много уважаван лекар, председател на Лекарския съюз в София и след това министър на здравеопазването. От показанията им се разбира, че по време на делото срещу Нанев състоянието на болната му майка се влошило и тя починала, а той се чувствал виновен. Подсъдима с Нанев беше и бившата шефка на Дирекция \"Бюджет и финанси\" в МЗ Димитринка Николова, която обаче почина още в хода на делото от скоротечен рак. Нанев понесъл много тежко и тази загуба, а след като бил освободен от поста, се прибрал във Варна и се изолирал напълно. След това опитвал да продължи да работи като детски хирург, но се страхувал да не допусне грешка и така останал без работа. След това започнал да работи във Франция, защото не можел да стои на място, където постоянно да обяснява, че не е престъпник, а в България обвинението срещу него било широко медийно отразено. Това обаче не се случило с последвалата оправдателна присъда, свидетелстват неговите близки. В решението си съдът отбелязва, че от съществено значение за определяне на конкретния размер на обезщетението е, че незаконното обвинение срещу Нанев е повдигнато за негови действия като министър, и то в ситуация на криза. Обвиненията срещу Нанев бяха, че в края на 2009 г. е сключил договор за доставка на лекарството срещу свински грип \"Тамифлу\" с фирма \"Рош България\", вместо да се възползва от офертата на Здравната служба на Великобритания, и от това са настъпили вреди за около 2,4 млн. лева от разликата между двете офертни цени. Тогава Нанев обясни, че при обявена световна пандемия България е трябвало да осигури препарати за поне 1 млн. души от населението, а в страната имало около 100 000 опаковки, без да са предвидени пари за повече за текущата година. Договорът с \"Рош\" бил за доставка на 200 000 дози и за отложено плащане през 2010 г., когато вече ще са планирани и пари в бюджета. В същото време офертата от Великобритания включвала незабавно плащане плюс транспортни разходи, а освен това имало опасност лекарствата да са с изтекъл срок на годност на следващата година и след това да се плаща за унищожаването им. Затова и в министерството били на мнение, че офертата е неизгодна. Освен това към края на 2009 г. вече нямало ръст на заболеваемостта. Страната обаче е трябвало да бъде подготвена и за втора вълна, каквото имаше и закупените лекарства тогава влязоха в употреба. Съдът мотивира оправдателната присъда за Нанев, като прие, че несъмнено отложеното плащане е по-изгодно от предварителното и е от особено значение при спешна нужда от закупуваната стока, като дори и приемането на по-висока цена би било оправдано. На две инстанции съдилищата приеха, че сделката не само не е била неизгодна, а е била икономически оправдана и необходима, припомня \"Лекс\".", "date": "2018.12.31", "title": "Бившият здравен министър Божидар Нанев e осъдил прокуратурата за 100 000 лева"}
{"url": "https://www.dnevnik.bg/bulgaria/2018/12/31/3368364_bulgarite_vse_po-chesto_otivat_na_pochivka_v_planinata/", "text": "Значително се е увеличил броят на туристическите пътувания у нас в планините, показват данни от анализ на Евростат за личните пътувания на жителите от ЕС в планинските курорти през 2017 г. През миналата година у нас има реализирани близо 4.7 милиона лични пътувания в планински курорти в цялата страна при около 2.9 милиона в сравнение с предходната 2016 г., отбелязва европейската статистика. Делът на пътуващите българи с цел туризъм в планината е бил около 11 на сто от общия брой на всички туристи у нас по различни дестинации при среден показател за ЕС от 13 на сто. Като цяло през миналата година най-посещаваните зимни курорти у нас са били  Боровец и Пампорово . В Боровец, където има 28 хотела с около 4600 легла, са били реализирани близо 1.5 милиона нощувки от около 500 хиляди посетители през 2017 г., като половината от туристите в  Боровец  са били чужденци, а общите приходи от посещенията там през м.г. надхвърлят 22 млн. лева. В  Пампорово  има около 50 хотела с близо 5300 легла, като през миналата година там са били реализирани около 1.3 милиона броя нощувки с приходи от близо 15 милиона лева. Най-висок дял на пътувания в планината през миналата година е бил регистриран в Словакия, където около 25 на сто от туристите са посетили планински курорти. В Румъния делът на любителите на планината е бил около 24 на сто, в Италия и Франция - 19 на сто, и др. На обратния полюс са били жителите на трите балтийски страни заедно с Хърватия, където делът на любителите на планинския туризъм е бил едва 2 на сто./ БТА", "date": "2018.12.31", "title": "Българите все по-често отиват на почивка в планината"}
{"url": "https://www.dnevnik.bg/sviat/2018/12/31/3368369_merkel_germaniia_triabva_da_zasili_roliata_si_v_sveta/", "text": "Германия трябва да увеличи глобалната си роля - това заяви канцлерът Ангела Меркел в новогодишното си обръщение, цитирано от световните агенции.  \"Ще овладеем предизвикателствата на своето време, ако бъдем единни и сътрудничим с други отвъд границите\", каза Меркел. Тя изрично спомена  климатичните промени , въпроса за  миграцията  и борбата срещу  международния тероризъм. Германия желае да работи за разрешаването на тези проблеми в името на собствените си интереси, но и зачитайки същевременно интересите на другите, подчерта Меркел, цитирана от ДПА.  Канцлерът на Германия призна, че на моменти нейното коалиционно правителство е изпитвало търпението на гражданите през изминалата година. \"Първо ни беше нужно дълго време дори само за да създадем правителство, а когато имахме такова, имаше конфликт и се занимавахме прекалено много със себе си\", посочи тя. По думите на Меркел държавните служители трябва да правят всичко възможно в името на мира и сплотеността в страната и постоянно да се питат как лично могат да допринесат за тази мисия. \"Аз го правя\", заяви тя и добави: \"Правя го, независимо колко неудовлетворителна бе изминалата година, защото принципно 13 години като  федерален канцлер  определено са достатъчна причина.\" Меркел открои като германски ценности \"откритостта, толерантността, уважението\", които по думите й са направили Германия силна, и подчерта, че страната ще работи за \"глобални решения\" по време на двегодишния си мандат като непостоянен член на Съвета за сигурност на ООН от 1 януари. Германският канцлер заяви, че страната й ще насърчава това ЕС да стане по-деен и по-способен да взима решения. \"Искаме да защитим и тясното  партньорство с Великобритания  въпреки отделянето й от ЕС\", добави Меркел./ БТА", "date": "2018.12.31", "title": "Меркел: Германия трябва да засили ролята си в света"}
{"url": "https://www.dnevnik.bg/sviat/2018/12/31/3368362_v_samoa_veche_e_2019-ta_godina/", "text": "В Самоа вече е 2019 г. - тихоокеанската островна държава е първата в света, която отбелязва настъпването на Новата година, след като преди няколко години промени часовата си зона, измествайки я 24 часа напред.  Заря в чест на новата година зарадва в столицата Апия местните жители и туристите, пристигнали специално, за да посрещнат преди всички останали на планетата настъпващата 2019. През 2011 г.  Самоа  осъществи \"скок в бъдещето\", като измести времето напред с 24 часа, изтривайки от своя календар датата 30 декември 2011 г. и преминавайки директно на 31 декември.  Купонджиите в Самоа имат шанса да се включат в две новогодишни празненства - да отбележат първи настъпването на новата година в полунощ в Западна Самоа, а на сутринта да прелетят на 164 км до източната част на островите, които принадлежат на САЩ, и да гръмнат шампанското там, като посрещнат последни на земното кълбо 2019 г. /БТА", "date": "2018.12.31", "title": "В Самоа вече е 2019-а година"}
{"url": "https://www.dnevnik.bg/sviat/2018/12/31/3368367_kitai_zategna_oshte_poveche_zabranata_za_vnos_na/", "text": "Китай затяга още по-силно от днес забраната за  внос на твърди отпадъци  като част от правителствената кампания за намаляване на \"чуждестранния боклук\", предаде ДПА.  Забранява се вносът на 32 типа  твърди отпадъци  според документ, разпространен от няколко ведомства, цитиран от агенция \"Синхуа\".  Сред забранените продукти са авточасти, хардуер, неръждаема стомана, титан и дърво.  Китай започна тази година да отказва да приема  няколко типа отпадъци , включително пластмаси и метален скрап. Тази промяна в политиката постави други страни в затруднено положение, опитвайки се да намерят алтернативи за справяне с отпадъците си. /БТА", "date": "2018.12.31", "title": "Китай затегна още повече забраната за внос на боклук от чужбина"}
{"url": "https://www.dnevnik.bg/bulgaria/2018/12/31/3368365_troino_sa_se_uvelichili_jalbite_za_lichni_danni_sled/", "text": "Поне три пъти са се увеличили жалбите след 25 май тази година, когато влезе в сила Европейският регламент за защита на личните данни (GDPR), каза днес пред БНР Венцислав Караджов, председател на Комисията за защита на личните данни (КЗЛД). \"До 25 май жалбите бяха в порядъка до 200, а в момента имаме 800 жалби, подадени в КЗЛД\", каза той в предаването \"Преди всички\" на програма \"Хоризонт\". Според него това се дължи и на сериозната разяснителна кампания, в която на хората и на администраторите на лични данни са били обяснени правата и задълженията им. В резултат на което хората са проявили по-голяма активност. \"Бих казал, че около 80% от жалбите са основателни\", каза Караджов, но посочи, че има и жалби, които показват неразбиране – например към кого да се обърнат при документни измами, тъй като това не е КЗЛД, а компетентните органи на прокуратурата. От тези 80% има известна част жалби, неоснователни по своето съдържание. В тях органът правилно е адресиран, но има неразбиране на правото на защита на личните данни от физически лица, обясни той. \"Те например не желаят да заплатят разходите, направени за определена услуга – комунална или свързана с телефонията. И това, че са успели да се крият години наред да не плащат, считат, че където е изтекла погасителната давност, администраторът, т.е. фирмата, няма право повече да им обработва личните данни. Но ние не се произнасяме за давност, а дали администраторът има право да им обработва данните, а той има, защото има интерес да възстанови тези средства, които е изразходил, за да им предостави услугата\", каза Караджов. И посочи, че за изтекла давност трябва да се произнесе съд, а не административен орган като КЗЛД. Според Караджов при администраторите има един неоснователен страх от GDPR, тъй като регламентът не се чете в детайли, а се разчита на консултанти. \"За съжаление в България липсват достатъчно добре подготвени консултанти. Да, има такива, но не всички разполагат с необходимата компетентност, за да дадат съвет\", коментира той. Тъй като има такива, които съветват граждани да си спестяват плащането на режийни под претекст, че се използват личните им данни, изниква въпросът дали не може да се оформи добър бизнес около регламента, допълни Караджов.", "date": "2018.12.31", "title": "Тройно са се увеличили жалбите за лични данни след GDPR"}
{"url": "https://www.dnevnik.bg/kultura/2018/12/31/3365511_otkus_ot_cinkovite_momcheta_na_svetlana_aleksievich/", "text": "След огромния успех на \"Време секънд хенд\", \"Войната не е слице на жена\"/ \"Последните свидетели\" и \"Чернобилска молитва\", с издаването на \"Цинковите момчета\" издателство \"Парадокс\" завършва прословутото литературно Петокнижие \"Гласовете на утопията\". Книгата е издадена за първи път през 1989 г., а през 2013 г. излиза ново, допълнено издание, по което е направен и настоящият български превод. Без \"Цинковите момчета\", произведение отдавна превърнало се в световен бестселър, вече е невъзможно да си представим нито историята на Афганската война, нито историята на последното десетилетие на съветската власт, окончателно подкопана от тази ненужна и несправедлива инвазия. Неизличима е мъката на майките на \"цинковите момчета\", разбираемо е желанието им да проумеят как и защо са воювали и загивали синовете им в Афганистан. Но научавайки истината, много от тях не могат да я понесат и се отричат от нея. Светлана Алексиевич е официално осъдена за клевета за написването на \"Цинковите момчета\". В процеса участват прокурори, обществени обвинители, а също и \"групи за подкрепа\" на властта в пресата. Материалите от този позорен процес авторката за първи път включва в последното издание на книгата. Светлана Алексиевич е родена през 1948 г. в украинския град Ивано-Франкивск, родителите ѝ са белорусец и украинка. След края на военната служба на бащата семейството се мести в Беларус. Светлана учи в гимназията, после завършва журналистика в университетав Минск (1967-72 г.). Алексиевич работи като учител и журналист. Всеки от трудовете ѝ е плод на мащабни проучвания – интервюта с между 500 и 700 души, преглед на хиляди документи, посещения на терен. Наричана е \"археоложката накомунизма\". Алексиевич е Нобеловият лауреат за литература за 2015 г. Отличието се присъжда на белоруската писателка за нейните \"полифонични творби, монумент на страданието и смелостта в нашето време\". Онова, което тя прави, отбелязват от Шведската академия, е да задълбочи разбиранията ни за цяла епоха – чрез своя изключителен подход грижливо да създава колажи от човешки гласове. Тя стана и една от носителките на тазгодишната награда на името на опозиционната руска журналистка Анна Политковская. Отличието бе присъдено за 12-а поредна година, на 7 октомври, от международната неправителствена организация RAW in War (Reach All Women in War) с цел да окуражи смелите личности, които с работата си рискуват своя живот вимето на справедливостта. Превод Боян Станков и Светлана Комогорова - Комата – Кой ви каза, че хората не обичат войната? Кой ви го е казал това... Заминах за Афганистан не сам... С кучето ми Чара... Ако не съм на себе си, силно разстроен съм, тя сядаше до мен и плачеше. Първите дни немеех от възторг, че съм там. От дете боледувах тежко, не ме вземаха войник. Но как така? Момче – и не си служил в армията? Срамота. Ще ти се смеят. Армията е училище на живота, там ставаш мъж! Постъпих в армията. Почнах да пиша рапорти да ме пратят в Афганистан. – Ти там за два дена ще пукнеш – плашеха ме. – Не, аз трябва да бъда там! – Исках да докажа, че и аз съм като всички останали. От родителите си скрих къде служа. От дванайсетго¬дишен имам възпаление на лимфните възли, те, много ясно, щяха да привикат всички лекари. Писах им, че ме пращат в ГДР. Съобщих им само номера на полевата поща – секретна част, значи, не бива да се споменава градът. Докарах със себе си кучето и китарата. В специалния отдел ме попитаха: – Ти как попадна тук? – Ами ето така... – Разказвам колко рапорти съм подал. – Не може да бъде, сам да си поискал. Ти луд ли си? Никога не съм пушил. Прииска ми се да запаля. Видях първите убити – краката им отрязани чак до слабините, дупка в главата... Отдалечих се и паднах... Да, бе... Герой! Наоколо пясък и пясък. Нищо не расте освен камилските тръни. Първо си спомнях за дома и за майка ми, а после мислите ми бяха само за вода! Петдесет гра¬дуса над нулата, кожата се разтапя върху автомата. Ходех със зачервени обгорели ръце. Любимият ми спомен... Илюзия... Как заминаваме за Съюза да се уволняваме и до изтръпване на гърлото се наслаждаваме на сметано¬вия сладолед. След боя – мирис на пържено... Ето, казват: \"Душата! Душата!\" На война душата е нещо отвлечено, там човекът се прехвърля в друго състояние. Сънищата са тежки... Будех се непрекъснато от див кикот. Понякога някой даже ме вика по име... Отварям очи и се сещам: война е! Аз съм на война! Утро... Момчетата се мият, бръснат се... През нощта някой задигна автомата на убит... Намериха го. Наш войник. Продал го в дюкяна за осемдесет хиля¬ди афгани. Показа покупките: два магнетофона, дънкови парцалки. Сами щяхме да го убием, да го разкъсаме, но беше под стража. По време на съда седеше, мълчеше. Плачеше. Във вестниците пишеха за \"подвизи\". Ние се възмущавахме. Но, загадка: завърнах се у дома, изминаха две години, чета вестник, търся за \"подвизите\" – и вярвам. Там си мислех – върна ли се у дома, всичко ще преправя в живота си. Ще го променя. Мнозина се връщат, развеждат се, женят се наново, заминават някъде. Кой за Сибир, да строи нефтопроводи, кой постъпва пожарникар. Там, където има риск. Вече не може да те удовлетворява да съществуваш, вместо да живееш. Там съм виждал обгорели момчета... Отначало са жълти, само очите им блес¬тят, а кожата им пада и те са розови... Ами изкачването в планината? Това става така: автомат, то е ясно, удвоен боен комплект – десетина кила патрони, гранати еди-колко си килограма, плюс още за всеки човек по мина – това са още десетина килограма, бронежилетка, суха дажба – общо взето, от всички страни по тебе висят към четирийсет килограма, ако не и повече. Пред очите ми човек ставаше мокър от пот, все едно го е шибал порой. Виждал съм оранжева коричка на застиналото лице на убит... Кой знае защо оранжева... Виждал съм дружба, страхливост... Низост... Но вие, моля, не удряйте със замах... По-вни¬мателно с това... Много има сега... Много хули. Но защо никой не си върна партийния билет? Никой не си пусна куршум в челото, когато бяхме там? А вие? Какво пра-вехте вие, известната писателка, когато ние бяхме там? (Иска да приключи разговора, но после размисля.) Книжка сте писали... Нали? И сте гледали телевизия... Върнах се... Майка ми ме съблече, като пеленаче, це¬лия ме опипа: \"Цял-целеничък, свидният ми!\". Отгоре съм цял-целеничък, а вътре ме изгаря. От всичко ми е зле: ярко слънце – зле ми е, весела песен – зле ми е, нечий смях – зле ми е. Страхувах се да оставам сам вкъщи, спях с по¬луотворени очи. В стаята ми – все същите книги, снимки, магнетофон, китара. Само мен, онзи същия... Няма ме... Не мога да мина през парка – озъртам се. В кафенето сер-витьорът застане зад гърба ми – \"Поръчвайте\". А аз съм готов да скоча и да избягам, не мога, когато някой ми стои зад гърба. Видиш гад – мисълта ти е една: \"Да се разстреля!\" Нали там можех да отида при всекиго и да го заколя като кокошка... На война всичко минава. Там се налагаше да вършиш направо противоположното на това, което се изисква в мирния живот. А тук трябва да забравиш всички навици, придобити на война. Аз стрелям отлично, мятам точно гранати. Кому е нужно тук това? Там ни се струваше, че има какво да защитаваме. Ние защитавахме нашата Родина, нашия живот. А тук приятел не може да ти даде три рубли назаем – жена му не разрешава. Що за приятел е това? Разбрах – у дома ние не сме нужни. Ненужно е онова, което сме преживели. То е излишно, неудобно е. И ние сме излишни, неудобни. С нас никой не иска да си има работа. Ако ние самите не защитавахме правата си, то това щеше да е една непозната война. Ако не бяхме толкова много, стотици хиляди, щяха да ни накарат да млъкнем, както навремето са накарали да млъкнат Виетнам, Египет... Там ние всички заедно мразехме \"духовете\". А пък кого да мразя сега, та да имам приятели? Редник, свързочник", "date": "2018.12.31", "title": "Откъс от \"Цинковите момчета\" на Светлана Алексиевич"}
{"url": "https://www.dnevnik.bg/sviat/2018/12/31/3368380_rusiia_zadurja_amerikanec_po_obvineniia_v_shpionaj/", "text": "Русия е задържала американец по обвинения в шпионаж, съобщи държавното разузнаване ФСБ, цитирано от Би Би Си. Службата съобщи, че името на арестувания е Пол Уийлън и той е бил арестуван на 28 декември. Ако бъде признат за виновен, го грозят между 10 и 20 години затвор. От американска страна няма потвърждение на новината. По-рано този месец рускинята  Мария Бутина  се призна за виновна по обвинения в конспирация. Според американското обвинение тя е действала като  агент на руската държава  и е навлязла в к онсервативни политически групи. През март Великобритания и западните ѝ съюзници прогониха над 100 руски дипломати в отговор на отравянето на двойния агент Сергей Скрипал и дъщеря му Юлия в Солсбъри. ( България не сметна за нужно  да предприеме такива действия.) Русия също изгони десетки западни дипломати.", "date": "2018.12.31", "title": "Русия задържа американец по обвинения в шпионаж"}
{"url": "https://www.dnevnik.bg/sviat/2018/12/31/3368373_predi_50_godini_rusiia_testva_za_pruv_put_svruhzvukov/", "text": "Преди 50 години съветският свръхзвуков пътнически самолет \"Туполев-144\" извърши първия си изпитателен полет, съобщава sm-news.ru. Съветската разработка беше първата в света свръхзвукова машина. След първия изпитателен полет на 31 декември 1968 година през лятото на 1971 година самолетът беше представен на Международното авиоизложение в Париж. За демонстрацията на неговите възможности разработчиците изпратиха самолета от Москва в 9 часа сутринта и също в 9 часа сутринта той се приземи в столицата на България, София - поради часовата разлика. Внедряването на самолета в редовна употреба бе съпроводено от трудности, включително самолетни катастрофи, поради което в края на 70-те години бяха спрени пътническите полети, а след това и товарните, се казва в публикацията. Френският специализиран сайт air-cosmos.com отбелязва, че след спирането му от линиите на \"Аерофлот\" през 1983 година НАСА продължава да използва съвместно с компанията \"Туполев\" една от машините чак до 1999 година в рамките на програма за съвместни разработки. От своя страна един след друг \"Боинг\" (Boeing), \"Норт Американ\" (North American) и \"Локхийд\" (Lockheed) се отказват от свръхзвуковите си проекти. /БТА", "date": "2018.12.31", "title": "Преди 50 години Русия тества за пръв път свръхзвуков пътнически самолет"}
{"url": "https://www.dnevnik.bg/sviat/2018/12/31/3368375_ubiistvata_na_jurnalisti_se_uvelichavat_sled_godini_na/", "text": "Убийствата на журналисти и служители на медийни организации през 2018 г. отново са се увеличили след няколко години на намаляване, съобщава Международната федерация на журналистите (МФЖ), цитирана от агенция \"Асошиейтед прес\". Броят на  убитите служители на медиите  се е повишил до 94 тази година, което с 12 повече от 2017 година. Това отчита годишният доклад на организацията. Преди продължилата шест години низходяща тенденция бяха отчетени 121  убийства на журналисти  през 2012 г. и 155 през 2006 година. Страната, където най-много  журналисти са станали жертви , тази година е Афганистан, където са загинали 16 представители на професията. На второ място е Мексико с 11 смъртни случая. В Йемен загиналите са 9, а в Сирия - 8, за 2018 година. /БТА", "date": "2018.12.31", "title": "Убийствата на журналисти се увеличават след години на спад"}
{"url": "https://www.dnevnik.bg/bulgaria/2018/12/31/3368390_fandukova_e_izdeistvala_otlagane_na_vinetkata_za/", "text": "Кметът на София Йорданка Фандъкова е издействала гратисен период за въвеждането на винетна такса за преминаване по Северната скоростна тангента на София и води преговори тя да бъде отменена. Това се разбира от съобщение на Фандъкова във \"Фейсбук\". \"Тази сутрин разговарях отново с ръководството на Агенция пътна инфраструктура и очаквам още на 2 януари с АПИ да постигнем споразумение за изключване на Северна скоростна тангента от списъка на пътищата, за които е нужна винетка. До окончателното решение се въвежда гратисен период за преминаването без винетка по тангентата на леки автомобили\", написа кметът. Тя изразява убеденост, е заедно с пътната агенция ще бъде намерен законен начин за промяна в полза на софиянци. Фандйкова напомня, че Северна скоростна тангента е изключително важна за извеждане на трафика от центъра на града, в това число и на тежкотоварните автомобили, а така намаляват задръстанията в града и се подобрява качеството на въздуха в София. Преди ден стана известно, че  Северната тангента става част от т. нар. магистрала \"Европа\" , свързваща София с граничния пункт Калотина и затова поне през януари, докато се търси решение, за преминаването по отсечката ще се изисква винетка. БСП пък използва случая да обяви протести заради новото плащане и така да започне годината, в която в страната предстоят местни избори.", "date": "2018.12.31", "title": "Фандъкова е издействала отлагане на винетката за Северната тангента"}
{"url": "https://www.dnevnik.bg/sviat/2018/12/31/3368378_prezidenskite_izbori_v_afganistan_se_otlojiha_s_tri/", "text": "Президентските избори в Афганистан, насрочени за 20 април догодина, се отлагат за 20 юли, съобщи шефът на Независимата избирателна комисия (НИС), цитиран от агенция \"Франс прес\". Регионалните и местните избори, както и отложеният вот на парламентарните избори в провинция Газни ще се състоят същия ден, заяви пред журналисти Абдул Бади Саяд. Новината бе съобщена след няколко седмици на спекулации за отлагането, което цели да се даде повече време на мирните преговори между американци и талибани, които са в ход. Много анализатори изразиха мнение, че предишната дата, 20 април, е нереалистична предвид факта, че НИС още не е огласила публично окончателните резултати от парламентарните избори през октомври. Говорител на президента Ашраф Гани, който смята да се бори за нов мандат, приветства отлагането. Насрочването на нова дата става след все още непотвърдено от официални източници съобщение за предстоящо изтегляне на около 7000 от общо 14-те хиляди американски войници, намиращи се в Афганистан. Изненадващото решение, огласено на фона на усилията за възобновяване на мирните преговори с талибаните, свари неподготвени множество дипломати и висши политици в Кабул. Много афганистанци се опасяват от падане на нестабилното афганистанско правителство от власт и дори от нова гражданска война, отбелязва АФП./БТА", "date": "2018.12.31", "title": "Президенските избори в Афганистан се отложиха с три месеца за юли"}
{"url": "https://www.dnevnik.bg/bulgaria/2018/12/31/3368409_patriarh_neofit_otpravi_poslanie_za_mir_i_blagodat/", "text": "Навлизаме в новата година с нова надежда за възход и укрепване на нашата Православна църква и скъпото ни Отечество, за мир и благодат във всеки български християнски дом и всяка християнска душа. Това се казва в обръщение на българския патриарх Неофит по повод настъпването на новата 2019-та година. И през новата година ще се стремим да отдадем всичките си сили и таланти, които Господ Бог ни е дарувал, така щото Църквата и Родината ни да вървят към мирни и благодатни дни и години, се казва в посланието. Да бъде благословено и прославено името Господне, да бъде благословена и нашата скъпа Родина България ­ за слава Божия и за доброто и благопреуспяването на обичния ни православен народ! Божията милост и Неговата всещедра и всепобеждаваща любов да бъдат винаги с нас, Божията крепка Десница да ни ръководи във всяко наше лично и общностно дело, с което и през Новата 2019 година ще продължим да изграждаме нашите съдбини. Бог на мира и любовта да бъде с всички нас! - пише патриарх Неофит. \"Бог на мира и любовта да бъде с всички нас! За много и благословени години!\" - завършва посланието.", "date": "2018.12.31", "title": "Патриарх Неофит отправи послание за мир и благодат през 2019 г."}
{"url": "https://www.dnevnik.bg/sviat/2018/12/31/3368382_britancite_kandidatstvali_za_irlandski_pasporti_sa/", "text": "Броят на британските граждани, кандидатстващи за ирландски паспорти, е нараснал с 22 процента през 2018 г., надвишавайки повече от два пъти годишния брой на кандидатите от времето, когато Великобритания гласува за  напускане на Европейския съюз , съобщи агенция \"Ройтерс\", като се позова на ирландското външно министерство. Близо 100 000 британци са пожелали да запазят европейското си гражданство посредством получаване на паспорт от най-близкия си съсед тази година, докато миналата година този брой достигна 81 хиляди. Близо 45 000 бяха подадените молби за ирландско гражданско през 2015 г. - годината преди  референдума за Брекзит,  след който молбите рязко нараснаха. Всеки, роден в  Република Ирландия или в Северна Ирландия , или с ирландски родител или прародител, има право на ирландски паспорт, а това са общо шест милиона британски граждани. Те имат право на двойно гражданство. Молбите за ирландски паспорти в Северна Ирландия, чиито граждани могат да имат двойно гражданство - ирландско и британско, тъй като провинцията е част от Обединеното кралство, се увеличиха с 2 процента тази година./ БТА", "date": "2018.12.31", "title": "Британците, кандидатствали за ирландски паспорти, са скочили двойно от референдума"}
{"url": "https://www.dnevnik.bg/photos/2018/12/31/3368404_fotogaleriia_svetovnite_snimki_na_denia_-_31_dekemvri/", "text": "В Москва се състоя надбягване с двуколки на дядомразовци.", "date": "2018.12.31", "title": "Фотогалерия: Световните снимки на деня - 31 декември"}
{"url": "https://www.dnevnik.bg/sport/2018/12/31/3368472_samir_nasri_izturpia_doping_nakazanie_i_podpisa_s_uest/", "text": "Френският футболист Самир Насри изтърпя 18-месечно наказание за антидопингови нарушения и премина като свободен агент в \"Уест хем\". 31-годишният полузащитник подписа договор до края на сезона с опция за удължаване, обяви лондонският клуб в понеделник. \"Избрах клуба и отбора заради амбициите му. Мисля, че \"Уест хем\" има всичко необходимо да бъде един от най-големите лондонски клубове\", каза Насри след подписването на договора. Насри тренира с \"чуковете\" от миналия месец, а от 1 януари ще може да вземе участие в официални срещи. \"Уест хем\" ще е третия английски клуб в кариерата на французина след \"Арсенал\" (2008-2011 г.) и \"Манчестър сити\" (2011-2017 г.). Той изкара последния си сезон като играч на \"Сити\" под наем в \"Севиля\", а през лятото на 2017 г. премина в турския \"Анталияспор\". Договорът му беше прекратен по взаимно съгласие през януари, след като беше обявено, че е нарушил антидопинговите правила през декември 2016 г.", "date": "2018.12.31", "title": "Самир Насри изтърпя допинг наказание и подписа с \"Уест хем\""}
{"url": "https://www.dnevnik.bg/sport/2018/12/31/3368480_del_potro_shte_propusne_australian_open/", "text": "Световният №5 Хуан Мартин ще пропусне първия за годината турнир от Големия шлем - Australian Open. 30-годишният аржентинец няма да се възстанови навреме от контузия. През октомври Дел Потро претърпя тежко падане по време на мача си срещу Борна Чорич в осминафиналите на мастърса в Шанхай и  получи фрактура в капачката на дясното коляно . \"Възстановяването върви добре. По-късно ще обвява къде и кога ще се завърна. За съжаления няма да е в Мелбърн, но съм доволен от напредъка във възстановяването\", заяви Дел Потро, цитиран от Би Би Си. Дел Потро правеше страхотен сезон след няколко много тежки години, в които претърпя няколко операции на китката и имаше дълги отсъствия от корта. Той дори  обмисляше да прекрати кариерата си . През 2018 г. аржентинският тенисист се завърна на голямата сцена. Той спечели първата си титла от сериите \"Мастърс\", напредна до рекордното в кариерата си трето място в световната ранглиста и стигна до  първия си финал в турнирите от Големия шлем от 2009 г. Освен финал на US Open Дел Потро игра полуфинал в \"Уимбълдън\" и четвъртфинал в \"Ролан Харос\". Силното представяне позволи на 30-годишния аржентинец  да се класира за финалите на АТП за пръв път от 2013 г.  Контузията обаче му попречи да играе в Лондон.", "date": "2018.12.31", "title": "Дел Потро ще пропусне Australian Open"}
