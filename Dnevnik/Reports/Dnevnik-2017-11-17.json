{"url": "http://www.dnevnik.bg/sport/2017/11/17/3080617_valensiia_prie_s_nedovolstvo_reshenieto_na_ljuboslav/", "text": "Валенсия\" изрази недоволството си от раздялата с Любослав Пенев. От клуба подчертаха, че треньорът сам е поискал да си тръгне и посочиха, че са разочаровани. До момента Пенев водеше втория отбор на клуба. Той обаче напуска, съсредоточен в  желанието си да се кандидатира за президент на Българския футболен съюз (БФС) . По-рано в  петък двама души представиха писмо  с намеренията на аматьорския \"Черногорец\" (Ноевци) да издигне Пенев като кандидат. \"Това лично решение на Пенев, за което той загатна преди няколко дни, донесе изненада и разочарование за клуба\", посочват от \"Валенсия\". Според тях напускането на треньорския пост в средата на сезона може да донесе щети за отбора както в спортен план, така и по отношение на планирането. Процедурата по подготовката за изборите за президент на БФС не е започнала. Първата стъпка е да бъде свикано заседание на изпълнителния комитет, което по информация на \"Дневник\" ще се проведе през декември. На него трябва да бъде определена дата за конгреса на футболния съюз и тогава ще започне срокът за внасяне на документите. Настоящият президент Борислав Михайлов все още не е говорил по темата и не е обявил дали ще се кандидатира. Вицепрезидентът Йордан Лечков обаче изрази увереност, че Михайлов ще получи четвърти мандат на поста.", "date": "2017.11.17", "title": "\"Валенсия\" прие с недоволство решението на Любослав Пенев да напусне"}
{"url": "http://www.dnevnik.bg/bulgaria/2017/11/17/3080477_ne_otiva_na_lider_na_parlamentarna_grupa_da_luje_kato/", "text": "Не отива на председател на парламентарна група да лъже така, като Цветан Цветанов. Това беше коментарът на вицепрезидента Илияна Йотова на  твърденията втория човек в ГЕРБ , че държавният глава не е желан в Европа и това го карало да изпитва завист. Йотова подчерта, че за една година на поста Румен Радев е имал повече от двадесет посещения в чужбина. В отговор на въпрос, вицепрезидентът посочи, че по нито един въпрос Румен Радев не е тръгвал на война, а още от първия ден е опитал да подаде ръка при обсъждането на важните въпроси и да инициира дискусии. Доказателство за това били и двете заседания на Консултативния съвет по национална сигурност, посветени на рисковете и заплахи за националната сигурност и борбата с корупцията. Според Йотова и от двете събирания е спечелил Радев и институцията президентство, защото на тях са се поставили важните въпроси, на които хората са чакали отговор. Коментирайки  оставката на председателя на парламента  Илияна Йотова каза, че това е било разумно решение от страна на Димитър Главчев и прагматично решение на премиера. Говорейки за идеите за  промяна в конституцията, заради приватизацията , вицепрезидентът обяви, че харесва идеята, но изрази съмнение, че ще произлезе нещо конкретно. \"Това е колосална задача, не знам дали сме готови. При темповете, с които се развиват делата, не съм оптимист. Трябваше да се намери механизъм да не се иска проверка за всички сделки, а на четири-пет основни\", смята Йотова. Относно  поредния мониторингов доклад  от Брюксел вицепрезидентът посочи, че тези доклади са изчерпени, като инструментариум. Според нея при внимателен прочит се виждат няколко важни неща - готвенията антикорупционен закон не е направил впечатление в Брюксел. Има резерви за прозрачността на назначаването на ръководителя на органа и сериозен упрек за начина, по които се прави законодателството.", "date": "2017.11.17", "title": "Не отива на лидер на парламентарна група да лъже, като Цветанов, обяви Илияна Йотова"}
{"url": "http://www.dnevnik.bg/bulgaria/2017/11/17/3080492_proverka_otkri_purvo_narushenie_na_firmata-sobstvenik/", "text": "Катастрофата край село Микре,  при която загинаха девет души , а 17 са ранени, е между камион и автобус, а не между товарен автомобил и микробус, уточни днес на мястото на инцидента окръжният прокурор на Ловеч Валентин Вълков, цитиран от агенция \"Фокус\". Междувременно от Министерството на транспорта съобщиха, че разпоредена проверка е установила, че фирмата-собственик на автобуса не е подала заявка за случаен превоз, съгласно Наредба 33, за което санкцията е глоба в размер на 200 лв. Шофьорът на автобуса, който също е починал, е 48-годишен и преди месец му е бил съставен акт за претоварване, тъй като е превозвал двама човека повече от разрешеното, съобщиха още от пресцентъра на Министерството на транспорта, информационните технологии и съобщенията. Проверени са били и двете фирми - собственици на катастрофиралите камион и автобус. Те притежават всички необходими лицензи и разрешителни за извършване на обществен и товарен превоз. Фирмата собственик на камиона е \"Камаджиев-Милк\" ЕООД, а на автобуса -\"ВИ-ЕМ\" ЕООД. На \"ВИ-ЕМ ЕООД\" е правена комплексна проверка в края на 2016 г., при която не са били констатирани нарушения. Водачите на камиона и на автобуса са притежавали всички необходими документи за упражняваната от тях професия - професионална компетентност и квалификации, психотест, стаж и др. Към момента инспекторите на Изпълнителна агенция \"Автомобилна администрация\" все още нямат достъп до автобуса, за да установят редовността на тахошайбата, пътните листове, застраховките и други. Не се изключва и версия прилошаване на водача Окръжният прокурор на Ловеч Валентин Вълков уточни, че според показанията на шофьора на камиона, автобусът внезапно е навлязъл в неговото платно. \"Каква е причината за катастрофата на този етап не можем да кажем, тъй като вървят първите процесуално-следствени действия, извършва се оглед\", коментира Вълков. Като възможност се разглежда и прилошаване, или здравословен проблем на водача на автобуса. Директорът на главна дирекция Национална полиция\" главен комисар Христо Терзийски уточни, че автобусът е собственост на пернишка фирма, която извършва автобусни превози и разполага с още 15 такива такива превозни средства. По думите му фирмата-превозвач има редовно издаден лиценз за автобусни превози от Изпълнителна агенция \"Автомобилна администрация\". На въпрос дали ще бъде разпоредено по-засилено полицейско присъствие в участъка, станал инцидента, заради честите произшествия там, Терзийски отговори, че в този участък полицейското присъствие е факт. \"Но разберете ни и нас – ние можем да поставим полицейски патрули на всеки километър. Ние също искаме нашите близки, роднини и деца да не стават жертви на войната по пътищата\", допълни той. Терзийски каза още, че от Пътна полиция-Ловеч са вдигнали много броят на наложените санкции.", "date": "2017.11.17", "title": "Проверка откри първо нарушение на фирмата-собственик на катастрофиралия край Микре автобус"}
{"url": "http://www.dnevnik.bg/sport/2017/11/17/3080418_voleibolniiat_marica_shte_igrae_s_ruski_polski_i/", "text": "Волейболен \"Марица\" се падна с руския вицешампион \"Динамо\" (Казан), полския \"Хемик\" (Полице) и сръбския \"Визура\" (Рума) в групите на Шампионската лига за жени. Жребият може да бъде определен като приемлив, тъй като българският тим избегна най-високопоставените съперници от Турция и Русия. Дебютното участие на \"Марица\"  в Шампионската лига ще започне между 12 и 14 декември, а програмата ще бъде обявена допълнително. В един от мачовете си волейболистките ще се изправят срещу капитанката на националния ни отбор Елица Василева, която играе за руския \"Динамо\" (Казан).  Жребият изпълни желанието на собственика на \"Марица\" Илия Динков, който  заяви пред \"Дневник\" , че се надява отборът да има късмет с по-близки пътувания, за да няма големи разходи. Волейболистките на \"Марица\" сътвориха изключителен подвиг с класирането си за групите на Шампионската лига. Българският шампион преодоля квалификациите с голяма доза драматизъм, като и в двата кръга се стигна до изиграването на \"златен гейм\". Във втория кръг от квалификациите те надвиха финландския \"Виести\", а след това се справиха с \"Енисей\" (Красноярск). Волейболистките на \"Марица\" бяха на прага на отпадането, след като допуснаха обрат от 2:0 до 2:3 срещу рускините като домакини. Шампионът на България се вдигна, за да  сътвори подвиг  и от 0:2 в Русия съумя да спечели с 3:2, а после и да вземе с 15:11 \"златния гейм\". В групите на Шампионската лига участват 16 отбора, които са разделени в четири групи по четири отбора. Първенците от групите и най-добрите два втори тима се класират за плейофната фаза. В директна елиминация те ще излъчат три отбора, които ще се присъединят към домакина във финалната четворка. ", "date": "2017.11.17", "title": "Волейболният \"Марица\" ще играе с руски, полски и сръбски съперници в Шампионската лига"}
{"url": "http://www.dnevnik.bg/sviat/2017/11/17/3080503_kak_shte_se_putuva_do_kanada_sled_otpadaneto_na_vizite/", "text": "От 1 декември българите и румънците няма да имат нужда от визи, за да пътуват до Канада, припомни канадското посолство. Те ще трябва да си извадят електронно разрешение за пътуване (eTA), за да се качат на презокеанския си полет. За него вече може да се кандидатства при  определени условия  (притежание на канадска виза в последните 10 години или притежание на валидна неимигрантска виза за САЩ.) Хората, които не изпълняват тези условия, ще трябва да чакат до 16:00 българско време на 1 декември, когато те ще отпаднат. Разрешителното се дава само на пътуващи по въздух. След отпадането на визите на 1 декември, българите и румънците нямат да имат нужда от допълнителни документи, когато влизат в Канада по суша или по вода. При полети, които изискват трансфер на канадско летище, българите и румънците също ще имат нужда от eТА. Изключение правят тези, които вече имат валидни канадски визи. Хората, които вече притежават визи, ще могат да ги използват до срока им на изтичане. Хората, които вече имат eTA, няма нужда да кандидатстват наново. Хората с канадско или двойно гражданство нямат право да кандидатстват за eTA и се нуждаят от валиден канадски паспорт. Постоянните жители на Канада имат нужда от карта или разрешително за пътуване, издавани на хора с постоянно жителство, и паспорт. Какво е необходимо - 7 канадски долара; - паспорт; - кредитна или дебитна карта; - имейл адрес. Повечето разрешителни ще бъдат одобрявани за минути. По-дълго може да се чака, ако е необходимо гражданинът да изпрати допълнителни документи.", "date": "2017.11.17", "title": "Как ще се пътува до Канада след отпадането на визите"}
{"url": "http://www.dnevnik.bg/sviat/2017/11/17/3080507_turkini_razmnojavaite_se/", "text": "В каква страна живеят турците? Известният турски публицист Бюлент Мумай рисува шокиращ портрет на турското общество. Ето какво пише той в есе, публикувано на страниците на \"Франкфуртер Алгемайне Цайтунг\" и  цитирано от \"Дойче веле\" . В турската култура семейството е издигнато на пиедестал, пише в началото на статията си Бюлент Мумай и продължава така: Времената се менят, но при семейните отношения всичко си остава по старому - те продължават да играят първостепенна роля, а уважението към майката и бащата ни най-малко не е намаляло. Значението на семейството всякога е било от интерес и за политиците. Открай време прозвищата им са свързани именно с понятия от сферата на семейните отношения. Сюлейман Демирел например първоначално е наричан \"Сюлю Пастира\" - защото на младини бил пастир. После обаче, когато започва да играе важна роля на политическата сцена, започват да го наричат \"Бащата\". След дълги години в опозиция той идва на власт именно с лозунга \"Спаси ни, татко\". Бездетният Демирел цели седем пъти заема премиерския пост като \"баща на нацията\". Продължителната му служба на този пост е намерила отражение даже в музиката. В текста на песента \"Демирбаш\" се казва следното: \"Бийтълсите още ги нямаше, Мао още не беше умрял, Мандела беше още в затвора, а Сюлейман беше все премиер, все премиер беше Сюлейман...\". Мама, татко, кака... След седмия му премиерски мандат парламентът го избира за президент, а мястото му заема неговата съпартийка Тансу Чилер, която е първата и единствена досега жена на премиерския пост в Турция. Вестник \"Хюрриет\" я нарича \"дамата с тракащите токчета\". Само че с това прозвище Чилер не успява да спечели симпатиите на анадолските избиратели, които и без друго не са очаровани от факта, че е живяла дълги години в Америка. И така Чилер започва да се нарича \"Мама\" - за да се хареса на избирателите. Макар планът ѝ да не сработва, политиците след нея продължават да залагат на \"семейните\" прозвища. Мерал Акшенер например, която току-що създаде т.нар. \"Добра партия\", поставила си за цел да свали Ердоган от власт, също си избра \"семейно\" прозвище. Нарече се \"Мерал Абла\", което в превод означава \"Кака Мерал\". А Ердоган? При него нещата са малко по-различни. Най-напред той позволяваше да го наричат просто \"Тайип\". Това име идва от арабски и означава в превод \"добър, хубав\". След като укрепи властта си, приближените му започнаха да го наричат \"Владетел\". Тази дума го описва доста добре, но има един сериозен недостатък, защото любимата роля на Ердоган е все пак тази на бащицата. Но не на благия баща, който гали децата си, а на бащата-повелител. Другояче не може да се обясни страстта му да формира и моделира обществото. Ердоган иска да наложи своя отпечатък върху всичко, което се случва в страната му. Иска да има последната дума по всеки въпрос. Той е този, който определя какво е хубаво или лошо за турците. Той е този, който знае най-добре по колко деца трябва да раждат туркините и колко чужденци е допустимо да влязат в даден футболен отбор. Ердоган знае и други неща: така например наскоро разкритикува остро приемните изпити в гимназиите и университетите. Още на следващия ден министърът на образованието оповести, че изпитите ще бъдат променени. Нищо, че през последните 15 години системата за полагане на изпити е изменяна цели пет пъти. \"Не те ли е срам! Целувай жена си у дома!\" Последният призив на Ердоган е отпреди няколко дни, когато като \"мярка срещу терора\" той препоръча на жените \"да се женят и размножават\". \"Сгодявайте се, женете се, размножавайте се. Мюсюлманите трябва да се размножават. Терористичната организация е особено активна в това отношение - те имат по 10-15 деца\", заяви турският президент. Ердоган непрестанно залива турската публика с препоръки за сключване на брак и отглеждане на повече деца, но настроението в страната е такова, че не оставя много място за любов и нейните производни. В чуждестранните филми се цензурират думи като \"секси\" и \"презерватив\", а в една известна стара песен изразът \"обичахме се\" (или \"любихме се\") беше подменен с \"радвахме се\". И още нещо: в Турция не е особено здравословно да даваш воля на любовта си. Миналата седмица се стигна до истинска криза, след като млада двойка си разменила целувка по бузата в самолет от Истанбул за Бодрум. Двамата били младоженци и тъкмо се връщали от медения си месец. Щом ги видял да се целуват, някакъв мъж ударил жениха по главата и се развикал: \"Не те ли е срам! Целувай жена си у дома!\". Разправията толкова се изострила, че пилотът се видял принуден да отложи излитането и да извика полиция...", "date": "2017.11.17", "title": "Туркини, размножавайте се!"}
{"url": "http://www.dnevnik.bg/sport/2017/11/17/3080583_berbatov_debjutira_za_kerala_blasturs_pri_nulevo/", "text": "Димитър Бербатов направи официалния си дебют за \"Керала бластърс\" на старта на сезона в  Индийската суперлига . Нападателят записа 90 минути при нулевото равенство срещу шампиона на страната \"Атлетико де Колката\". Двубоят в Кочи се игра през 37 462 зрители на стадион \"Джавахарлал Неру\", а съоръжението беше почти пълно. При обявяването на съставите бившият нападател на \"Манчестър юнайтед\" беше един от най-аплодираните играчи и от двете агитки. Българинът се отличи като един от основните двигатели на своя тим и игра в средата на терена, където организираше действията на \"Керала\". През първата част на два пъти Бербатов беше на добри позиции, но не успя да стигне до топката след намеси на вратаря на гостите. След почивката тимът на \"Керала\" беше по-активен, а в самия край на мача Бербатов сам си изработи положение, но не успя да го реализира. Още след пристигнаето си в Индия българинът обеща да радва местните фенове и да помогне на \"Керала\" в опитите му да стане шампион. През последните два сезона тимът загуби финалните плейофи.", "date": "2017.11.17", "title": "Бербатов дебютира за \"Керала бластърс\" при нулево равенство"}
{"url": "http://www.dnevnik.bg/sport/2017/11/17/3080589_slaviia_razgromi_septemvri_s_golove_v_kraia/", "text": "Славия\" победи \"Септември\" с 4:1 в първия мач от 16-ия кръг на  Първа лига  и изпревари съперника си, изкачвайки се на деветото място. Въпреки изразителния резултат, успехът на белите не дойде никак лесно, след като до 80-ата минута беше 1:1. В основата на победата за \"Славия\" беше Галин Иванов, който в този мач беше капитан на тима. Той вкара два гола и имаше принос за другите две попадения на отбора си. Загубата е първа за \"Септември\" от четири мача, в които  тимът имаше четири поредни победи . \"Славия\" пък не беше побеждавал от 14 октомври, когато надделя над \"Дунав\" с 3:0. \"Получи се тежък мач въпреки този резултат. Мисля, че през първата част ни вкараха гол без точен удар, но не съм се съмнявал, че ще победим. Борихме се до края за победата и тя дойде\", каза играчът на мача Галин Иванов. Именно той откри резултата в 16-ата минута след подаване на Иван Минчев. Нападателят се откъсна зад защитата и без проблем преодоля Янко Георгиев – 1:0. \"Септември\" нямаше кой знае какви ситуации през първата част и стигна само до няколко разбърквания в наказателното поле на Стергиакис. Секунди преди почивката символичните гости изравниха след статично положение. Капитанът Борис Галчев центрира от свободен удар, но двама негови съотборници се разминаха с топката, това заблуди Стергиакис и кълбото влетя в мрежата му. През втората част ситуацията не се промени - \"Славия\" атакуваше и диктуваше действията на терена, а \"Септември\" основно се защитаваше. Въпреки това белите показаха повече характер и стигнаха до успеха. В 80-ата минута Галин Иванов центрира, а в опита си да изчисти Румен Трифонов прати топката в собствената си врата. Автоголът пречупи футболистите на Николай Митов и те рухнаха. Това доведе до нови два гола в заключителните минути. Иванов отбеляза второто си попадение в 89-ата минута след хубав пробив по левия фланг, а минута по-късно името си сред голмайсторите записа и Калоян Кръстев. Той се възползва от грешка на Траян Траянов. При положение обаче остана съмнение за засада на Кръстев при подаването на Галин Иванов. \"Бяхме по-добри през целия мач, но изпуснахме много положения. В края на мача успяхме да ги реализираме и затова победихме. Футболистите малко се изнервиха след толкова пропуски, особено и когато допуснахме лек гол, но всичко завършва добре\", каза треньорът на белите Златомир Загорчич. Той изрази надежда да задържи в тима Галин Иванов и след негова година, след като договорът му изтича. Треньорът похвали и Димитър Буров, който направи силен мач за белите.", "date": "2017.11.17", "title": "\"Славия\" разгроми \"Септември\" с голове в края"}
{"url": "http://www.dnevnik.bg/sviat/2017/11/17/3080593_arjentinska_podvodnica_s_44_dushi_na_borda_e_izcheznala/", "text": "Военна подводница с 44 души на борда е изчезнала, съобщи говорител на флота, цитиран от агенция \"Ройтерс\". Провежда се мащабно издирване на съда, който за последно се е свързал с брега преди два дни. Той е пътувал от Ушуая за Мар дел Плата. Ако проблемът е комуникационен, както се предполага, подводницата би трябвало да излезе на повърхността. В нея има запас от храна за няколко дни, което би ѝ позволило и да продължи пътуването си, въпреки липсата на връзка със сушата.", "date": "2017.11.17", "title": "Аржентинска подводница с 44 души на борда е изчезнала"}
{"url": "http://www.dnevnik.bg/citat_na_deniia/2017/11/17/3080595_citat_na_denia_kato_se_grabi_chastna_sobstvenost_na/", "text": "С тези думи заместник-председателят на ДСБ Радан Кънев коментира по БНТ  идеите за промяна на конституцията, заради приватизацията . Той аргументира позицията си с това, че за национализацията след 1945 години и обира на спестяванията на хората през 1996 година, не се иска отпадане на давността. Според Кънев, евентуална промяната на конституцията ще е в името на див популизъм. Той припомни, че приватизацията вече е били разследвана, когато главен прокурор е бил Никола Филчев. \"Защо е изтекла давността - защото не работи прокуратурата. Но всички ги е шубе да си отворят устата, защо за тях има латентни папки в прокуратурата\", посочи още Радан Кънев. Коментирайки събитията в парламента от последните няколко дни, той посочи, че това е буря в чаша вода, която няма нищо общо с нито един принципен проблем на страната. \"По основните и принципните въпрос ГЕРБ и БСП системно са от една страна и това не е страната на обществения интерес\", каза Радан Кънев. Като пример той посочи изборът на членовете на парламента във Висшия съдебен съвет и настроенията за размразяване на проекта АЕЦ \"Белене\". Кънев определи  оставката на председателя на парламента , дошла под натиска на премиера, като принизяване на Народното събрание, защото по конституция, предвид постовете, които заемат, Борисов стоял под Главчев в държавната йерархия. В отговор на въпрос Радан Кънев каза, че във всяка партия има много честни хора но в система, управлявана чрез кражби на държавни пари и братовчедски назначения, те нямали шанс за реализация.", "date": "2017.11.17", "title": "Цитат на деня: Като се граби частна собственост на ГЕРБ, БСП и ДПС не им дреме"}
{"url": "http://www.dnevnik.bg/bulgaria/2017/11/17/3080597_sevda_shishmanova_napuska_bnt_sled_25_godini_rabota_v/", "text": "Директорът на дирекция \"Програма БНТ 1\" Севда Шишманова напуска Българската национална телевизия на 1 декември, след 25 години работа в медиата, се казва в официално съобщение на БНТ тази вечер. \"Винаги съм приемала тази позиция като мандатна и в съответствие с изпълнение на гласуваното ми професионално доверие за защитената публично концепция за развитие на БНТ1 в този период\", посочва в мотивите си за напускането Шишманова, цитирана в съобщението. \"БНТ цени високо постигнатото от Севда Шишманова и благодари за нейната всеотдайност и професионализъм\", заявява генералният директор на телевизията Константин Каменаров. На въпрос на \"Дневник\" за напускането Севда Шишманова коментира, че \"счита мандата си за приключил в рамките на концепцията за развитие на БНТ1, защитена публично при поемане на позицията програмен директор. преди седем години\". Тя уточни, че е депозирала оставката си още в първия ден от встъпване в длъжност на новия генерален директор в началото на септември, а след това е подала и молба за напускане от декември, което е свързано и с ангажименти по международен проект. Шишманова започва кариерата си като репортер в \"По света и у нас\", след което е международен кореспондент от най-горещите точки по света, се казва в съобщението на БНТ. От 2004 до 2010 година тя е член на Управителния съвет на БНТ, а в последните 7 години е директор на дирекция \"Програма БНТ1\". Автор на над 15 документални филма, участвала е в създаването на сериалите на БНТ и е била член на международното жури на редица филмови фестивали. Носител е на наградите за постижение в международната журналистика SAIS Novartis на американския университет \"Джонс Хопкинс\" за филма \"Незавършилата война\", наградата \"Рицар на книгата\" за проекта \"Голямото четене\" и наградата на Съюза на българските филмови дейци за сериалите \"Под прикритие\" и \"Четвърта власт\". Тя е създател на \"Денят започва с култура\", \"История.bg\", \"Лачените обувки на българското кино\", \"Пътуващо кино с БНТ1\", по време на двата си мандата реализира проектите \"Голямото четене\", \"Ръкописът\", \"Малкото голямо четене\", \" Голямото Рок Междучасие\" и сериалите \"Под прикритие\" и \"Четвърта власт\".", "date": "2017.11.17", "title": "Севда Шишманова напуска БНТ след 25 години работа в телевизията"}
{"url": "http://www.dnevnik.bg/evropa/novini_ot_es/2017/11/17/3080084_koi_e_toto_riina_-_strahovitiiat_zviar_na_koza_nostra/", "text": "Бившият \"бос на босовете\" на Коза ностра Тото Риина, починал на 87-годишна възраст, беше един от най-бруталните и всяващи страх кръстници на сицилианската мафия, пише \"Франс прес\". Салваторе (Тото) Риина, известен с прозвището Ла белва (\"Звяра\"), налагаше терор в продължение на близо 20 години в Сицилия и в самата Коза ностра, която оглави през 70-те години на миналия век. Обвинен, че е поръчал над 150 убийства, с над 20 присъди доживотен затвор и известен най-вече като поръчител на убийствата на съдиите антимафиоти Джовани Фалконе (през 1992 г.) и Паоло Борселино (през 1993 г.), както и като един от главните организатори на кървавите атентати през 1993 г. в Рим, Милано и Флоренция, взели общо 10 жертви. Тото Риина, наричан също \"Късия\" заради ниския си ръст (1.58 м) се намираше зад решетките от ареста си през януари 1993 г. Той винаги е твърдял, че не е свързан с Коза ностра, преди през 2009 г. косвено да признае ролята си. Издигане в йерархията Роден на 16 ноември 1930 г. в Корлеоне, близо до Палермо (Сицилия), на 18 години Салваторе, син на беден селянин, става член на мафията. След като излежава в затвора присъда за убийство, през 50-те години става един от хората на боса Лучано Лиджо (чието място заема през 1974 г.), издигайки се постепенно в йерархията на престъпната организация. Първата заповед за задържането му е издадена през 1969 г., но успява да остане в нелегалност почти четвърт век, вероятно без изобщо да напуска Сицилия. Наркотрафик, отвличания, рекет: Риина слага ръка върху всички традиционни сфери на дейност на Коза ностра. За да наложи своя клан - Корлеоне, в началото на 80-те години той започва кръвопролитна война, взела няколкостотин жертви, срещу старите палермски фамилии. Тази война завършва с победата на Риина, който оглавява Cupola (ръководството на Коза ностра) през 1982 г., и бележи началото на кампания на насилие срещу представители на държавата. Изключително студен Жестокостта е в основата на падението му. Благодарение на свидетелствата на бивши мафиоти, приели да сътрудничат на полицията, сред които е и личният му шофьор, на хора, тормозени и сплашвани от мафиота, на 15 януари 1993 г. той е арестуван от силите на реда в предградие на Палермо. Риина отрича обвиненията срещу него, твърдейки, че няма нищо общо с мафията и че е минал в нелегалност, за да избегне лъжливи обвинения. Кадрите от разпитите му дават представа за интелигентността на Риина, който се държи като наивен и боязлив старик, но мрачният му и заплашителен поглед винаги е изключително студен. През 2009 г. Тото Риина нарушава мълчанието си, уверявайки, че мафията не е отговорна за смъртта на съдия Паоло Борселино, но признавайки на практика, че е бил ръководната фигура в организацията. Получил около 20 присъди доживотен затвор за убийства и мафиотско съдружие в безкрайна поредица от дела, от \"кръстника на кръстниците\" е иззето и имущество за около 125 милиона евро. В затвора  Тото Риина излежаваше присъда в затвор в Парма, Северна Италия, при строг режим, какъв важи за мафиотите - забранени му бяха всякакви посещения с изключение на тези на адвоката му. Тъй като от месеци страдаше от различни болести, включително рак, през юли тази година Риина поиска, чрез адвокатите си, присъдата му да бъде прекъсната, за да влезе в болница, или да бъде поставен под домашен арест. По това време той се лекуваше в затворническото отделение на болницата в Парма. Съдът в Болоня обаче отхвърли искането му с аргумента, че мафиотският бос \"няма да може да получи нито по-добри грижи, нито по-добра медицинска помощ в друго лечебно заведение\". През 1974 г. Тото Риина се жени за Антониета Багарела, учителка от голяма мафиотска фамилия. Има четири деца, две от които - момчета. През 2009 г. синът му Джузепе Салваторе, роден през 1977 г., беше осъден на 8 години и 10 месеца затвор за мафиотско съдружие, а роденият през 1976 г. Джовани е осъден на доживотен затвор за убийство.", "date": "2017.11.17", "title": "Кой е Тото Риина - страховитият \"Звяр\" на Коза ностра"}
{"url": "http://www.dnevnik.bg/sviat/2017/11/17/3080409_ima_li_kitai_rolia_v_poemaneto_na_vlastta_ot_armiiata/", "text": "Когато един от \"архитектите\" на военния преврат в Зимбабве, началникът на генералния щаб Константино Чиуенга, пристига в Китай, там го посрещат двама висши представители на най-голямата армия в света. Китайски издания цитират офицери, които казват на Чиуенга, че Пекин и Хараре са приятели, каквото и да се случи, а два дни по-късно казва на министъра на отбраната Чън Уънкуан, че Зимбабве \"благодари за безкористната помощ,\" предлагана години наред. Всичко това породи спекулации за ролята на Китай в последните събития. Причини за посещението на Чиуенга в Китай така и не са изложени отвъд нуждата от \"военен обмен\", а китайски официални лица изрично отказват да дадат подробности за визитата. Някои експерти обаче отбелязват, че втората най-голяма икономика в света е и   в Зимбабве и налива значителни постъпления в икономиката на страната в замяна на природни ресурси и земеделски продукти. Инвестициите директно от бюджета на Пекин или от свързани с държавата компании в Зимбабве възлизат на стотици милиони долари в последните години. Страната е и най-големият търговски партньор на Зимбабве за 2015 г., когато е купила 28% от износа му. В. \"Гардиън\" отбелязва, че миналата година Китай се е съгласил да съфинансира изграждането на нов парламент в Хараре. При посещението си през 2015 г. президентът Си Цзинпин обеща финансиране в размер на 5 милиарда долара - както инвестиции, така и директна помощ за обхванатата от тежка икономическа криза африканска държава. По това време Пекин вече беше спечелил доверието на Хараре. Китайски пари помогнаха на Мугабе да дойде на власт още в края на 70-те години, а при налагането на санкции от ЕС и САЩ след изборите през 2002 г. оттам дойдоха и десетки проекти, подкрепящи икономиката и инфраструктурата. Китай се ангажира със заеми изграждането на болници и с участие в проект за разширяване на електроцентрала за 1.2 милиарда долара. \"Истинско бедствие\" Китайското правителство официално не се меси във вътрешната политика на африканските държави. Според Кобус ван Стаден, южноафрикански изследовател в университета \"Витватерсранд\" в Йоханесбург и журналист, анализиращ китайско-африканските отношения, не е възможно да се узнае дали Китай играе активна роля в действията срещу Мугабе. \"Моментът на посещението предизвиква въпроси... това са само отделни неясни доказателства в момента, а не цялостен наратив, но със сигурност говори за китайско участие по някакъв начин.\" Други смятат, че отстраняване на Мугабе не би променило много за Китай, защото не би променило системата, в която отношенията между Хараре и Пекин процъфтяват - това би станало само ако ситуацията излезе от контрол. От друга страна, тъй като Мугабе се възприемаше дълги години като борец срещу колониализма, подкрепата за него даваше на Китай известен престиж на континента. Все пак, отбелязва Ван Стаден, вероятно в Пекин са осъзнали нетърмипостта на икономическата ситуация в страната и че ако съпругата на Мугабе, Грейс (която досега често пазаруваше в скъпите магазини на Хонконг), го \"наследи\" на президентския пост, би се случило \"истинско бедствие\". Стабилност Пекинският специалист по международно развитие Уан Синсун отбелязва, че Китай отдавна наблюдава междуосоцибите в режима на Мугабе и преценява от какво би получил по-голяма полза в икономически и политически план.\" Уан отбелязва, че за Пекин е бил особено притеснителен закон, с който мажоритарният контрол на чужди компании се оказва в ръцете на Зимбабве - а голяма част от тях са именно китайски. Според него обаче в името на стабилността Китай би заложил на управляващата партия и без Мугабе, и би опитал да допринесе за мирно предаване вна властта. \"Дългосрочното приятелство между Зимбабве и Китай ще надживее вътрешните смущения в Зимбабве,\" пише \"Глобал таймс\", издание, управлявано от Китайската комунистическа партия, което понякога изразява официални позиции. Междувременно китайското външно министерство, цитирано от \"Ройтерс\" обяви, че иска мирно решаване на проблемите и че \"всички страни... (трябва) да гледат към дългосрочните и фундаментални интереси\" и да \"водят диалог и консултации, за да заличат различията, да насърчават мирно адекватно решение в рамките на закона.\"", "date": "2017.11.17", "title": "Има ли Китай роля в поемането на властта от армията в Зимбабве"}
{"url": "http://www.dnevnik.bg/sport/2017/11/17/3080564_blizo_160_hiliadi_bileta_za_svetovnoto_purvenstvo_v/", "text": "Пресслужбата на Световната футболна федерация (ФИФА) обяви, че 98% от билетите пуснати за продажба за световното първенство вече са продадени. От централата уточняват, че това е едва първия кръг на продажбата на пропуски за мачовете от  Мондиал 2018 в Русия . До 12 часа московско време на 16 ноември точната бройка на продадените билети е 159 402. В четвъртък започна втория етап от първия кръг, който приключва на 28 ноември. Следващата фаза от продажбата на билети ще бъде през декември, едва след като се изтегли жребия за груповата фаза на световното първенство, който е на 1 декември. От досега продадените билети 51% са закупени от руски граждани. Най-голям брой на  чуждестранните заявки са от Аржентина , Мексико, САЩ, Бразилия, Колумбия, Китай, Австралия и Индия. От ФИФА съобщават, че след приключването на втората фаза от продажбата на билети (5 декември – 31 януари и от 13 март до 3 април) ще започне пласирането на билети от т.нар. \"последен шанс\". Последните останали билети ще се продават съответно от 18 април до окончателното им изчерпване, включително 15 юли (денят на финала – бел. ред.), ако има останали пропуски. Още през октомври от организационния комитет и от ФИФА разкриха, че  интересът към билетите е надминал първоначалните им очаквания . След първия етап от продажбата на билети стана ясно, че заявките са близо 3.5 милиона.", "date": "2017.11.17", "title": "Близо 160 хиляди билета за световното първенство в Русия вече са продадени"}
{"url": "http://www.dnevnik.bg/bulgaria/2017/11/17/3080599_vuv_vma_biaha_dokarani_trima_ot_postradalite_pri/", "text": "Във Военномедицинска академия постъпиха трима  от пострадалите при катастрофата  между автобус и камион край село Микре, при която загинаха девет души, а 17 бяха ранени, предаде БНТ. Със специализиран транспорт от Ловеч до София бяха транспортирани две жени и един мъж. Сред тях е може би най-тежко пострадалата, която е с реална опасност за живота, съобщи директорът на ВМА проф. д-р Венцислав Мутафчийски. Жената е с лицево- черепна травма с постоянно кървене, което налага кръвопреливане и по пътя. Другите двама пострадали са с фрактури на таза, като една от пострадалите има и тежка гръдна травма. Във ВМА имат готовност да приемат до 10 човека в реанимация.", "date": "2017.11.17", "title": "Във ВМА бяха докарани трима от пострадалите при катастрофата край Микре"}
{"url": "http://www.dnevnik.bg/sport/2017/11/17/3079638_djak_sok_e_supernikut_na_grigor_dimitrov_na/", "text": "Американецът Джак Сок спечели драматична победа срещу световния номер 3 Александър Зверев и ще се изправи срещу Григор Димитров в полуфиналите на финалния турнир на АТП в Лондон. 25-годишният тенисист от Небраска се наложи с 6:4, 1:6, 6:4 в директна битка за второто място в група \"Борис Бекер\". Само допреди две седмици Сок нямаше абсолютно никаква представа, че има дори математически шансове да стигне до турнира на осемте най-добри през сезона. Сензационното развитие на мастърса в Париж обаче му позволи да хване последния от последните влакове за Лондон. Американецът, който заема деветото място в световната ранглиста, беше сочен за тотален аутсайдер преди турнира. Той обаче пренесе инерцията от френската столица на английска земя и опроверга прогнозите на специалистите и букмейкърите. Сок загатна за добрата си форма с  оспорван мач с фаворита Роджър Федерер . Във вторник той съхрани шансовете си да продължи напред след здрава битка с Марин Чилич. Тя беляза първата американска победа в турнира от десет години насам. Очакванията бяха приказката на Сок да приключи срещу направилия впечатляващ сезон Зверев. Американецът обаче показа сърцата игра и страхотен характер, докато 20-годишният му съперник се пречупи под тежестта на големите очаквания. Сок и Зверев започнаха мача оспорван и емоционален първи сет, който предложи цели десет възможности за пробив. Шест от тях се откриха пред германския тенисист. Американецът обаче спаси всяка една от тях. В същото време той имаше пет възможности да спечели подаването на съперника и успя при една от тях. След като отрази три точки за пробив в първите си два гейма, 25-годишният тенисист от Небраска нанесе първия удар в мача. Той поведе с 40:15 в четвъртото подаване на Зверев и пласира страхотен бекхенд, за да пробие за 4:3. В следващия гейм Сок изостана с 0:40, но направи още едно невероятно измъкване. Той спаси трите точки за връщане на пробива и затвърди предимството си за 5:3. При следващото си подаване американският тенисист не трепна, сервирайки за сета, и направи първата крачка към полуфиналите. Отговорът на Зверев беше мигновен. Той най-накрая намери решение срещу сечените бекхенди на Сок, които здраво го измъчваха в първата част. Германецът спечели пет поредни гейма, като реализира пробиви във втория и четвъртия. Той не даде нито един шанс на Сок в своите сервис геймове и приключи сета само за 27 минути. Световният номер 3 се възползва от инерцията и проби още в първия гейм на третия сет. Той показа невероятна защита, за да изстиска грешка на Сок при втория брейк пойнт. Това вбеси американецът, който запрати топката в трибуните и получи наказателна точка. Това даде шанс на Зверев да стартира втория гейм с аванс от 15:0. Изведнъж обаче последва огромен срив в играта на германеца. Той допусна две двойни грешки, а накрая изпрати форхенд в мрежата и пробивът бързо беше върнат. Сок затвърди предимството си и поведе с 2:1, след което последва още един кошмарен гейм за Зверев. 20-годишният тенисист отново направи две двойни грешки, втората от които при точка за пробив. Сок се възползва и от този подарък и се доближи на два гейма от победата - 4:1. Драмата на централния корт в \"О2 арена\" обаче продължи с пълна сила. Зверев успя да се събере, върна пробива пасив и изравни резултата при 4:4. Сок спря серията на германеца и поведе с 5:4, принуждавайки съперника да сервира за оставане в турнира. Зверев отново не издържа на напрежението. При 30:30 той допусна петата си двойна грешка в сета и даде мачбол на Сок. Американецът не пропусна шанса, който му се откри, и сложи точка на спора след близо два часа игра. Сок завърши мача с по-малко спечелени точки - 84 срещу 87. Той реализира четири от десетте си точки за пробив и спаси десет от 14-те възможности, които се откриха пред Зверев. Двамата записаха по пет аса, но германецът направи два пъти повече двойни грешки - 8:4. Сок е първият американец, който се класира на полуфинал в турнира на осемте най-добри през сезона, от Анди Родик през 2007 г. Деветият в световната ранглиста има положителен баланс в мачовете с Димитров - три победи от четири мача. Шесткраният шампион Роджър Федерер, който спечели и трите си мача в груповата фаза, очаква Доминик Тийм или Давид Гофен в другия полуфинал. В петък от 16.00 ч. австриецът и белгиецът играят директен мач за второто място в групата на Григор Димитров.", "date": "2017.11.17", "title": "Джак Сок е съперникът на Григор Димитров на полуфиналите в Лондон"}
{"url": "http://www.dnevnik.bg/sport/2017/11/17/3079687_grigor_dimitrov_zapochva_bitka_za_tretoto_miasto_v/", "text": "Григор Димитров  си осигури още в сряда първото място  в група \"Пийт Сампрас\" на финалите в Лондон.  Преди полуфинала срещу Джак Сок в събота  обаче му предстои много важен мач, който може да му отвори вратите към третото място в света. Днес българския тенисист се изправя срещу испанеца Пабло Кареньо Буста в последния двубой от груповата фаза. Ако победи последователно десетия и деветия в ранглистата, a Доминик Тийм не спечели турнира, Димитров ще завърши сезона като №3 след Рафаел Надал и Роджър Федерер. Maчът му Кареньо Буста започва в 22.00 часа българско време. Двубоят може да проследите на живо с \"Дневник\". В България срещата ще бъде излъчена пряко по \"Мтел спорт 1\". Другият мач днес противопоставя Доминик Тийм и Давид Гофен. Австриецът и белгиецът излизат на централния корт в \"О2 арена\" в 16.00 часа, за да определят съперника на  Роджър Федерер в полуфиналите . Димитров и Кареньо Буста имат по две победи в досегашните четири мача помежду си. Испанецът дори спечели последните два - със 7:5, 6:3, 6:4 в третия кръг на тазгодишния \"Ролан Гарос\" и със 7:6 (3), 6:3 в първия кръг на мастърса в Мадрид през 2016 г. Димитров постигна безапелационен успех при единствената им среща в зала - 6:4, 6:1 на старта на мастърса в Париж през 2015 г. Другата победа на българския тенисист е от 2014 г. - 6:2, 6:4 в първия кръг на мастърса в Мадрид. И двамата правят най-силния сезон в кариерата си. Димитров спечели три титли, включително първата си от сериите \"Мастърс\" (в Синсинати), и игра полуфинал на Australian Open. Кареньо Буста завоюва един трофей - на червените кортове в Ещорил, и достигна до полуфиналите на US Open и четвъртфиналите на \"Уимбълдън\". Двубоят между Димитров и Кареньо Буста противопоставя двама от четиримата дебютанти във финалите на АТП. Другите двама - Джак Сок и Александър Зверев,  си оспорваха вчера второто място в група \"Борис Бекер\". Кареньо Буста влезе в турнира като резерва на мястото на контузения Рафаел Надал. 26-годишният испанец измъчи сериозно Доминик Тийм в първия си мач, но отстъпи в три сета. По този начин той загуби всякакви шансове да продължи напред. Димитров стартира с две победи -  6:3, 5:7, 7:5 срещу Доминик Тийм  и  6:0, 6:2 срещу Давид Гофен . \"Приятно е да знам, че ще играя в събота, но мачът в петък също е много важен мач. Всеки мач е важен. Особено в края на годината винаги е добре да побеждаваш. Това ме кара да се чувствам позитивен, физически и психически добре, и ми дава допълнително самочувствие за началото на новия сезон\", каза Димитров след безапелационната победа срещу белгиеца, която го класира за полуфиналите.  Програмата за деня Боб Браян/Майк Браян - Оливер Марах/Мате Павич (в 14.00 ч.) Доминик Тийм - Давид Гофен (най-рано в 16.00 ч.) Лукаш Кубот/Марсело Мело - Джейми Мъри/Бруно Соареш Григор Димитров - Пабло Кареньо Буста Виртуалната ранглиста 2. Роджър Федедер (Швейцария) - 9605 3. Александър Зверев (Германия) - 4610 4. Григор Димитров (България) - 4050 5. Доминик Тийм (Австрия) - 4015 6. Марин Чилич (Хърватия) - 3805 7. Давид Гофен (Белгия) - 3175 8. Джак Сок (САЩ) - 3165 9. Стан Вавринка (Швейцария) - 3150 10. Пабло Кареньо Буста (Испания) - 2615", "date": "2017.11.17", "title": "Григор Димитров започва битка за третото място в света с мач срещу Кареньо Буста"}
{"url": "http://www.dnevnik.bg/politika/2017/11/17/3079652_parlamentut_shte_glasuva_ostavkata_na_predsedatelia/", "text": "Парламентът днес ще започне работа с гласуване на оставката на председателя на Народното събрание Димитър Главчев. Тя беше поискана от БСП, след като партията  събра 80 подписа  за това със съдействието на депутатите от ДПС. ГЕРБ има 95 народни представители, а коалиционният партньор \"Обединени патриоти\" - 27. Общият брой на депутатите им е 122 (от 240 в парламента) при необходими 121 гласа, за да запази Главчев поста. Ако двама депутати от мнозинството отсъстват, което се случва постоянно заради командировки и болнични, Главчев може и да загуби поста при втория опит на БСП. Тук идва и ролята на партия \"Воля\", която има 11 места в парламента. \"Това не е наша тема в момента. Когато искахме оставките и казахме, че трябва да има вот на недоверие, всички ни казваха, че сме глупаци и нищо не зависи от нас. Не сме взели решение\", каза вчера председателят на \"Воля\" Веселин Марешки. \"Трябва да има оставка на Иво Христов, защото Димитър Главчев не е нарекъл 80% от гражданите дебили\", каза още Марешки. БСП имат 80 народни представители. Депутати от ДПС също се включиха в подписката за оставката на Главчев. Партията има 25 места в парламента, като общият брой с БСП е 105. Към тях може да се добави и независимият Ангел Исаев, който въпреки че беше изгонен от групата на ДСП, гласува винаги с нея. Не са изключени и кворумни игри. Димитър Главчев не трябваше да си изпуска нервите, коментира вчера и премиерът Бойко Борисов на проверката на източната тангента на Софийския околовръстен път, цитиран от \"Фокус\". Групата на ГЕРБ декларира, че стои зад Главчев. До искането на оставката се стигна, след като вчера председателят на парламента Димитър Главчев изгони лидера на БСП Корнелия Нинова от заседанието на Народното събрание и наказа депутата от левицата Антон Кутев с отстраняване от две заседания. Това стана, докато  Нинова четеше декларация  от името на партията, след като парламентът отказа да изслуша премиера Бойко Борисов по искане на БСП. По-късно социалистите обясниха, че декларацията на БСП не е била предварително подготвена, а Нинова е импровизирала. Тя беше изгонена заради \"обида на парламента и членове на Министерския съвет\", а Кутев - за реплики от залата. Веднага след това левицата поиска оставката на Главчев.", "date": "2017.11.17", "title": "Парламентът ще гласува оставката на председателя Димитър Главчев"}
{"url": "http://www.dnevnik.bg/zdrave/2017/11/17/3079410_kampaniia_vurni_lentata_zashto_rodenite_mejdu_1945_i/", "text": "     Днес започва Европейска седмица за тестване за хепатит В, С и ХИВ, в която се включва и България. Между 17 и 24 ноември Сдружение \"ХепАктив\" и Сдружение \"Здраве без граници\" ще предлагат безплатни, бързи и анонимни изследвания за трите вирусни заболявания, като призовават особено много   да си направят тестове, защото попадат в най-рисковата група от последния век. Мотото на кампанията е \"Върни лентата. Спомни си. Тествай се\". Един от всеки 30 човека на възраст между 50 и 70 години е инфектиран с хепатит С, но не знае. Това е поколението в най-голям риск, защото болестта е открита чак през 1989 г. и се е разпространявала незабелязана в младостта им през 70-те и 80-те най-вече  (или в някои случаи при инженктиране на наркотици и татуиране). Същевременно болестта може да се развива с десетилетия абсолютно безсимптомно, докато не започнат да се проявяват тежките увреждания върху черния дроб. Едва през 1992 г. дарената кръв за преливане в България започва да се тества за вируса, така че и тези, които са се нуждаели от вливане преди това, е добре да се изследват. Тестът е взимане на кръв от пръста и резултатите са готови в рамките на 15 минути. Освен, че са бързи, тестовете са безплатни и анонимни, гарантират орагнизаторите. Не е нужно предварително записване. Желаещите могат да се проверят в  , гр. София, който в рамките на кампанията ще работи с удължено работно време.", "date": "2017.11.17", "title": "Кампания \"Върни лентата\": Защо родените между 1945 и 1965 г. са по-застрашени от хепатит С"}
{"url": "http://www.dnevnik.bg/biznes/2017/11/17/3079344_festival_na_vinoto_subira_cenitelite_za_sedmi_put/", "text": "Седмото издание на най-големия форум за българско вино DiVino.Taste отваря врати за посетители от днес до неделя включително. Негов домакин ще са зали 7, 8 и 9 в НДК. Организаторите предоставят възможност за срещи с хората, които създават най-добрите вина в България. На изложението ще бъдат представени над 400 вина от над 70 български изби. Заедно с изложбената част и тази година се предлага богата програма от майсторски класове и лекции. Ще бъдат представени известни в целия свят винарски региони, като Бургундия и Шампан във Франция, както и по-слабо познатата Унгария. Специален акцент ще бъде поставен на Мелник като винен район. В програмата са предвидени и дегустации. На място ще могат и да се купят различни вина. Билети могат да бъдат купени за един, два или всичките три дни на за изложението. Майсторските класове са с билети, а купилите поне един майсторски клас или лекция имат достъп и до изложението за трите дни.", "date": "2017.11.17", "title": "Фестивал на виното събира ценителите за седми път"}
{"url": "http://www.dnevnik.bg/razvlechenie/2017/11/17/3079684_muzata_na_deivid_linch_izliza_na_scenata_na_sofia_live/", "text": "Певицата, актриса от новите серии на \"Туин пийкс\" и дългогодишна музикална партньорка на режисьора Дейвид Линч Криста Бел ще изнесе концерт в София днес, 17 ноември. Началото е от 21 ч., мястото - Sofia Live Club, а поводът е деветия рожден ден на фестивала за алтернативни звуци  \"Аларма пънк джаз\" . Бел ще представи новия си албум We Dissolve, чийто музикален продуцент е носителят на наградата \"Мъркюри\" Джон Париш, работил с \"Голдфрап\", Трейси Чапмън и Пи Джей Харви. Стилът на Бел най-общо може да се определи като \"мечтателен поп\" - звук, характерен за филмите и музикалните проекти на Линч, но в него присъстват елементи на соул, рок и джаз, пяла е и в суинг формация. На концерта ще изпълни и репертоар от предните си албуми и общите им проекти - първият им е песента Polish Poem от саундтрака на Inland Empire. Подгряваща група на концерта е българската \"Две купета\". Самата Бел ще излезе на сцената в 22.30 ч., а билетите са на цена от 37 лв можете да закупите в системата на EpayGo и на касите на EasyPay и 40 лв. на входа.", "date": "2017.11.17", "title": "Музата на Дейвид Линч излиза на сцената на Sofia Live Club днес"}
{"url": "http://www.dnevnik.bg/sport/2017/11/17/3079648_dimitur_berbatov_se_zavrushta_kum_futbola_s_indiiskoto/", "text": "Димитър Бербатов е готов да се завърне към футбола. Година и половина след раздялата си с последния си отбор ПАОК, българският нападател отново се насочва към терена, но  на екзотично за футбола място - Индия . Днес в 16.30 часа Бербатов и новите му съотборници от \"Керала бластерс\" ще излязат срещу \"Атлетико де Колката\". Мачът ще бъде излъчван на живо по \"Мтел спорт 2\". \"Нямам търпение да видя каква е обстановката на стадиона по време на наш мач. Ако е така, както ми го описаха, ще е страхотно\",  каза Бербатов  пред сайта на отбора си. При пристигането си в Индия  той беше посрещнат топло от почитатели на \"Керала\" . \"Независимо дали печелим или губим феновете трябва да са зад отбора, защото трябва да знаят, че индийската Суперлига е в началото на своето развитие, тепърва трябва да расте и да става по-голяма и по-добра. Очаквам да победим, защото съм бил в \"Манчестър юнайтед\". Когато си играл в този отбор ти придобиваш манталитет на победител. Готвим се за победа и вярвам, че ще я постигнем\", добави нападателят. Много пъти след раздялата си с ПАОК  Бербатов каза, че желанието му за игра остава . Въпреки това бившият футболист на \"Манчестър юнайтед\" и \"Тотнъм\" усеща въздействието на напредването на възрастта. \"Понякога играта на тренировки е много бърза, момчетата просто профучават край мен и това ме накара да си кажа: \"Берба, остаряваш\". Но това е нормално, идва такъв период във всяка кариера. Още си спомням, когато бях на 20-21 години, но сега вече съм на 36. Треньорът ме познава добре и знае как да ме държи във форма. Единствената ми мисъл е да получа топката и да се стремя към гола\", посочи нападателят. Новото му приключение със сигурност ще му осигури много вълнения, но и солидно възнаграждение. Според информациите в Индия Бербатов ще получи около 1 млн. евро за споразумението си с \"Керала\".", "date": "2017.11.17", "title": "Димитър Бербатов се завръща към футбола с индийското си приключение"}
{"url": "http://www.dnevnik.bg/detski_dnevnik/2017/11/17/3079455_onlain_igra_zapoznava_decata_s_pravata_im_pri_sreshta/", "text": "Това са част от казусите, включени в международна онлайн игра, която обучава децата за правата им в правосъдната система, съобщиха от Национална мрежа за децата. По инициатива на неправителствената организация десетокласници от столичното 26 СУ \"Йордан Йовков\", които са участвали в разработването на приложението, във вторник разказаха за това на специално организирано събитие в тяхното училище. В дейностите са участвали и ученици от СУ \"Нешо Бончев\" в Панагюрище.  е името на международния проект, в който си партнират 6 европейски страни – България, Унгария, Хърватия, Румъния, Италия и Великобритания. Той има за цел да повиши разбирането на децата и младите хора за правата им при евентуален досег с правосъдната система и въвеждането на по-щадящото към децата правосъдие. Проектът е финансиран от Европейската комисия и в България се изпълнява от Национална мрежа за децата. Един от акцентите по време на подготовката на проекта, започнала когато децата са били осмокласници, е била запознаването им с техните права и правосъдната система в България. За целта те са посетили съдебна зала в Софийски районен съд и \"синя стая\" за разпит на деца. Учениците са участвали в симулация на съдебен процес, като са влезли в ролята на съдии, прокурори, подсъдим, обвинител, адвокат, вещи лица и свидетели.  Създаването на онлайн играта StoryLab, в която могат да се разиграват различни истории или казуси, е вторият акцент в проекта с участието на младежите. Всеки от казусите има три възможни сценария на развитие. Те се разказват в кратки видеа, които се появяват в произволен ред. Целта е играчите да подредят историята в правилния ред, за да разберат какво се случва и да спечелят точки. Към всяка от историите ще бъде разработен и информационен бутон, който представя темата в резюме, дава насоки как се действа в подобна ситуация, както и полезни контакти, в случай че детето се нуждае от тях. Казусите в Story Lab илюстрират по достъпен начин как работи съдебната система и какви са процедурите, които засягат децата. Младежите са участвали в няколко срещи с екипа, работещ по създаването на играта, давали са идеи, тествали са я.  Младежите разказаха: \"Научихме, че всеки от нас има право да изрази мнението си, ако има досег с правосъдната система, независимо от обстоятелствата\"; \"Играта ни научи за какво да внимаваме и какво да не правим, към кого можем да се обърнем, ако имаме проблем и също какво можем да посъветваме наши приятели, ако попаднат в подобна ситуация\"; \"Съдебната система по-бързо да решава въпроси, свързани с деца, да ги изслушва по подходящ начин и да се отнася справедливо с тях\".  Класната на младежите г-жа Пролет Николова коментира, че през двете години на участие в проекта учениците са станали много по-уверени, придобили са нов поглед към темата за правата на децата, имали са много дискусии и трейнинги, в които са се научили още повече да мислят и да погледнат по друг начин на въпроси, за които не са се замисляли да момента. \"Най-много ги впечатли посещението в съда и участието в симулация на истински съдебен процес\", разказа тя. Национална мрежа за децата е включила в разработването на играта и правни експерти, които да адаптират съдържанието, така че да бъде адекватно към българската нормативна рамка и действителност. Правен консултант е адвокат Миглена Балджиева, експерт в областта на приятелското към детето правосъдие. Играта се разработва в Унгария от международен екип. Тя е все още е в процес на разработване и част от историите се тестват. Скоро ще бъде преведена и на български и ще бъде качена като приложение в Google Play и \"Фейсбук\", а повече информация ще можете да научите от специалния сайт  http://www.storylab.io/ .", "date": "2017.11.17", "title": "Онлайн игра запознава децата с правата им при среща с правосъдната система"}
{"url": "http://www.dnevnik.bg/razvlechenie/2017/11/17/3079755_despacito_e_golemiiat_pobeditel_na_nagradite_latino/", "text": "Хитът Despacito на Луис Фонси с участието на Деди Янки спечели най-много Латино Грами награди на церемония в Лас Вегас тази нощ, предаде БТА. Песента бе отличена в категориите \"Песен на годината\", \"Запис на годината\", \"Най-добро видео\" и \"Най-добро ърбан фюжън изпълнение\" на 18-ите награди Грами за латино музика.  Наградата за личност на годината бе присъдена на певеца Алехандро Санс. Той я посвети на младите имигранти, дошли в САЩ незаконно и известни като \"мечтатели\", както и на пострадалите от бедствията в Пуерто Рико, Тексас, Мексико, Флорида и Доминиканската република. Пуерториканският рапър Ресиденте получи награда за най-добър ърбан албум за албума, носещ неговото име, и за най-добра ърбан песен за \"Не сме нормални\", посочва БТА.", "date": "2017.11.17", "title": "Despacito е големият победител на наградите Латино Грами"}
{"url": "http://www.dnevnik.bg/sviat/2017/11/17/3079759_rusiia_i_boliviia_blokiraha_v_oon_uduljavane_na/", "text": "Русия наложи в Съвета за сигурност на ООН вето на американски проект на резолюция за удължаване с една година на мандата на международните експерти, които разследват използването на химически оръжия в Сирия, предаде БТА. Против проекта се обяви също Боливия, а Китай се въздържа. Мандатът на международните експерти изтича днес. В края на октомври бе представен седмият доклад от експертната мисия, според който отговорност за атаката с използване на зарин в сирийския град Хан Шейхун на 4 април 2017 г. носят на сирийските власти, а за атаката с иприт в населения пункт Марат Ум Хош на 16 септември 2016 г. - терористичната групировка \"Ислямска държава\". Това е десето руско вето в Съвета за сигурност на резолюция за Сирия от началото на войната там през 2011 г. Постоянният представител на САЩ в ООН Ники Хейли каза, че Русия е измислила причини да не подкрепя съвместния механизъм на ООН и Организацията за забрана на химическите оръжия за разследване на химически атаки в Сирия, защото не е харесала неговите научни заключения. Тя обвини Москва, че е \"убила\" този механизъм. \"Русия мисли, че съвместният механизъм върши страхотна работа, когато установява, че \"Ислямска държава\" е виновна за атаките с химически оръжия, но когато извършител е някои от нейните приятели, тогава механизмът изведнъж се превръща в проблем и не техните (руските) приятели са извършили престъплението\", каза Хейли. Тя добави, че от седмица без успех се опитва да се свърже с мисията на Русия в ООН, за да обсъди удължаването на механизма на разследващата мисия. \"По някаква причина телефоните в руското представителство не работеха, ние се опитахме да им позвъним, но тази седмица те бяха прекалено заети, за да говорят с нас. А когато аз се опитах да се обадя на Василий Небензя (постоянния представел на Русия в ООН), по някаква причина се оказа, че той не е на разположение\", каза Хейли. Впоследствие Небензя опроверга твърденията ѝ, като каза, че Русия е наложила вето на американския проект, защото той е предвиждал затвърждаване на механизъм на проверка, в който имало системни недостатъци. Вчера руският външен министър Сергей Лавров каза, че американската проекторезолюция цели да не бъде променян механизмът, който функционирал неправилно. Русия също бе предложила версия на резолюция за удължаване на разследванията на химически атаки в Сирия. Преди гласуването на американския текст Небезня оттегли руската проекторезолюция. После обаче, по призив на Боливия, той я внесе отново за гласуване в Съвета за сигурност. Руската версия обаче също бе отхвърлена. Руският проект получи четири гласа \"за\" (на Русия, Боливия, Казахстан и Китай), седем \"против\", сред които САЩ, Великобритания, Франция и четири \"въздържал се\" (Сенегал, Египет, Етиопия и Япония).", "date": "2017.11.17", "title": "Русия и Боливия блокираха в ООН удължаване на разследването за химически атаки в Сирия"}
{"url": "http://www.dnevnik.bg/sviat/2017/11/17/3079682_kak_bivsh_britanski_agent_obiavi_che_moskva_obrabotva/", "text": "Руското разследване\" в Конгреса на Съединените щати може и да се оказа  обречено  от факта, че част от информацията, на която то се основава, е добита с парите на демократите. Според разказа на  \"Гардиън\"  за това как съставилият я бивш разузнавач Кристофър Стийл е стигнал до нея обаче опитът му, дългата история на контактите му с Русия и потвърждението на част от информацията от британските служби дават тежест на твърденията му, че руското разузнаване е обработвало президента Доналд Тръмп години преди той да влезе в Белия дом. В началото на 90-те години - като 27-годишен дипломат, оженил се наскоро за съпругата си Лора и изпратен на първата си мисия зад граница - Стийл е внимателно наблюдаван от КГБ, както и всички чужди представители, особено ако са британски или американски. Великолепната сграда на британското посолство, с гледка към разположения на отсрещния бряг на река Москва Кремъл, и бюрото му в библиотеката на мисията, заобиколено от книги са добро прикритие за \"истинския\" му работодател - службата за външно разузнаване МИ6. Години по-късно той се оказва натоварен с нелеката задача да изрови най-добре пазените тайни на Кремъл, свързани с Доналд Тръмп. Досието, което ще събере, ще разтърси американската разузнавателна общност. Не е известно кой вербува Стийл, след като той завършва университета в Кеймбридж, макар някои за някои работещи там от години да се говори, че се занимават с идентифициране на обещаващи кандидати. Само след три години в МИ6 той е изпратен в Съветския съюз през април 1990 г. - малко след падането на Берлинската стена., време, в което източният блок се разпада. Той се превръща в един от най-пътуващите западни дипломати - например ключовия икономически и научен център Куйбишев (днес Самара), подземния бункер на Сталин и Казан. Някои от тези места десетилетия наред не са били достъпни за чужденци. През 1991 г. Стийл има възможността на живо да види пуча срещу Михаил Горбачов и решителността, с която Борис Елцин, по-късно президент на Русия, му се противопоставя. Във време, в което политици и експерти на запад заключават, че Студената война е спечелена от либералната демокрация, пред агента се разиграва трудният живот в разпадащия се Съветски съюз и впоследствие Русия. Три дни след пуча той отново е под наблюдение от същия тип офицери, работили в най-силните години на Съветския съюз и после продължили дейност и в демократична Русия. Британският разузнавач си тръгва от Москва през април 1993 г., но и от Лондон продължава да наблюдава и изучава внимателно новата държава, правоприемник на СССР. В новата сграда на МИ6, построена на брега на Темза, той се озовава в малката група специалисти по Кремъл. По-късно ще получи нова мисия в Париж, където ще се роди и едно от децата му. Всичко се обръща, когато през 1999 г. бивш служител на МИ6 публикува имената на над 100 агенти в Интернет. Някои от тях са фалшиви, но има и истински - като това на Кристофър Стийл. Сред последиците за него е и тази, че не може да се завърне в Русия. Това е времето, в което някога започналият рабога в КГБ Владимир Путин си проправя път в московската политика, за да стане президент в началото на новото хилядолетие и за две години да консолидира властта. Стийл знае по-добре от много други колко трудно е да се получи информация за президентската администрация в Москва. Продължава да работи по Русия от дистанция. Забелязва и че нараства и надминава нивата от Студената война, засича и нова кампания за подривна дейност и опити за влияние, пише \"Гардиън\". МИ6 му възлага разследването на случая, при който двама агенти на наследника на КГБ, Федералната служба за сигурност (ФСБ), отравят чая на бившия си колега и дисидент Александър Литвиненко. Получава задачата, тъй като за разлика от други колеги, познавали жертвата, за него тя е просто случай. Бързо заключава, че отговорността е на руската държава. Напуска службата след 22 години кариера в нея, за да основе фирма за корпоративно разузнаване. Оттук тръгва и \"връзката\" му с Тръмп, за която помага появата в същия сектор се появява бившия журналист Глен Симпсън през 2009 г. - именно годината, когато Стийл се оттегля от МИ6. Компаниите на двамата - Orbis и Fusion, едната в Лондон, другата във Вашингтон - развиват професионално партньорство и започват да работят по случаи на олигарси, които водят дела срещу други олигарси. Проследяват пари и имущество, умело скрити в офшорни компании. Междувременно Стийл започва работа за Английската футболна асоциация по време, когато Англия се стреми да спечели домакинството на световното първенство по футбол през 2018 г., а основният съперник е Русия. Покрай задачата си да разследва всички претенденти той открива, че корупцията във ФИФА е на глобално равнище и решава да се свърже с контакт от ФБР, базиран в Рим. Това е и началната точка на заради корупционен скандал за 150 милиона долара до 2015 г. Репутацията му в американската разузнавателна общност изведнъж започва да го смята за достоверен и добре запознат с руския шпионаж и тактики. Докладите му за Русия и Украйна между 2014 и 2016 г. (над 100 на брой) се пишат за частни клиенти, но се споделят в Държавния департамент на САЩ. Много от източниците му са същите хора, които по-късно ще предоставят информация за Тръмп. По въпросите на Русия Стийл \"е по-добър от ЦРУ или когото и да било\", казва бивш служител на Държавния департамент от администрацията на Обама, цитиран от \"Гардиън\". Тази оценка впрочем се оспорва от други експерти, според които информацията, която предоставя, е със спорно качество и повече прилича на бързо надраскани записки или набор от  първични съобщения  от разузнавателни източници. Връзката с Тръмп се появява, когато започва бляскавият възход на кандидат-президента в кампанията. Първоначално уебсайт, финансиран от един от богатите републиканци, критикуващи Тръмп, поръчва на Fusion - фирмата на бившия журналист Симпсън - да разследва милиардера. Впоследствие, когато Тръмп се очертава като републиканската номинация през май 2016 г., информация за него вече не е от полза на републиканците, но пък е интересна на демократите. Щабът на партията, чийто кандидат е Хилъри Клинтън, възлага това на Симпсън, който няколко месеца по-рано през 2016 г. се свързва със Стийл като експерт по Русия. Бившият разузнавач започва да наблюдава Пол Манафорт - шеф на кампанията на Тръмп, работейки за анонимния клиент на \"Фюжън\", без да знае, че това е Демократическата партия. Изучавайки възможните връзки на кандидата с Русия, той трябва да работи с посредници, без да стъпва на руска територия. Усилията му обаче си заслужават. \"Стийл се натъква на конспирация в напреднала фаза, надминала всичко, което е открил с Литвиненко и ФИФА. Това е най-дръзкият заговор, на който е попадал, свързан с Кремъл и Тръмп. Връзките им, казват източниците на Стийл, са от много време,\" пише \"Гардиън\". Руското разузнаване и успехът на операцията надхвърля и най-смелите очаквания на Москва, отбелязва изданието. Тръмп не само преобръща политическия дебат в САЩ, сеейки хаос и печелейки номинацията: оказва се възможно той да стане президент, а това дава на Путин много интригуващи възможности. \"Целта, приета от Путин, е да се насърчат разделенията и разломите в западния съюз,\" пише Стийл в първата си бележка до \"Фюжън\" през юни 2016 г. Той пише, че макар Тръмп да е отхвърлил няколко сделки с недвижими имоти в Москва, и той, и вътрешният му кръг постоянно приемат разузнавателни данни от Кремъл, включително такива за демократите и за политическите му протимници. \"Според бивш високопоставен разузнавателен офицер в Русия ФСБ е компрометирала Тръмп чрез дейностите му в Москва в достатъчна степен, за да може да го шантажира. Според няколко добре осведомени източници поведението му в Москва е включвало извратени сексуални деяния, скалъпени/наблюдавани от ФСБ.\" Стийл добавя, че руските служби са създали и досие за Клинтън, но намерението им какво да правят с него още не е известно. Между юни и ноември 2016 г., с променлив успех (и все по-трудно, когато Тръмп попада в светлината на прожекторите преди вота) той подготвя 16 такива бележки. В тях той заключава, че взаимодействието и услугите между Тръмп и Русия не означават, че Тръмп е руски агент. Може обаче да се направи изводът, че руското разузнаване е положило големи усилия да се доближи до Тръмп, до семейството му, близките приятели и партньори. Информацията в бележките варира от оспорваното нечестиво поведение на Тръмп през 2013 г., по време на притежавания от него консурс \"Мис Вселена\" в Москва, до съглашателство между екипа на Тръмп и Русия в хакерската атака срещу демократите. Бившият разузнавач така и не претендира, че работата му е 100% точна - оценява вярната информация на 70 до 90%. \"Занимавам се с тази страна от 30 години. Защо ми е да си измислям всичко това?\" казва Стийл на приятели. Основните му изводи се потвърждават от британската служба за комуникациите GCHQ, установила работа на руски агенти с лица от екипа на Тръмп от края на 2015 г. до лятото на 2016-а. Тогавашният шеф на GCHQ, Робърт Ханиган, лично заминава за Вашингтон, Джон Бренан. По-късно Бренан дава начало и на съвместното разследване между големите разузнавателни агенции. На този етап, през юни 2016 г., Стийл разбира, че има обществен интерес от предаването на информацията на американските разследващи, както и от способността на разузнаването в САЩ да потвърди или обори данните. Решава да го направи през контакта си от ФБР в Рим, с когото е работил по случая с ФИФА. Няколко месеца по-късно, през септември, той се среща с екип на американското контраразузнаване, но след разговорите работата на службите в САЩ върви бавно - официалната причина е, че няма как да се обявява подобна чувствителна информация за кандидат-президент. Решението на тогавашния директор на ФБР Джеймс Коми да поднови разследването за частния имейл сървър на Клинтън дни преди вота, а да не направи нищо по случая на Тръмп, го отказва от по-нататъшна работа със службата. Той започва да разпространява информацията си в тесен кръг журналисти и политици, докато изготвеното досие на Тръмп не стига чрез няколко посредници в ръцете на сенатор Джон Маккейн и оттам - у Джеймс Коми и у тогавашния президент, Барак Обама. Работата на Стийл може да е спорна, а някои от твърденията му да се смятат за погрешни, но след обвиненията срещу наблюдавания от него  Манафорт  и самопризнанията за скритите контакти с руснаци на съветника в кампанията на Тръмп  Джордж Пападопулос  тя трудно може да бъде напълно зачеркната.", "date": "2017.11.17", "title": "Как бивш британски агент обяви, че Москва обработва Тръмп и задейства \"руското разследване\""}
{"url": "http://www.dnevnik.bg/sport/2017/11/17/3079271_skupite_bileti_otbluskvat_mladite_fenove_ot_visshata/", "text": "Едва 4% от продадените от клубовете във Висшата лига сезонни карти са купени от млади запалянковци. Това показва задълбоченият анализ на Би Би Си \"Цената на футбола\", анализиращ футболния пазар в Англия, Шотландия, Уелс и Северна Ирландия. За трета поредна година в две трети от ценовите категории билетите в Англия, Шотландия, Уелс и Северна Ирландия запазват цените си или дори са поевтинели. Въпреки това стойността на пропуските остава причината, заради която младите остават извън стадионите, сочи Би Би Си. Близо 82% от около 1000 анкетирани на възраст от 18 до 24 години потвърждават, че не могат да си позволят да посещават често мачове, защото им е скъпо. Общо 135 от 190 клуба в Англия, Шотландия и Уелс предлагат билети с намаление за тийнейджъри и младежи. Повече от половината млади фенове (55%) заявяват, че ходят на по-малко мачове или въобще не присъстват на стадиона заради скъпоструващите пропуски. \"Тези фенове са следващото поколение притежатели на сезонни билети, но са отраснали в сложна и скъпа среда. Имайки предвид това, те са склонни да плащат малко, за да гледат гледат отборите си. Това трябва да подейства като предупреждение за елита на Висшата лига\", заяви финансовият експерт от Университета в Шефилд Роб Уилсън. Анализът отчита, че публиката в Англия е застаряваща. Доклад от 2015 г. посочва, че средната възраст на пълнолетните привържениците е 41 години. Друга пречка пред младите да наблюдават любимия си отбор са разходите за транспорт. Близо 65% са на мнение, че трябва да дадат твърде много пари, за да се придвижат до стадиона. Най-голяма отстъпка в сезонната карта във Висшата лига има \"Арсенал\". Годишният пропуск струва 384 паунда за членовете на клуба от 16 до 19-годишна възраст. За сравнение най-евтината сезонна карта за възрастен е по 891 паунда. Шампионът \"Челси\" пък притежава най-голямото намаление за еднодневен билет. Пропускът за фенове до 20 години струва 15.5 паунда, вместо 47 за възрастен. \"Клубовете се ангажират с феновете по много начини и ценят високо тяхната лоялна и страстна подкрепа. Специално за младите всички отбори предлагат билети с отстъпка и намалени сезонни карти\", се казва в изявление на Висшата лига.", "date": "2017.11.17", "title": "Скъпите билети отблъскват младите фенове от Висшата лига, сочи проучване на Би Би Си"}
{"url": "http://www.dnevnik.bg/citat_na_deniia/2017/11/17/3079767_citat_na_denia_kato_se_stigne_do_predsrochni_izbori_kvo/", "text": "Така премиерът Бойко Борисов отговори на въпрос на репортер на БНТ дали е възможно да се стигне до предсрочни избори след като опозицията реши да бойкотира работата на парламента. \"Искат да събарят държавата. Ако искат, да го направим\", каза премиерът. Той оцени действията на БСП и ДПС като провокация в навечерието на визитата на председателя на Европейския парламент Антонио Таяни във вторник. Премиерът коментира още, че бойкот няма, защото депутатите от БСП са обявили, че ще участват в гласуванията в пленарната зала. Министър-председателят пристигна в Народното събрание преди  гласуването на оставката на председателя Димитър Главчев  (ГЕРБ). Преди началото на заседанието той влезе в стаята на председателя на Народното събрание, където е и председателят на групата на ГЕРБ Цветан Цветанов, предаде \"Фокус\".", "date": "2017.11.17", "title": "Цитат на деня: Като се стигне до предсрочни избори, к'во?"}
{"url": "http://www.dnevnik.bg/evropa/novini_ot_es/2017/11/17/3079771_pregovorite_za_sustaviane_na_koaliciia_v_germaniia/", "text": "Опитите на германския канцлер Ангела Меркел да състави трипартийна коалиция може да продължат и през уикeнда, след като партиите не успяха да се споразумеят по ключови въпроси като миграцията и финансите, предаде \"Ройтерс\". През нощта и трите партии заявиха, че ще си починат няколко часа и ще подновят разговорите около обяд в петък. \"Все още вярваме, че си струва да работим за това с цялата си енергия\", каза генералният секретар на Християндемократическия съюз на Меркел. \"От друга страна, е очевидно, че е трудно\", допълни той. Волфганг Кубицки, заместник-председател на Свободните демократи (FDP), каза пред репортери, че е \"изключително разочарован\" след четири седмици преговори без споразумение. \"Ако нещата продължат така, няма да стигнем много по-далеч\", коментира Кубицки. \"Разочароващо е, когато седнете на масата за преговори и осъзнаете, че сте точно там, от където сте тръгнали\", посочи той. Според Михаел Келнер от Зелените все още има много работа. \"Нищо не е договорено, нищо не е решено\", каза той. Меркел искаше в четвъртък да завърши проучвателните разговори за съставяне на коалиция, но атмосферата се нажежи скоро след началото на преговорите. Според лидера на FDP Кристиан Линднер има напредък по въпросите за дигитализацията, Европа и по други теми, но партиите остават разделени за миграцията и финансите. (Повече за позициите на различните партии можете да прочетете  тук ). Канцлерът е под натиск от своя собствен консервативен блок, особено от баварската сестринска партия - Християнсоциалния съюз (CSU), да отстоява ключови позиции, най-вече за миграцията. CSU иска общ \"стандарт\", допускащ не повече от  200 000 нови имигранти  в Германия годишно въз основа на хуманитарни причини, което обаче според Зелените е противоречи на конституцията.", "date": "2017.11.17", "title": "Преговорите за съставяне на коалиция в Германия буксуват"}
{"url": "http://www.dnevnik.bg/na_put/2017/11/17/3078311_poganovskiiat_manastir_i_jdreloto_na_erma_kakvo/", "text": "Само на 90 километра от София, на около час и 40 минути път с автомобил, се намират две китни сръбски селца – Поганово и Власи. Двете села са разположени в планински район, недалеч от ждрелото на река Ерма. В тях заедно живеят не повече от 150 души. Между двете землища на селото е сгушен някогашният български, а днес сръбски манастир \"Св. Йоан Богослов\", по-известен в Сърбия и у нас просто като \"Погановския манастир\". Гледката към величествените скали на ждрелото откъм селата и откъм манастира е наистина внушителна. Красотата на това място е увековечена в пътепис преди повече от век не от кого да е, а от големия български публицист и основател на Българския туристически съюз Алеко Константинов. Ето как на 12 октомври 1895 г. Щастливеца описва красотата на природата на това целунато от Бога място в пътеписа \"Какво? Швейцария ли?...\":  Пътят до манастира е изключително живописен За да стигнете до Погановския манастир трябва да продължите по международния път от границата с България, който води към Пирот и Ниш. На около 18 километра след границата трябва да отбиете вляво, следвайки табелата за село Суково. Ще преминете през жп прелез без бариера, като след няколко километра ще подминете и самото село Суково. Ако по пътя се отбиете в местно кафене, няма как да не ви направят впечатление в действителност елегантните сръбски възрастни дами, излезли на раздумка със свои съселянки. Вероятно ще ви впечатлят и добре поддържаните къщи и дворове на местните хора. Продължете направо, докато стигнете до отбивката за село Власи, но не завивайте към самото селото. Само няколко километра по-натам е Погановският манастир, построен в началото на величественото ждрело на Ерма. Пътят между последните села и манастира е изключително впечатляващ. Докато вдясно текат тихите води на река Ерма, той се лъкатуши под грубо изрязани скали. Когато стигнете до манастира, на паркинга ще ви посрещнат любезните местни продавачи на мед, сирене и сувенири. До самия паркинг има и уютен ресторант, където може да опитате типичната за Сърбия скара и доручак (закуска), състояща се от яйца на очи, наденички и вкусно сирене. Но със сигурност там няма да забележите нищо по-впечатляващо от извисяващите се над вс скали и oт красивия манастир. А за да стигнете до манастира трябва да преминете пеша над тесен железен мост над реката. И тъкмо там вече може да се насладите на живописните пейзажи и да направите снимки за спомен. Манастирът е обновен и уютен Дворът на красивия мъжки манастир \"Св. Йоан Богослов\" е добре поддържан и подреден с вкус. Същото важи и за добре облагородения район около манастира. Мястото е много спокойно и идеално за поклоннически отдих в някоя от стаите за гости или просто за кратък обяд под величествено извисяващите се скали на ждрелото. Погановският манастир има интересна история Манастирът \"Св. Йоан Богослов\" е напълно завършен през 1499 г. Неговият градеж започва около 100 години по-рано. Макар и на пръв поглед малък, храмът в двора на манастира е пищно украсен и красиво зографисан. Историята на манастира е пряко свързана с тази на средновековна България. В края на 14 век районът на Погановския манастир е бил под владението на деспот Константин Деян. Неговата съпруга била дъщерята на цар Иван Александър, а пък тяхната дъщеря Елена се омъжила за византийския император Мануил II Палеолог през 1393 г. Малко преди смъртта си деспот Константин започнал строежа на манастира в чест на Йоан Богослов. След Освобождението манастирът бил в пределите на България до ноември 1920 г. Двустранната икона от Поганово, която днес е изложена в криптата на катедралата \"Св. Александър Невски\" в София, се е помещавала в храма на манастира \"Св. Йоан Богослов\" до началото на 20 век. Иконата е дарена на манастира от византийската императрица Елена, дъщерята на деспот Константин. След като запалите свещ в манастира задължително се разходете поне километър-два по пътя в ждрелото на Ерма, за да усетите величието на природата, описана от Алеко Константинов още преди 120 години. Предвид краткото разстояние до България, любителите на красивата природа и на религиозния туризъм не биха имали оправдание да не посетят мястото поне веднъж в живота си. А защо не и още този уикенд?!", "date": "2017.11.17", "title": "Погановският манастир и ждрелото на Ерма: Какво? Швейцария ли?..."}
{"url": "http://www.dnevnik.bg/biznes/2017/11/17/3079760_durjavata_niama_da_dava_poveche_pari_za_belene_uveri/", "text": "Ако проектът за АЕЦ \"Белене\" бъде подновен, държавата ще участва единствено с апортна вноска на вече съществуващите активи. Няма вариант да се дават допълнително пари. Това каза в интервю за БНТ министърът на енергетиката Теменужка Петкова. Тя коментира заключенията на  представения вчера доклад на БАН,  който оценява различни варианти за осъществяване на проекта, в който държавата досега е вложила 3 млрд. лв. \"Няма вариант в доклада на БАН, който разглежда предоставянето на допълнителен ресурс от държавата\", подчерта Петкова. Предстои авторите на доклада да го представят в парламента и заключенията им да бъдат обсъдени в правната, енергийната и икономическата комисия. Решение ще бъде взето на основата на обсъжданията с депутатите и с професионалната общност, увери тя. Министърът припомни, че според доклада след 2030 г. в България и региона ще има недостиг на електроенергийни мощности в размер на 2000 мегавата, колкото е проектната мощност на \"Белене\". Освен това българският проект е много по-напреднал от конкурентните, които се планират в съседни държави - има изградена лицензирана площадка, оборудването е готово, припомни тя. В отговор на въпрос за цената на тока от бъдещата централа Петкова коментира, че прогнозите не могат да имат висока степен на вероятност като според учените от БАН тя ще е около 60 евро при 40 - 42 евро сега на енергийната борса. \"Въпросът е какво ще каже пазарът, БАН посочва, че пазарният риск няма как да бъде минимизиран и препоръчва да се търси инвеститор, който да сподели с държавата този риск,\" каза министърът. \"Ако се тръгне към реализация, това ще е темата, по която дискусията трябва да се обедини и това е темата, която ще реши дали проектът ще се реализира\", продължи Петкова като подчерта, че е нужен и анализ на рисковете, ако проектът не се осъществи. \"Най-лошият сценарий според БАН е да не се прави нищо по този проект. Тотална загуба е, ако не правим нищо, всичко, вложена досега, трябва да бъде отразено в загуба\", подчерта енергийният министър. Тя припомни, че към проекта е проявила интерес най-голямата китайска ядрена компания, но само конкретна процедура може да провери доколко е сериозен той.", "date": "2017.11.17", "title": "Държавата няма да дава повече пари за \"Белене\", увери Петкова"}
{"url": "http://www.dnevnik.bg/bulgaria/2017/11/17/3079783_zoran_zaev_s_bulgariia_stanahme_ne_samo_priiateli_a_i/", "text": "С България станахме не само приятели, съюзници станахме след договора\", каза в интервю за Би Ти Ви премиерът на Македония Зоран Заев. Той коментира подписания с България  договор за добросъседство , като допусна, че до края на годината документът ще бъде ратифициран от македонския парламент. Македонският премиер посочи, че критиците са казвали, че страната му ще загуби от договора, но сега се виждало, че тя само печели. Заев изтъкна, че за няколко месеца Македония от страна, скарана с всичките си съседи, се е превърнала в страна, която е в добри отношения с тях. \" С Гърция градим приятелството, останал е един политически проблем – името, но ще го уредим и него\", уверен е той. Заев посочи, че вероятно в това отношение ще бъдат направени отстъпки и от двете страни, като отчете, че Атина също е смекчила позициите си. \"Делбите носят кавги, а кавгите носят бедност и не носят перспективи\", заяви Заев. На въпрос за историята и личностите от миналото той посочи, че България и Македония имат обща история. Попитан за езика на който се води интервюто (то беше без преводач), той каза: \"И на български, и на македонски, и на струмски диалект. Ние говорим, за да се разберем\". Той добави, че в Македония има повече от една националности и посочи, че в парламента вече е законопроект, който дава повече права за употребата на майчиния език. \"Македония е модерно общество и е абсолютно в правото на всеки гражданин да се определя\", посочи Заев. По отношение на изграждането на пътища между България и Македония, Заев каза, че вярва, че това ще е един от приоритетите на целия регион. На въпрос за проекта \"Скопие 2014\" и дали построените в последните години статуи ще останат в центъра на Скопие, Заев каза, че на него лично те не му допадат. Изтъкна,ч е във време на световна финансова криза за този проект са похарчени 700 млн. евро и правителството още има да плаща фактури за стотици милиони. \"В Европа хората градят модерни сгради, в Македония повторно се строеше барок, за да могат да ни върнат в средните векове\", смята той. \"Знаете от колко години сме пред вратите на Европа, от 2005 г., и вероятно ще сме там още години\", каза още Заев. По думите му в Македония е приключила тежка политическа криза, която всички се надяват да не се повтаря.", "date": "2017.11.17", "title": "Зоран Заев: С България станахме не само приятели, а и съюзници"}
{"url": "http://www.dnevnik.bg/politika/2017/11/17/3079793_dimitur_glavchev_podade_ostavka_kato_predsedatel_na/", "text": "Димитър Главчев подаде оставка като председател на парламента. Решението е взето тази сутрин, след като министър-председателят Бойко Борисов прекара повече от час в кабинета на Главчев и председателите на парламентарните групи. \"С колегите доста поговорихме. Ясно е, че това е добре обмислен план за действие на опозицията. Винаги съм твърдял, че държавата и стабилността са по-важни от всичко. Решението на г-н Главчев ще го чуете след малко в зала\", коментира Бойко Борисов преди началото на заседанието. \"Искам да се възстанови нормалната парламентарна обстановка в залата и по никакъв начин да не хвърляме сянка върху предстоящото председателство\", каза Димитър Главчев, след като обяви, че подава оставката си. \"Когато има някакъв проблем, ние веднага реагираме, за разлика от други\", посочи той. Председателят на парламента добави, че няма да обяснява какво е направил, тъй като мисли, че е постъпил в рамките на правилника за организацията и дейността на НС. Главчев определи оставката си като морален акт, тъй като правителството работи добре и той трябва да даде пример за възстановяване на парламентаризма. За финал на краткото си изказване той благодари на всички, които го подкрепят и на тези, които не го подкрепят. Новият председател на Народното събрание ще бъде избран още днес. Пред журналисти в кулоарите Главчев заяви, че   (ГЕРБ). След като излезе от залата, Димитър Главчев каза, че вероятно ще напусне парламента, тъй като не може да бъде в една зала с БСП. Колегите му от ГЕРБ настоявали да остане. Главчев видимо беше развълнуван с насълзени очи. Формирaщото се парламентарно мнозинство беше на мнение, че оставката не трябва да се приема, разказа Цветан Цветанов за председателския съвет от трибуната на пленарна зала. Чуло се и мнението на опозицията, която заявила, че ще влиза избирателно на заседания, ако Главчев остане на поста си. Цветанов каза, че се очаква в НС да има обръщение от председателя на Европейския парламент. Не искаме половината зала да е празна, каза той. Цветанов добави, че това, което е направил Главчев е постъпка, която всеки трябва да оцени. \"Нека с тази оставка да няма спекулация. Той го прави, воден от национален интерес, само за да възстанови парламентарната обстановка\", заяви председателят на групата на ГЕРБ. Според него този акт трябва да бъде много ясен сигнал, че управляващите не желаят да има дискредитиране на парламента и лични нападки от трибуната. Оставката беше поискана от БСП след като  Главчев в сряда отстрани лидера й Корнелия Нинова  от заседание. Смяната на Главчев е третата смяна на председател на парламента в най-новата ни история. В 36-то Народно събрание Стефан Савов (СДС) е заменен от Александър Йорданов (СДС). Савов заема поста от 4 ноември 1991 г. до 24 септември 1992 г. Подава оставката си заради правителствената криза под натиска на ДПС. Огнян Герджиков също не успява да изкара цял мандат, като председател. Той ръководи парламента от 5 юли 2001 г. до 4 февруари 2005 г. Заменен е от Борислав Великов, който довършва мандата на парламента до 17 юни 2005 г. Герджиков е отстранен по искане на опозицията, заради двама депутати от НДСВ - Теодора Литрова и Николай Чуканов, който гласуват \"за\" заедно с опозицията.", "date": "2017.11.17", "title": "Димитър Главчев подаде оставка като председател на Народното събрание (обновена)"}
{"url": "http://www.dnevnik.bg/sviat/2017/11/17/3079799_izrael_e_gotov_da_raboti_sus_sauditska_arabiia_za/", "text": "Израел е готов да си сътрудничи и обменя разузнавателна информация със Саудитска Арабия \"за справяне с Иран\", заяви началникът на генералния щаб на израелската армия Гади Айзенкот в публикувано днес рядко интервю за арабска медия, предаде \"Франс прес\". \"Готови сме да споделим нашия опит и разузнавателна информация с умерените арабски страни за справяне с Иран\", заяви Айзенкот за информационния сайт \"Елаф\", който е създаден от саудитски бизнесмен и се намира във Великобритания. \"Готови сме да споделим информацията, ако е необходимо\", настоя той след въпрос на Елаф дали Израел неотдавна е споделял разузнавателна информация със Саудитска Арабия. Представител на израелската армия потвърди казаното от Айзенкот. Той добави, че даденото в Тел Авив интервю е първото от този род на действащ началник на израелския генерален щаб с арабска медия.  Саудитска Арабия не поддържа дипломатически отношения с Израел, а Иран е  основният враг на Израел , отбелязва АФП. Израелските ръководители многократно са заявявали, че възходът на Иран и породените от него тревоги у някои страни от региона създават ново сближаване на интереси. Те намекват, че от това може да се получи нова дипломатическа конфигурация в региона, където само две арабски страни са сключили мир с Израел. /БТА", "date": "2017.11.17", "title": "Израел е готов да работи със Саудитска Арабия за справяне с Иран, обяви висшият военен"}
{"url": "http://www.dnevnik.bg/politika/2017/11/17/3079798_bsp_se_vurna_v_plenarnata_zala_volia_napusna_do/", "text": "След оставката на Димитър Главчев като председател на 44-ия парламент депутатите от \"БСП за България\" се върнаха на работа в пленарна зала. Лидерът на \"Воля\" Веселин Марешки обяви, че парламентарната му група няма да участва в заседанията на Народното събрание до напускането на червения депутат проф. Иво Христов заради  репликата му, че \"80% от българите са дебилни\" . Оставката на Главчев бе условието на  80 депутати от \"БСП за България\" да участват занапред в заседанията на 44-ия парламент . В четвъртък народни представители от БСП и ДПС внесоха искане за отстраняването на Главчев като председател на Народното събрание, след като в сряда той отстрани от пленарната зала лидера на БСП Корнелия Нинова по време на нейно изказване. Очакванията бяха искането на опозицията да бъде отхвърлено днес, но след заседание на председателския съвет на парламента с участието на премиера Бойко Борисов тази сутрин Главчев обяви, че се оттегля от поста в името на мира. \"Решението на Главчев е неизбежно и правилно, но и горчив урок за цялата политическа класа\", обяви лидерът на БСП Корнелия Нинова от парламентарната трибуна. Според нея оставката на Главчев е урок за управляващото мнозинство, че е \"нормално да има управляващи и опозиция; че е нормално да сме на различни мнения, че е нормално да има свобода на словото; че върховният орган е парламентът и изпълнителната власт се излъчва от този парламент\". Корнелия Нинова обяви, че от създалата се ситуация може да има загуби, но печели \"правовият ред и парламентаризмът\".\"Ние от БСП за България ще бъдем гарант за правовия ред и демокрацията\", обяви лидерът на БСП и призова: \"Да издигнем парламентаризма във висша форма на управление\". Лидерът на ДПС Мустафа Карадайъ заяви, че депутатите от движението високо оценяват личния акт на Главчев. Той призова следващият председател на Народното събрание да е на нивото, на което се изисква да бъде. Според Карадайъ основна грижа на председателя на парламента е да работи за авторитета на институцията, но и срещу ксенофобията. Лидерът на \"Воля\" Веселин Марешки каза, че в парламента има двоен аршин и поиска оставката на депутата от \"БСП за България\" Иво Христов. \"На вас харесва ли ви някой ваш колега да ви нарича 80% дебили?\", попита Марешки народните представители. \"Воля\" няма да участва в нито едно заседание, докато Иво Христов не си подаде оставката. Ние от \"Воля\" никога няма да си позволим да обиждаме нито един гражданин\", каза още Марешки. По-рано от трибуната зам.-председателят на ГЕРБ Цветан Цветанов призова БСП да се поучи от примера с оставките.", "date": "2017.11.17", "title": "БСП се върна в пленарната зала, \"Воля\" напусна до оставката на Иво Христов, нарекъл 80% от българите дебили"}
{"url": "http://www.dnevnik.bg/evropa/novini_ot_es/2017/11/17/3079438_alfa_risurch_10_godini_sled_vlizaneto_v_es_bulgarite/", "text": "Българите остават едни от най-големите еврооптимисти, възприемат по-осъзнато произтичащите от членството ползи и ангажименти и имат по-рационално отношение към общоевропейските решения по актуални проблеми. Опитът отключва и някои евроскептични настроения, но към момента те остават в сянката на позитивните нагласи. Това показват резултатите от национално-представително проучване на \"Алфа Рисърч\", проведено по поръчка на Представителството на Европейската комисия в България, в периода 16 – 25 септември 2017 г. сред извадка от 1021 души. Проучването е по повод 10 години след приемането на страната ни за пълноправен член на ЕС. Одобрението за ЕС  От влизането на България в ЕС през 2007 г. досега, одобрението за еврочленството се запазва в рамките на 50%, срещу 16% неодобрение и 34% неутрални оценки. За този период най-големи еврооптимисти са по-младите българи, с по-високо образование, активност и мобилност, жителите на столицата и големите градове, икономически активните и хората с доходи над средното ниво. По-скептични остават възрастните жители на малките населени места, с по-ниско образование, икономически неактивни или заети с неквалифициран труд. Спечелихме ли от еврочленството Според проучването има съществена разлика в обществените нагласи за ефектите от приобщаването на България към ЕС. В края на 2008г. се наблюдаваше поляризация между очакванията за умерен ефект от еврочленството и неудовлетвореност от липсата на бърза видима промяна в страната, а въвеждането на европейски правила се приемаше като налагане на незаслужени ограничения пред България. Сега обаче в съотношение 51%:26% българите смятат, че страната е спечелила от членството. По-сдържана е оценката в личен план: 19% от живеещите в страната смятат, че перспективите пред тях се увеличават, а 15% се възприемат като губещи. Привлекателен образ Мнозинството от пълнолетните жители на страната възприемат ЕС като демократичен (63%), закрилящ (52%) и солидарен (52%). Сред по-критичните оценки се откроява мнението на 46%, че ЕС е бюрократичен и в по-малка степен неефективен (32%). И в началото на еврочленството, и сега като най-важни предимства хората продължават да възприемат шансовете, които свободното движение им предоставя. Тук е и най-значителният ръст в оценките за ползата от европейското членство - възможностите за пътуване в страни от ЕС нарастват от 15% през 2008 г. до 49% през 2017 г.; шансовете за образование бележат двоен ръст - от 4% през 2008 г. до 10% през 2017 г.; а за намиране на работа, троен ръст - от 6% до 22% за същия период. (горе) (долу)", "date": "2017.11.17", "title": "\"Алфа Рисърч\": 10 години след влизането в ЕС българите остават еврооптимисти"}
{"url": "http://www.dnevnik.bg/politika/2017/11/17/3079822_cveta_karaiancheva_beshe_izbrana_za_predsedatel_na/", "text": "Парламентарната група на ГЕРБ предложи досегашния заместник-председател на парламента Цвета Караянчева за председател на Народното събрание и тя беше избрана. \"За\" нея гласуваха 138 души. Против бяха трима и 71 се въздържаха, всичките от БСП. Друга кандидатура нямаше. Ще работя така, че всички да се чувстваме равни, каза след избирането си Караянчева. \"Тук е залата в която трябва да се чуват всички мнения, основани на политики, а не на личностни нападки\", каза още тя. Караянчева напомни, че депутатите са избрани за да представляват районите си \"Когато прехвърчат личностни искри и тона излиза от рамки, трябва някой да потушава емоции. Сигурно ще има такива моменти, но трябва да проявим мъдрост и далновидност\", каза Караянчева. Тя добави, че председателство на ЕС което предстои България да поеме от януари е рядък шанс. \"Нека да бъдем мъдри, смирени, да казваме своето мнение, но да мислим за България\", призова още новият председател на парламента. \"Смятаме, че това е една достойна кандидатура и през всичките години като народен представител е давала добри законодателни идеи\", обяви шефът на парламентарната група на ГЕРБ Цветан Цветанов при номинацията на Караянчева.  Оставката на Димитър Главчев  беше подадена сутринта", "date": "2017.11.17", "title": "Цвета Караянчева беше избрана за председател на Народното събрание (обновена)"}
{"url": "http://www.dnevnik.bg/sport/2017/11/17/3079824_serena_uiliams_se_e_omujila_za_aleksis_ohanian_v_nju/", "text": "Рекордьорката по спечелени титли от Големия шлем в тениса Серена Уилямс се е омъжила за Алексис Оханян. Двамата са се венчали на тържествена церемония в Ню Орлиънс, съобщава АФП. До момента за сватбата се знае малко, като според \"Пийпъл\" на събитието е имало около 250 гости. Сред тях са били много известни личности в шоубизнеса като Бионсе, Ева Лонгория и главния редактор на списание \"Вог\" Анна Уинтур. \"Серена, изпращам ти всичките си положителни чувства за този много специален ден. Желая ти много щастлива сватба, фантастично тържество и живот, пълен с щастие с Алексис Оханян\", написа в \"Инстаграм\" треньорът на тенисистката Патрик Муратоглу. Уилямс и Оханян, който е съосновател на Reddit, се запознали през 2015 г. в Рим. На 1 септември тази година  тенисистката роди дъщеря си Алексис Олимпия . Муратоглу няколко пъти каза, че  американката гледа към завръщане на корта още за Australian Open през януари 2018 г .", "date": "2017.11.17", "title": "Серена Уилямс се е омъжила за Алексис Оханян в Ню Орлиънс"}
{"url": "http://www.dnevnik.bg/bulgaria/2017/11/17/3079859_jena_e_udarena_ot_metalen_kus_dokato_chakala_avtobus_v/", "text": "Жена е била ударена от метален къс тази сутрин, докато чакала на спирка на градския транспорт в София, предаде БНР, Инцидентът е станал на бул. \"Цариградско шосе\". Пострадалата е на 31 години. Тя вероятно е била ударена от предмет, който е паднал от намиращ се в близост строеж. Жената е настанена в болница \"Св. Анна\". От пресцентъра на лечебното заведение информираха, че тя има рана на главата и ще остане за наблюдение в клиниката по неврология.", "date": "2017.11.17", "title": "Жена е ударена от метален къс, докато чакала автобус в София"}
{"url": "http://www.dnevnik.bg/sviat/2017/11/17/3079802_zetiat_na_trump_ne_e_predal_vajni_imeili_za_uikiliiks/", "text": "Зетят на американския президент Доналд Тръмп, Джаред Къшнър, не е споделил с екипа на \"руското разследване\" имейлите, разпространявани в екипа на Тръмп, които говорят за \"задкулисни\" комуникации с Русия по време на предизборната кампания, съобщиха американски сенатори, цитирани от \"Ройтерс\" и \"Гардиън\". Те обясниха, че са разбрали за съществуването на тези документи от показания на други свидетели. Чарлз Грасли и Даян Файнстийн, сенатори от комисията по правни въпроси към Сената, казаха, че в предадените от Къшнър документи липсват \"документи, за които се знае, че съществуват, но не са включени\" и които са свързани с   с него и покана за вечеря, без да навлизат в подробности. Двамата отбелязаха и че Къшнър е получил  , и ги е препратил на лица от предизборния щаб на Тръмп. Именно \"Уикилийкс\" публикува миналото лято имейли от щаба на демократическата партия, които станаха част от поводите за начало на разследванията за руска намеса във вота и за връзки между лица от щаба и Москва. Не са предоставени и  разпечатки от разговори , които според разследващите също са били проведени в хода на кампанията, казаха сенаторите в писмо до адвокат на Къшнър. Последният увери, че клиентът му оказва пълно съдействие на разследващите, но не коментира твърдението им, че той избягва да предаде всички документи, за да не засегне привилегията на Тръмп да не предава на Конгреса цялата информация, с която разполага. Комисията по правни въпроси води само едно от всички паралелни разследвания за предполагаема намеса в американските избори, редом с това на специалния прокурор Робърт Мюлър и на комисиите по разузнаване в Конгреса и Сената. Къшнър е сред представителите на \"вътрешния кръг\" на Тръмп, които според сп. \"Атлантик\" са  били в течение  на комуникацията между \"Уикилийкс\" и най-големия син на президента, Доналд Тръмп-младши. В писмото си сенаторите не дават подробности за \"задкулисните\" комуникации. Къшнър многократно е отхвърлял твърденията, че в седмиците след изборите е предложил да установи таен канал за връзка между екипа на Тръмп и Москва, който да е извън обхвата на американските институции и да може да се използва, преди милиардерът да влезе в Белия дом. Според някои публикации и високопоставени източници същото твърдение е било повтоено от бившия руски посланик  Сергей Кисляк , който се е срещал с него. Според двамата сенатори до комисията по правни въпроси са достигнали и документи от комуникации със Сергей Милиън, който оглавява Руско-американската търговска камара. Милиън се смята (но отрича да има подобна роля) за един от източниците на информация в досието на Тръмп, съставено от бившия британски разузнавач  Кристофър Стийл  и разказващо за връзките на Тръмп с Русия. От друга страна именно връзката на досието на Тръмп с Демократическата партия, финансирала (макар и без знанието на Стийл по неговите думи) изготвянето на досието постави разследванията в Конгреса  под въпрос .", "date": "2017.11.17", "title": "Зетят на Тръмп не е предал важни имейли за \"Уикилийкс\" и Русия в сената на САЩ"}
{"url": "http://www.dnevnik.bg/kultura/2017/11/17/3077825_holdun_kolfiild_progovaria_na_nov_glas_otkus_ot_noviia/", "text": "Новият превод в много по-голяма степен се доближава до езика на героите на Селинджър от 50-те години на XX в. - времето, в което Холдън Колфийлд предприема своето бунтовно бягство от елитното си училище в Пенсилвания до езерото с патиците и въртележката на нюйоркския \"Сентръл парк\". \"Изборът на преводач не беше случаен: Висок професионализъм, рутина, стотици преведени заглавия, лингвистична изобретателност, която може да бъде доведена до еквилибристика, но и преводаческа смелост, за която някои твърдят, че е на крачка от езиковата бруталност.\" - така от издателството определиха качествата на Светлана Комогорова-Комата. Очаквайте разговор с нея в \"Дневник\". Оформлението на корицата е преди много години от самия Селинджър, отбелязват от \"Дамян Яков\". 10 ДОСТА РАНО БЕШЕ ОЩЕ. Не знам колко беше часът, но не беше много късно. Едно нещо мразя, и то е да си лягам, когато изобщо не съм уморен. Затова си отворих куфарите, извадих чиста риза, а после отидох в банята, измих се и взех да се преобличам. Мислех да взема да сляза долу и да видя какво, по дяволите, става в \"Лавандуловата зала\". Там, в хотела, имаше нощен клуб – \"Лавандуловата зала\". Докато се преобличах обаче, за една бройка не звъннах на сестричката ми Фийби. Много ми се искаше да си поговоря с нея по телефона. Сече ѝ акълът, и въобще. Ала не можех да рискувам да ѝ звънна, защото тя си е детенце и нямаше да е будна, а камо ли да се навърта около телефона. Мина ми през ум, ако вдигнат нашите, да затворя, обаче и така нямаше да се получи. Щяха да се досетят, че съм аз. Майка ми винаги познава, че съм аз. Тя е екстрасенс. Обаче хич нямаше да ми е зле да си полафя малко с Фийби. Само да я видите! Никога в живота си не сте виждали толкова хубаво и умно детенце. Много е умна. Пълна отличничка е още откакто започна училище. Всъщност единственият тъпак в семейството съм аз. Брат ми Ди Би е писател, и въобще, а брат ми Али, този, дето почина и дето ви разказвах за него, беше магьосник. Аз съм единственият истински тъпак. Ама Фийбито трябва да я видите. Тя има една такава рижава коса, малко като тази на Али, и лятно време я носи много къса. През лятото си я прибира зад ушите. Има хубавки ушета. Зиме обаче косата ѝ е доста дълга. Понякога майка ми я сплита на плитки, друг път – не. Ама е много хубава. Само на десет години е. И тя си пада кльощава като мен, обаче приятно кльощава. Тъничка като кънкьорка на ролкови кънки. Наблюдавах я веднъж през прозореца как пресича Пето авеню на път към парка и си е точно такава – тъничка като кънкьорка. Тя ще ви се хареса. Значи, кажеш ли нещо на Фийбито, тя е наясно точно за какво говориш, по дяволите. Можеш дори да я водиш със себе си навсякъде. Ако я заведеш на някой скапан филм например, тя е наясно, че филмът е скапан. Ако я заведеш на някой читав филм, наясно е, че филмът е читав. С Ди Би я заведохме да гледаме един френски филм, \"Жената на хлебаря\", с Ремю . Направо я усмърти. Любимият ѝ обаче е \"Трийсет и деветте стъпала\" с Робърт Донат. Знае го тоя смотан филм наизуст открай докрай, защото съм я водил да го гледа към десетина пъти. Когато Донат отива в оная шотландска ферма например, докато бяга от ченгетата, и въобще, в киното Фийби извикваше в един глас с оня шотландец: \"Херинга ядеш ли?\". Всичките реплики ги знае наизуст. И когато оня професор във филма, дето всъщност е германски шпионин, си вирва кутрето да го покаже на Робърт Донат и част от средната става липсва, Фийбито го изпреварва – тя си вирва кутрето в тъмното да ми го покаже, точно пред лицето ми. Бива си я нея. Ще ви се хареса. Единственият проблем е, че понякога е твърде обичлива. Много е емоционална за дете. Сериозно. И нещо друго прави – постоянно пише книги. Само че не ги довършва. Всичките са за някакво дете на име Хейзъл Уедърфийлд – само че Фийбито го пише \"Хезал\". Хезалката Уедърфийлд е момиче детектив. Уж била сираче, обаче нейният старец току изниква отнякъде. Баща ѝ неизменно е \"висок привлекателен джентълмен, около двайсетгодишен\". Това ме убива. Фийбито. Тя ще ви се хареса, свята клетва ви давам. Умна си беше още от мъничка. Когато беше още фъстък, двамата с Али я извеждахме в парка с нас, особено в неделя. Али имаше платноходка, с която обичаше да се заиграва в неделя, и вземахме Фийбито с нас. Тя си слагаше бели ръкавици и вървеше точно помежду ни като съща дама, и въобще. И когато двамата с Али се разговорехме за разните му работи като цяло, Фийбито слушаше. Понякога я забравяш, че е край теб, защото си беше съвсем мъниче, обаче тя ти напомняше за присъствието си. Постоянно те прекъсваше. Току ще бутне Али или мен и ще каже: \"Кой? Това кой го каза? Боби или госпожата?\". И като ѝ кажем кой, и тя ще рече: \"А-а...\", и мигом ще продължи да слуша, и въобще. Тя направо убиваше и Али. Искам да кажа, и той ѝ се кефеше. Сега е на десет години и вече не е чак такъв дребосък, обаче все така усмъртява всички – или поне всички с поне малко акъл в главата. Както и да е, тя беше от хората, с които винаги ти се приказва по телефона. Но твърде много се боях, че ще вдигнат нашите и ще разберат, че съм в Ню Йорк и са ме изритали от \"Пенси\", и въобще. И затова просто си дооблякох ризата. После се приготвих и слязох с асансьора долу във фоайето да видя какво става.", "date": "2017.11.17", "title": "Холдън Колфийлд проговаря на нов глас (откъс от новия превод на \"Спасителят в ръжта\")"}
{"url": "http://www.dnevnik.bg/bulgaria/2017/11/17/3079878_komisiiata_na_potrebitelite_proveriava_ofertite_za_8/", "text": "Комисията за защита на потребителите (КЗП) започва кампания за проверка на офертите за 8 декември, съобщиха от пресцентъра на комисията. Председателят й Димитър Маргаритов уточни, че инспекциите обхващат и обявите на информационните табла в университетите. Маргаритов отбеляза, че рисковете са по-големи, тъй като \"студентите са млади хора, които по-еуфорично пазаруват и по-рядко купуват туристически пакети и почивки\". \"Когато информацията е оскъдна, цената е обективно невъзможно ниска, трябва да направят по-внимателна преценка и да не се предоверяват. Да се интересуват повече от детайла, дали в пакета са включени всички разходи за празнична вечеря или за евентуална съпътстваща програма\", предупреди той. Жалби във връзка с некоректни туристически оферти постъпват в КЗП целогодишно, като повече са по време на активен сезон. Оплакванията от услугите в този сектор обаче са едва около 5% от всички, постъпващи в комисията, обобщават от там. Във връзка с подготовката на коледните и новогодишни празници председателят на комисията предупреди потребите да внимават и да съпоставят различните оферти. \"Когато се обещава подарък към дадена покупка или стоки в подаръчен комплект, може да се окаже, че по-изгодно би било да си ги купят от друго място, без непременно те да са комплектовани или да има анонс за тяхната по-изгодна цена\", даде пример той.", "date": "2017.11.17", "title": "Комисията на потребителите проверява офертите за 8 декември"}
{"url": "http://www.dnevnik.bg/photos/2017/11/17/3079854_snimka_na_denia_chaikite_na_indiia/", "text": "Рибари хранят чайки в сутрешната мъгла над река Ямуна в Индия. Реката е свещена за индусите. На брега ѝ е разположен и архитектурният шедьовър \"Тадж Махал\".", "date": "2017.11.17", "title": "Снимка на деня: Чайките на Индия"}
{"url": "http://www.dnevnik.bg/sviat/2017/11/17/3079860_pochina_posledniiat_bos_na_bosovete_na_sicilianskata/", "text": "На 87-годишна възраст почина последният т.нар. \"бос на босовете\" на сицилианската мафия Салваторе (Тото) Риина, съобщава БТА. Известният с прякорите \"Звяра\" заради кръвожадния си нрав и \"Късия\" заради ниския си ръст (само 158 сантиметра), е починал в болница в северния италиански град Парма. Здравословното състояние на прочутия мафиотски бос се влоши след две операции, които му бяха направени, след като бе диагностициран с рак. Тото Риина бе заловен през 1993 г. Той излежаваше 26 доживотни присъди за убийството на около 40 души и за ролята си в стотици поръчкови убийства. Година преди Риина да бъде арестуван, негови жертви станаха две знакови фигури за борбата срещу мафията в Италия - съдия Джовани Фалконе и неговият близък сътрудник и прокурор на Палермо Паоло Борселино. Тото Рина е роден през 1930 г. в Корлеоне. Малкият сицилиански град е родно място и за редица други мафиотски босове, сред които Бернардо Провенцано, по прякор \"Булдозера\". Корлеоне е обезсмъртен в легендарната книга на Марио Пузо \"Кръстникът\", по която е заснета не по-малко прочутата едноименна филмова трилогия на Франсис Форд Копола.", "date": "2017.11.17", "title": "Почина последният \"бос на босовете\" на сицилианската мафия"}
{"url": "http://www.dnevnik.bg/sport/2017/11/17/3079858_chernogorec_noevci_izdiga_ljuboslav_penev_za_prezident/", "text": "Любослав Пенев ще се кандидатира за президент на Българския футболен съюз (БФС). Това обявиха двама души, които опитаха да внесат в деловодството на организацията \"писмо за намерение\" за кандидатурата на Пенев. Те се представиха като хора от инициативния комитет, който издига бившия нападател за президент. Двамата се явиха пред сградата на БФС в Бояна с разпечатани материали - папки, брандирани с лика на Пенев, съдържащи писмо, което е подписано от аматьорския \"Черногорец\" (Ноевци). В момента процедурата по подготовката за изборите за президента на БФС не е започнала. Първата стъпка е да бъде свикано заседание на изпълнителния комитет, което по информация на \"Дневник\" ще се проведе през декември. На него трябва да бъде определена дата за конгреса на футболния съюз и тогава ще започне срокът за внасяне на документите. \"Не ни приеха писмото, защото не са готови - нямат регистър и все още не са готови. Това нормално ли е\", заяви представилият се за човек от инициативния комитет. Той обясни, че датата 17 ноември е избрана символично, като насочи вниманието към историческата победа с 2:1 срещу Франция на \"Парк де пренс\" от 1993 г. \"Това е писмо за намерение за кандидатирането на г-н Любослав Пенев. Нищо повече. Човекът е професионалист и ще работи за благото на българския футбол. Като мине изпълкомът, ще внесем документите. Но в БФС не са готови. Това е безхаберие\", заяви той. По думите му \"амбицията на Любо Пенев е да оправи футбола\". До момента липсва каквото и да е потвърждение от самия Пенев за участие в конгреса. Бившият нападател е треньор на втория отбор на \"Валенсия\". Преди време собственикът на \"Лудогорец\"  Кирил Домусичев каза, че зад евентуалните кандидатури на Наско Сираков и Пенев стои кръгът \"Царско село\" . Това предизвика  острата реакция на Сираков . \"Все още не сме говорили с \"ЦСКА-София\" и \"Левски\". Знаем какво сме започнали и ще доведем нещата до край. Накрая народът ще ги измете. Хората убедиха Любо Пенев да се кандидатира, няма никакви кръгове\", каза вносителят на писмото от \"Черногорец\". Своеобразната кампания в подкрепа на Пенев започна във \"Фейсбук\", където беше създадена страницата \"Любослав ПЕНЕВ - Президент на БФС, в името на България\". Първо там се появи визията на кампанията с лика на Пенев, както и информация, че днес ще бъде внесено писмото за намерение.", "date": "2017.11.17", "title": "\"Черногорец\" (Ноевци) издига Любослав Пенев за президент на БФС"}
{"url": "http://www.dnevnik.bg/biznes/2017/11/17/3079862_regulatori_preduprejdavat_za_riskove_ot_uchastie_v/", "text": "Европейският орган за ценни книжа и пазари предупреждава инвеститорите за значителните рискове в случаите на т.нар. първично предлагане на виртуална валута. В случай, че обмисляте инвестиране или пък вече сте инвестирали, трябва да вземете предвид значителните рискове, които това може да ви донесе, включително пълната загуба на вашата инвестиция, посочват от Комисията за финансов надзор. Обръщат особено внимание на това, че ако такова първично предлагане не е предмет на регулиране, никой инвеститор няма да получи закрила. От европейския орган наблюдават бурен растеж на тези предлагания, които набират капитал за предприятия, и е загрижен, че инвеститорите може да не осъзнават значителните рискове, които поемат. От двете институции предупреждават, че става дума за високо спекулативни инвестиции. В зависимост от структурата си тези предлагания може да попаднат извън полето на регулиране. В този случай инвеститорите не могат да се възползват от закрилата, която им дават регулираните инвестиции. Съществува и опасност от измама или престъпна дейност, дължаща се на анонимността на предлаганията и възможността им да набират големи суми за кратък период. Това е иновативен начин за набиране на средства от широк кръг от хора, като се използват виртуални валути или виртуални парични единици. Възможно е също да бъде определено като първично набиране на виртуална парична единица или продажба на виртуална парична единица. Обичайно физическо или юридическо лице издава виртуална валута или виртуална парична единица и ги предлага за продажба или обмен срещу традиционни валути, като например евро, или по-често срещу виртуални валути, например биткойн (Bitcoin) или етер (Ether). Характеристиките и целите на виртуалната валута или виртуалната парична единица варират. Някои виртуални валути или виртуални парични единици служат, за да се осигури достъп или да се купи услуга или продукт, които емитентът развива в процеса на първичното предлагане. Други предоставят право на глас или на дял от бъдещите доходи на издателя. Някои нямат материална стойност. Някои виртуални валути или виртуални парични единици се търгуват и/ или могат да се разменят след емитирането им срещу традиционни или виртуални валути на специализирани борси за виртуални валути. Кампаниите за първично предлагане се осъществяват онлайн като се използват интернет и социални медии. Обикновено виртуалните валути или виртуалните парични единици се създават и разпространяват като се използва технологията за разпределение на сметки (DLT) или блокчейн. Първичните предлагания се използват за набиране на средства за широк кръг от проекти, включително, но не само, набиране на дълг за бизнеси чрез DLT. Буквално всеки, който има достъп до интернет, може да участва в такова предлагане. Какви са основните рискове Според Европейския орган тези предлагания на виртуална валута са изключително рискови и високо спекулативни инвестиции. Какви са основните рискове:", "date": "2017.11.17", "title": "Регулатори предупреждават за рискове от участие в първично предлагане на виртуални валути"}
{"url": "http://www.dnevnik.bg/sviat/2017/11/17/3079866_irlandiia_zaplashi_da_blokira_pregovorite_za_brekzit/", "text": "Ирландия не е готова да приеме преговорите с Великобритания за напускане на Европейския съюз да преминат в следващата втора фаза идния месец, каза външният министър на страната Саймън Коувни, цитиран от \"Ройтерс\". \"Да, всички искаме да преминем към втората фаза на преговорите за Брекзит, но сега не се намираме в ситуация, която да ни позволява това,\" обясни той пред журналисти. \"Има много сериозни проблеми, особено свързани с границата (между Великобритания и Ирландия), които трябва да се изяснят,\" добави първият ирландски дипломат преди среща с британския си колега Борис Джонсън. Освен това промяната в оношенията между ЕС (в частност Ирландия) и Великобритания би изисквала по-дълъг преходен период - \"по-скоро четири или пет години,  отколкото две \", както иска Лондон, добави Коувни. \"Не виждаме как можем да избегнем твърда граница,\" каза още той. С думите си той взе страна в принципния спор между Лондон и Брюксел за това дали преговорите за бъдещите търговски отношения на Обединеното кралство със съюза могат да започнат паралелно с тези за напускането, или трябва първо да се уточнят най-важните въпроси, свързани с финансовите задължения на Лондон, статута на  европейските граждани  във Великобритания и границата със Северна Ирландия. Брюксел настоява за втория вариант, но обяви начало на  \"вътрешни преговори\"  за бъдещите връзки с Лондон, а другия месец европейските лидери трябва да вземат решение дали да ги започнат официално. В четвъртък вечерта ирландският премиер Лео Варадкар предупреди, че Дъблин няма да приеме идеята за \"твърда граница\" със Северна Ирландия и призова въпросът да се реши в преговорите за напускането, за да не остане за следващата година. \"Искаме всякакви предложения за физическа граница, твърда граница или каквато и да било препратка към миналото да отпаднат от преговорите преди началото на всякакви преговори за търговските отношения,\" каза той преди предстоящата среща с премиера Тереза Мей в кулоарите на международен форум в Швеция, цитиран от \"Файненшъл таймс\" и \"Айриш таймс\". Варадкар поиска и по-дълъг преходен период след Брекзит. Междувременно Джонсън защити позицията на \"Даунинг стрийт\", като каза, че правителството не омаловажавало въпроса за ирландската граница и ще работи с Дъблин, за да може той да бъде разрешен. По думите му Лондон няма  никакъв интерес  от \"твърда граница\" между Северна Ирландия и Ирландия. \"Разбирам защо\" Дъблин настоява за четири до пет години преходен период за Брекзит, \"но мисля, че е възможно (преходът) да се случи за много по-малко време... Сега трябва да побързаме (с търговските преговори) и може би не е нужно да чакаме дълго, за да дадем на бизнеса яснота за това как ще работи системата.\" За Великобритания е важно да даде начало на бъдещите търговски преговори до края на годината, за да даде сигурност на бизнеса преди планираното напускане през март 2019 г. Ирландия и Европейската комисия предложиха Северна Ирландия да остане част от единния европейски пазар и митническия съюз и така на практика да се създаде \"специална икономическа зона\" във Великобритания, но това предложение за момента не е прието от Лондон. ", "date": "2017.11.17", "title": "Ирландия заплаши да блокира преговорите за Брекзит заради границата с Великобритания"}
{"url": "http://www.dnevnik.bg/evropa/novini_ot_es/2017/11/17/3079893_mnogo_poveche_rumunci_otkolkoto_bulgari_viarvat_che/", "text": "Много повече румънци, отколкото българи, смятат, че гласът им се чува в Европейския съюз. Това показва проучване по повод десетгодишнината от членството на двете страни в блока. Според анализ, направен от \"Алфа Рисърч\", 36% от българите имат усещането, че са чути в ЕС (подробните данни за България можете да намерите  тук ). Идентично проучване в Румъния показва доста по-висок процент – 55 на сто. По думите й според проучването румънците стават активни европейски граждани, а в дебата за бъдещето на Европа те застават на страната на председателя на Еврокомисията Жан-Клод Юнкер. За румънците ЕС остава една от институциите, в която по-голямата част от тях (57%) имат най-голямо доверие. За 51% от анкетираните румънското Председателство на Съвета на ЕС (януари-юни 2019 г.) ще е важен момент в живота им. Според 46% от анкетираните еврочленството е донесло повече ползи на Румъния срещу 25% на обратното мнение. Общо 58% одобряват влизането на страната в Шенген, а 46% са за влизането в еврозоната. Отрицателно е мнението за Шенген на 24% от запитаните, а за еврозоната - на 40%. Запазва се висока подкрепатаз а разширяването на ЕС. Прави впечатление, че много повече румънци (50%), отколкото българи (22.7%) одобряват влизането на Турция в ЕС. И за нашата страна данните сочат, че българите остават едни от най-големите еврооптимисти, възприемат по-осъзнато произтичащите от членството ползи и ангажименти и имат по-рационално отношение към общоевропейските решения по актуални проблеми. Опитът отключва и някои евроскептични настроения, но към момента те остават в сянката на позитивните нагласи. По думите на Геновева Петрова, изпълнителен директор на \"Алфа Рисърч\" 10 години не са достатъчни за пълната интеграция на България в ЕС, но предвид обществените нагласи, възможностите от еврочленството и факта, че все повече българи се идентифицират с общоевропейските проблеми, процес на интеграция има. В България има обществен консенсус, че няма по-благоприятна алтернатива за нас освен ЕС и то на фона на сериозните центробежни тенденции в съюза през тези години, допълни Петрова.", "date": "2017.11.17", "title": "Много повече румънци, отколкото българи, вярват, че гласът им в ЕС се чува"}
{"url": "http://www.dnevnik.bg/sviat/2017/11/17/3079908_iaponska_kompaniia_se_izvini_che_nein_vlak_e_poteglil/", "text": "Железопътна компания в Япония поднесе извинения на пътниците си, след като един от междуградските ѝ влакове потегли с 20 секунди по-рано, отколкото е било предвидено по разписание, съобщи Би Би Си. Ръководството на експресната линия между столицата Токио и град Цукуба обяви, че \"искрено се извинява за неудобството,\" причинено от факта, че влакът е потеглил в 9:44:20, вместо в 9:44:40 ч. Грешката е станала, защото служителите \"не са проверили разписанието достатъчно добре и са извършили операцията по потегляне,\" се казва още в съобщението. Експресът между Токио и Цукуба изминава разстоянието за 45 минути, а годишно превозва близо 130 милиона души. Компанията отбелязва още, че до нея не са достигнали оплаквания въпреки грешката. Всъщност пътниците, които не са успели да хванат влака заради ранното потегляне, са изпитали съвсем малко неудобство: следващият е дошъл след четири минути, пише \"Гардиън\". Потребители на социалните мрежи реагираха с изненада на извиненията, други поздравиха компанията или споделиха в \"Туитър\" и \"Фейсбук\" съобщенията до жп превозвачите, които работят в собствените им страни. В Япония както закъсненията, така и по-ранното потегляне на влакове е рядкост - особено ако става дума за метрото в големите градове, където сложната транспортна мрежа изисква максимална точност.", "date": "2017.11.17", "title": "Японска компания се извини, че неин влак е потеглил с 20 секунди по-рано"}
{"url": "http://www.dnevnik.bg/biznes/2017/11/17/3079934_evroins_stupva_na_ruskiia_zastrahovatelen_pazar/", "text": "\"Евроинс Иншурънс Груп\", част от \"Еврохолд България\", ще придобие значителен дял в руското застрахователно дружество ООО РСО \"Евроинс\", съобщават от компанията. Сделката е подписана на 16 ноември и се очаква да бъде приключена след одобрение от регулаторните органи.  ООО РСО \"Евроинс\" е специализирана в сегмента на общото застраховане в Русия и развива дейност в страната от 2003 г., като предлага повече от 50 продукта. През 2016 г. руската компания реализира 21 млн. евро премиен приход (40% ръст на годишна база). Посредством увеличение на капитала \"Евроинс\" ще придобие 49% от застрахователя за 3.6 млн. евро, като по този начин компанията ще може да разгърне дейността си в Русия, допълват от там.  Придобиването е и в унисон със стратегията на компанията за разрастване в страните от ОНД, които имат значителен потенциал за растеж предвид ниското проникване на застрахователни продукти и тенденцията за последваща консолидация на пазара, посочват от компанията.  Към момента \"Евроинс Иншурънс Груп\" развива дейност в 8 страни, в които обслужва над 2.5 млн. клиенти - България, Румъния, Македония, Украйна и Гърция, като има нишови операции в Италия, Испания и Полша. В първите 4 страни компанията притежава свои дъщерни дружества като \"Евроинс Румъния\" е сред трите най-големи в сектора на общото застраховане. След придобиването на руската компания, годишните приходи от застрахователни премии на групата ще надхвърлят 400 млн. евро, а тя ще бъде представена на пазари с население от над 200 млн. души. През последните години \"Евроинс Иншурънс Груп\" придоби застрахователния бизнес на германската Talanx International в България и Украйна – съответно \"ХДИ Застраховане\" и HDI Strakhuvannya, на холандската Achmea в България - \"Интерамерикан\", на QBE в България и Румъния, както и застрахователния портфейл на АТЕ Иншурънс, румънското дъщерно дружество на гръцката \"Пиреос банк\".  \"С придобиването на руската ООО РСО \"Евроинс\", застрахователната ни група разширява присъствието си в Източна Европа и затвърждава водещите си позиции в региона. Придобиваме компания, чийто бизнес се намира в подем и оперира на пазар с огромни мащаби. Прогнозите за руската икономика са благоприятни и очакванията са страната да реализира растеж през следващата година, с което окончателно да излезе от рецесията, в която се намираше през последните две години\", коментира в прессъобщение Асен Христов, председател на надзорния съвет на \"Еврохолд България\".", "date": "2017.11.17", "title": "\"Евроинс\" стъпва на руския застрахователен пазар"}
{"url": "http://www.dnevnik.bg/sviat/2017/11/17/3079967_irakskata_armiia_otne_ot_isliamska_durjava_kontrola/", "text": "Иракските въоръжени сили обявиха, че са отвоювали граничния град Рауа, последния контролиран от \"Ислямска държава\" град, и дадоха сигнал за пълния разгром над джихадистката групировка, предаде \"Ройтерс\". Макар това все още да не е обявено официално, успехът на иракските сили на практика бележи края на т. нар.  \"халифат\"  на джихадистите, който те установиха през 2014 г. в големи части от Ирак и Сирия.  В изявление генерал-лейтенант Абдул Амеер Рашид Яраллах от съвместното командване на армията каза, че Рауа е \"изцяло освободена\", а знамето на страната е \"издигнато над сградите ѝ\". \"С освобождаването на Рауа можем да кажем, че всички райони, в които ДАЕШ има присъствие, са освободени,\" казва говорител на въоръжените сили, използвайки презрително арабскоезично съкращение за групировката. Предстои иракската армия да се справи с бойците, избягали в пустинята, и да установи контрол над иракските граници. Миналата седмица и силите на президента Башар Асад в Сирия  обявиха победа  над \"Ислямска държава\" след освобождаването на Букамал, но сраженията им с джихадистите в околностите на граничния град продължиха.", "date": "2017.11.17", "title": "Иракската армия отне от \"Ислямска държава\" контрола над последния ѝ град"}
{"url": "http://www.dnevnik.bg/razvlechenie/2017/11/17/3079935_djordj_kluni_shte_se_snima_v_serial_po_paragraf_22/", "text": "Двайсет години след като напусна \"Спешно отделение\", сериалът, който го направи звезда, американският актьор Джордж Клуни се завръща към телевизията. Той ще се снима в минисериал по романа \"Параграф 22\" на Джоузеф Хелър, съобщи \"Ройтерс\". Нещо повече, актьорът ще режисира участва в шестсерийната продукция, където ще играе ролята на полковник Каткарт - командирът на главния герой Джон Йосарян. Снимките ще започнат в началото на 2018 г., но засега не са обявени имената на други лица от екипа. Смятана за една от най-влиятелните книги на миналия век, сатирата на Хелър за Втората световна война разказва за пилоти, които се опитват да се измъкнат от служба, позовавайки на невменяемост. Според параграф 22 обаче единственият начин да докажат, че са лишени от здрав разум, е като се впускат в животозастрашаващи мисии. Заглавието на книгата е станало нарицателно за абсурдните парадокси на бюрокрацията и невъзможността на индивида да се пребори с държавната система.", "date": "2017.11.17", "title": "Джордж Клуни ще се снима в сериал по \"Параграф 22\""}
{"url": "http://www.dnevnik.bg/evropa/novini_ot_es/2017/11/17/3079969_bulgariia_e_na_vtoro_miasto_po_privlecheni_investicii/", "text": "България е сред петте страни, класирани най-напред по размерите на инвестициите, които са били задействани чрез Европейския фонд за стратегически инвестиции (EFSI), предаде БНР. До нас се нареждат Естония, Гърция, Португалия и Испания. Според данни към края на октомври 2017 г., представени от Европейската комисия, одобреното от Европейската инвестиционна банка (EIB) финансиране за България посредством фонда EFSI е било в размер на 344 млн. евро. Предоставените по този начин финансови гаранции се очаква да активират инвестиции за общо 1,561 млрд. евро, което отрежда на България второ място сред всички членове на ЕС по отношение на активираните инвестиции посредством EFSI спрямо БВП на съответната страна. България е изпреварена единствено от Естония, където EIB е одобрила средства от фонда EFSI в размер на 110 млн. евро, които да генерират общи инвестиции в страната за 741 млн. евро. Европейската комисия отчита, че чрез плана \"Юнкер\" са били финансирани три проекта в България, свързани с инфраструктура и иновации, като от фонда EFSI са били предоставени 281 млн. евро и се очаква те да генерират инвестиции за тези проекти в размер общо 652 млн. евро. Одобрените заеми на Европейската инвестиционна банка за малки и средни по размер компании в нашата страна (към ноември 2016 г.) са били размер на 150 млн. евро, като се очаква те да докарат инвестиции за общо 408 млн. евро. Чрез фонда EFSI са били одобрени девет споразумения за финансиране на малки и средни по размер български компании за 63 млн. евро, като се очаква това да активира инвестиции за общо 909 млн. евро. Еврокомисията посочва, че от това ще се възползват 6047 по-малки или т.нар. \"стартъп\" компании в нашата страната. Според данните на Европейската комисия Инвестиционният план за Европа, известен като планът \"Юнкер\", се очаква да донесе европейски инвестиции, които ще надвишат 251,6 млрд. евро. Самите сделки, одобрени по плана EFSI, възлизат на 49,6 млрд. евро под формата на директно финансиране и са сключени във всички 28 страни членки на ЕС. Около 528 хиляди малки и средни предприятия се очаква да се възползват посредством плана \"Юнкер\" от подобрен достъп до финансиране, посочва Европейската комисия.", "date": "2017.11.17", "title": "България е на второ място по привлечени инвестиции от плана \"Юнкер\""}
{"url": "http://www.dnevnik.bg/detski_dnevnik/2017/11/17/3079130_s_decata_v_pochivnite_dni_18_i_19_noemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Как да напишем тайно съобщение, което дори родителите ни не могат да разберат? Защо възникват шифрите? От каменните плочи до шифровъчните машини, \"Музейко\" кани деца над 8 години в света на секретната комуникация. От 12.30 те ще разберат защо и как е възникнала нуждата от разменяне на тайни съобщения. Ще демонстрират различни техники за кодиране, които после може да приложат, като напишат сами тайно съобщение с фенолфталеин и проявят с амоняк. - Магазин Декатлон Подуяне е подготвил спортни състезателни и забавни игри за децата от 11 часа. Запишете се за безплатно участие  тук . - временна изложба на аквариумни рибки  може да бъде разгледане всеки ден до 20 декември от 10 до 19 часа. Тя включва обитатели на речните и морски води от близо петдесет различни вида – най-любопитните декоративни рибки, сред които екземпляри от видовете черен нож, уару, ягуар цихлида, риба-лъв, червен папагал, сребърна акула, оранда, скалария, телескоп, трофеус дюбози, гибицепс, лабидохромис и др. Най-едрите \"експонати\" са червеноопашат сом, наричан още \"речно чудовище\", достигащ дължина 1.8 м, както и псевдоплатистома с максимална дължина в природни условия до 1.5 м, а в аквариумни – до 0.9 м. Най-малките са от видовете гупа – достигащи от 2 до 4 см и риба-клоун – до 5–8 см. Последният вид е интересен с това, че живее по двойки и ако самката загине, мъжкият се превръща в женска, развивайки съответните полови белези. Риба-стрелец и скат от вида Potamotrigon motoro са сред най-редките живи експонати в изложбата. Periopthalmus papilio е с най-необичайния външен вид от представените в залите на музея риби. През любовния период мъжките впечатляват \"дамите\" със скокове над водата, при което разперват огромния си и ярко разкрасен гръбен плавник. За първи път пред публика се показват някои екзотични сладководни видове, сред които делфин, огнена змиорка, червеноопашат халцеус, африканска арована, сом кукувица, нотоптерус чилата. За най-малките посетители на музея е подготвена изненада – всяко дете може да оцвети или нарисува някои от най-интересните и познати \"експонати\" – риба клоун, дамсел, златна рибка. Неделя - Ателието  очаква деца между 5-7 годишна възраст от 11:00-12:30ч. и деца между 8-14-годишна възраст от 13:00–14:30ч. Според стара легенда в природонаучния музей е скрит предмет, свързан с животните от древен Египет. Единствените, които могат да го открият и справят със загадката, са младши-изследователите на \"Био игри\". В първата част на ателието, децата ще участват в логически, състезателни игри, разделени в групи, за да открият съкровището и разкрият мистерията. Във втората част ще научат повече за древните животински божества на Египет. Всяко дете ще си изработи играчка по темата от глина. Необходимо е записване на  info@bio-game.org . Информация можете да получите на 0882/ 523281. Ще могат да участват само предварително записани деца.  -  \"Вълшебната къща на Ема\"  кани деца от 3 до 5 години на работилницата   от 11.30 ч. Малките художници ще рисуват върху платно и ще научат за различните видове пеперуди, техният живот и как да ги изобразяват. От 17 часа пък ателието е приготвило Заниманието е подходящо за деца от 4 до 12 г. Те ще научат как да рисуват кученце с темперни бои. Необходимо е предварително записване, на тел: 0887764649 или на nevenadacheva@gmail.com.", "date": "2017.11.17", "title": "С децата в почивните дни (18 и 19 ноември)"}
{"url": "http://www.dnevnik.bg/sport/2017/11/17/3080059_mok_shte_obiavi_reshenieto_za_uchastie_na_rusiia_v/", "text": "Изпълнителният комитет на  Международния олимпийски комитет (МОК)  ще обяви окончателното решение за участието на Русия на олимпийските игри в Пьончан на 6 декември. Това съобщи пресслужбата на МОК след многобройни запитвания. Заседанието на Изпълкома на МОК ще се проведе на 5 и 6 декември в Лозана. \"Решението за участие на руски спортисти на игрите ще бъде взето от изпълнителния комитет, въз основа на отделните комисии\", гласи съобщението. През юли 2016 г. МОК нареди две независими комисии да направят разследване по резултатите на доклада \"Макларън\". Той установи системно използване на допинг от руски спортисти, подпомагано чрез програма от държавата. В момента комисиите ръководени от Денис Осуалд и Самуел Шмид трябва да представят резултатите от своето разследване. Комисията \"Осуалд\" проверява отново всички положителни проби, а \"Шмид\" разследва участието на служители на Министерството на спорта в прикриването на допинг нарушения. Въз основа на резултатите от тях МОК ще вземе решение за участието на руския отбор на олимпийски игри. Съществува вариант да спортистите да получат разрешение отново да участват под неутрален флаг, както се случи на световното първенство по лека атлетика. Министърът на спорта на Русия  Павел Колобков  обаче категорично отрече подобна възможност. В четвъртък  Съветът на Световната антидопингова агенция (WADA) отказа да възстанови правата на Руската антидопингова агенция (RUSADA) . Президентът на МОК Томас Бах каза, че това няма да повлияе на решението за руските спортисти. Руската държавна телевизия ще бойкотира игрите Междувременно руската държавна телевизия (ВГТРК) обяви, че ще бойкотира  олимпийските игри в Пьончан , ако до тях не бъдат допуснат руски спортисти. По план каналът \"Русия 1\" трябва да излъчва игрите за територията на страната, но това може и да не стане. Подобна възможност ще се отрази негативно върху рейтинга на държавната телевизия, която традиционно по време на олимпийски игри има най-голям пазарен дял. Това ще доведе и до сериозен отлив на рекламодатели, които имат интерес към спортната програма. В Русия вече се появиха информации, че е възможно частната телевизия \"Мач ТВ\" да закупи правата за излъчване на олимпийските игри. \"Мач ТВ\" е най-големият партньор на спорта в Русия и излъчва Шампионската лига, местното футболно първенство, както и най-големите спортни събития по художествена гимнастика, моторни спортове, бокс, лека атлетика и т.н. От пресслужбата на телевизията обаче обясниха, че за момента не са взели решение.", "date": "2017.11.17", "title": "МОК ще обяви решението за участие на Русия в Пьончан 2018 на 5 декември"}
{"url": "http://www.dnevnik.bg/biznes/2017/11/17/3080057_za_mesec_danuchnite_sa_ustanovili_skrito_razpredeleni/", "text": "След продължилата малко повече от месец контролна кампания на НАП спрямо фирми, които бяха посочили във финансовите си отчети значителни суми в брой, 3 млрд. лв. вече не са налични в касите на фирмите. Това съобщават от данъчната администрация. Става дума за суми, които според счетоводните отчети на фирмите са в касите, но това не е така. До момента фирмите са декларирали над 200 млн. лв. като скрито разпределение на печалба, а над 130 млн. лв. са внесени в бюджета под формата на данък върху дивидентите. На над 550 дружества са възложени проверки и ревизии, а хиляди други получиха предупредителни писма от приходната агенция. В резултат на това значителна част от компаниите коригираха финансовите си резултати за миналата година или декларираха, че са изплатили дивиденти. До края на 2017 г. всяка фирма, което доброволно признае допуснати счетоводни и данъчни отклонения при касовата си наличност, ще получи възможност за корекция на вече подадени данни без да му бъде възлагана проверка или ревизия, обещават от НАП. През следващата година обаче на дружествата, които продължават да твърдят, че разполагат с големи суми на каса ще бъдат извършени инвентаризации на наличните средства и при необходимост проверки или ревизии. \"Опитът ни в последните месеци потвърждава, че над 13-те млрд лв., които бяха посочени във финансовите отчети, са мит. В голяма част от случаите ставаше дума за непозволени счетоводни операции и скрито разпределение на печалба. Въпреки всичко намираме подхода да насърчим доброволни корекции за по-подходящ от автоматичното налагане на санкции и затова в оставащите дни до края на годината компаниите могат да се свържат с НАП за съдействие. През 2018 г. обаче законът ще бъде прилаган в пълната му строгост\", коментира изпълнителният директор на НАП Галя Димитрова, цитирана от ведомството.", "date": "2017.11.17", "title": "За месец данъчните са установили скрито разпределени от фирми 3 млрд. лв."}
{"url": "http://www.dnevnik.bg/bulgaria/2017/11/17/3080064_nai-malko_9_dushi_sa_zaginali_pri_chelen_sblusuk_mejdu/", "text": "Пътнически микробус с пернишка регистрация и товарен автомобил от Шумен се удариха челно в района на ловешкото село Микре. При инцидента на място са загинали седем души, а 21 са били ранени, съобщиха от областната дирекция на МВР в Ловеч. Всички пострадали са транспортирани в ловешката болница, където двама души са починали. Един тежко пострадал е транспортиран до болницата в Плевен. Останалите ранени са в ортопедичното и хирургичните отделения на ловешката болница.  По данни на Апелативната прокуратура във Велико Търново в микробуса са пътували група незрящи, които са били на екскурзия. По първоначални информация шофьорът му е навлязъл в насрещната лента за движение, след което е последвал челен удар с товарния автомобил. На мястото на инцидента са изпратени 4 реаномобилa от ВМА и болница \"Лозенец\". Това е станало след разпореждане на премиера Бойко Борисов. Министърът на здравеопазването Кирил Ананиев също пътува към мястото на катастрофата. Осигурени са допълнителни консумативи за болницата в Ловеч. Болниците в Плевен, София и Велико Търново са в готовност да приемат ранени при необходимост. В дежурната част на ОДМВР–Ловеч пък временно е открита телефонна линия – 0887 593 168, на която роднини и близки могат да получат информация за хората, загинали и пострадали при тежкия пътен инцидент. Премиерът Борисов разпореди още министерството на транспорта да извърши пълна проверка на микробуса. Сигналът за катастрофата е подаден малко преди 13 ч. Произшествието е станало на главния път между София и Варна. Движението в района на катастрофата е спряно. Всички автомобили се отклонява по обходен маршрут. Община Перник обяви 20 ноември за ден на траур в памет на загиналите жители на града, пътуващи в микробуса.", "date": "2017.11.17", "title": "Най-малко 9 души са загинали при челен сблъсък между микробус и камион край Микре (обновена)"}
{"url": "http://www.dnevnik.bg/kultura/2017/11/17/3080046_sofiiski_literaturen_festival2017_na_fokus_sa_polsha/", "text": "Литературата на страните от Вишеградската четворка - Полша, Словакия, Унгария и Чехия - са фокус на петия Софийски литературен фестивал, съобщават организаторите му от Асоциация \"Българска книга\". Дванадесет чуждестранни гости и над 60 български автори ще вземат участие във събитието, което ще се проведе успоредно с Панаира на книгата между 12 и 17 декември в НДК. От Полша гостуват писателката Кая Малановска, поетът Еугениуш Ткачишин-Дицки и Кшищов Варга, един от майсторите на всепризнатия полски литературен репортаж. От Словакия идват авторите Михал Хворецки, Яна Беньова и Петер Били; от Унгария - Виктор Хорват, Ласло Мартон, Дьорд Драгоман, а от Чехия: Михал Айваз, Ива Прохазкова и Милош Урбан. Всички те са познати на българския читател със своите книги или преводи в поетични антологии, а някои вече са били у нас. Към писателските срещи ще има нов подход: тематични дискусии, домакинствани от известни български писатели и модерирани от лица от различни сфери на изкуствата. Режисьорът Иглика Трифонова ще модерира разговор с участието на Милен Русков и Георг Драгоман, Момчил Николов, Владимир Полеганов, Кая Малановска и писателката-психотерапевт Албена Стамболова ще говорят за психологията на съвременния градски човек, литературоведът Амелия Личева ще представи най-новото поколение жени-автори в българската литература. Деян Енев, Кристин Димитрова, Оля Стоянова, Радослав Парушев, Бойко Ламбовски, Александър Секулов, Захари Карабашлиев, Владислав Тодоров и Ангел Игов, чийто нов роман предстои да излезе, ще бъдат сред другите автори на сцената на литературния фест. Организаторите планират и паралелна програма с изложби, концерти, дискусии и занимания за деца. Новите български илюстратори и темата за самопубликуването - как да издадеш и разпространиш книгата си сам, ще бъдат обект на специални събития. Като акцент се очертава изложба на дисидентските издания от Чехословакия пред 1989 г. - личната колекция на бившия посланик на Чехия в България Петър Поспихал, един от най-младите сподвижници на Вацлав Хавел. В разговор с него ще се включат създателите на българските \"Глас\" и \"Мост\" Владимир Левчев и Едвин Сугарев, Пламен Дойнов, Миглена Николчина и Михаил Неделчев. Сред музикалните събития изпъква концерта на българския хип-хоп артист и уличен поет Стругаре. Повече за писателите и фестивала има на неговия  сайт .", "date": "2017.11.17", "title": "Софийски литературен фестивал'2017: на фокус са Полша, Чехия, Словакия и Унгария"}
{"url": "http://www.dnevnik.bg/sport/2017/11/17/3079907_bostun_produlji_pobednata_si_seriia_i_sreshtu/", "text": "Водачът в Източната конференция на Националната баскетболна лига (НБА) \"Бостън селтикс\" доказа, че е отборът в най-добра форма от началото на сезона. \"Келтите\" записаха 14-а поредна победа след драматичен успех с 92:88 срещу шампиона \"Голдън стейт уориърс\" като домакини. \"Войните\" имаха превъзходство до средата на третата четвърт, когато водеха с 17 точки и контролираха случващото се на паркета. Шампионите допуснаха да бъдат изравнени до края на частта след силна игра в защита на играчите на \"Бостън\". Интригата в последната четвърт се запази до края, като състезателите на \"келтите\", водени от гарда Кайри Ървинг, показаха по-здрави нерви в заключителните моменти. Най-голям принос за успеха на \"Бостън\" имаше Джейлън Браун, който завърши мача с 22 точки, седем борби, два чадъра и две откраднати топки. 21-годишният играч посвети силната си игра на най-добрия си приятел от колежа в Джорджия Тревин Стиийд, който почина вечерта преди мача. \"Трудно е да го приема. Всички бяхме шокирани от новината. Знаех, когато идвах към залата, че той би искал да играя. Трудно ми беше да си събера мислите, но разговарях с майка му и семейството му, които ме окуражиха да дойда и да играя, въпреки че не бях в кондиция да го направя. Не исках да напускам стаята си, но излязох и играх в негова памет\", каза Браун след двубоя, цитиран от сайта на лигата. Ал Хорфърд и Ървинг също имаха главна роля за успеха, като добавиха съответно по 18 и 16 точки. Най-резултатен в мача беше крилото на \"Уориърс\" Кевин Дюрант с 24 точки. Слаб мач направи звездата на шампионите Стеф Къри, който беше под стандарта си при стрелбата от игра. Гардът завърши двубоя с едва девет точки, като вкара три от 14 опита от близко разстояние и реализира две тройки от девет опита. Клей Томпсън също нямаше ден, като записа 13 точки. С успеха си \"Бостън\" продължава да бъде водач в Източната конференция с 14 победи и две загуби. Загубата на \"Уориърс\" пък прекъсна серията на отбора от седем поредни победи. Шампионите са втори на Запад с 11 победи и четири загуби, като имат един успех по-малко от водача \" Хюстън рокетс \". Тази нощ отборът от Тексас разгроми с 142:116 \"Финикс сънс\" като гост. Играчите на \"Хюстън\" реализираха по 45 точки в първата и втората част, като поведоха с 25 и до края контролираха спокойно играта. \"Рокетс\" са първият отбор, който вкарва 90 или повече точки до почивката от 1 октомври 1991 г. Тогава постижението отново беше дело на тексасците. Звездата на тима Джеймс Хардън беше над всички, като завърши двубоя с 48 точки, две борби и даде седем асистенции на съотборниците си. Завърналият се от контузия Крис Пол завърши с дабъл-дабъл. Той записа 11 точки, 10 асистенции и четири борби в мача.", "date": "2017.11.17", "title": "\"Бостън\" продължи победната си серия и срещу шампиона, \"Хюстън\" вкара 90 точки за две четвърти"}
{"url": "http://www.dnevnik.bg/zdrave/2017/11/17/3080094_edna_peta_ot_bulgarite_ne_se_lekuvat_pravilno_s/", "text": "Ново проучване на Европейската комисия показва, че 21% от българите прекъсват курса си на лечение с антибиотици, когато се почувстват по-добре, макар и това да е противопоказно, а три четвърти от хората като цяло са неосведомени за вредите, които неправилният или ненужният прием на антибиотици могат да причинят. Това съобщиха специалисти в пресконференция днес по повод Световната седмица за отговорно прилагане на антибиотици. Антибиотичната резистентност е сред най-големите заплахи за човешкото здраве и безопасността на храните в световен мащаб. Тя възниква по естествен път, но неправилната употреба на антибиотици при хора и животни може значително да ускори процеса. Все повече инфекции като пневмония, туберколоза и гонорея са трудно податливи на антибиотично лечение, тъй като използваните медикаменти са все по-неефективни, обясниха директорите на Националния център по заразни и паразитни болести в България, българския офис на Световната здравна организация и Националната референтна лаборатория по антибиотична резистентност. Всяка година жертвите на инфекции, причинени от резистентни микроорганизми, надхвърлят 25 хил. в Европа и 700 хил. в световен мащаб. Със сегашните темпове на ръст на антимикробична резистентност има опасност до 2050 г. това да се превърне в по-честа причина за смърт от рака. По данни на Европейския център за профилактика и контрол върху заболяванията,   на антибиотици в доболничната помощ, или около 80% от общото потребление в хуманната медицина. Но проблемите са в неправилното изпълнение на лечението, прекомерната или превантивна употреба за болести, при които антибиотиците нямат ефект, използването на по-силни от необходимото медикаменти, или пък използването на широкоспектърни антибиотици, когато могат да се прилагат такива с тесен и насочен ефект към конкретните бактерии. Всичко това може да се предотврати, ако преди изписването на антибиотици се прави антибиограма, а след това пациентите спазват предписаното им лечение. Съветите на Световната здравна организация са:", "date": "2017.11.17", "title": "Една пета от българите не се лекуват правилно с антибиотици, съобщиха специалисти"}
{"url": "http://www.dnevnik.bg/sviat/2017/11/17/3079986_upravliavashtite_v_zimbabve_iskat_mugabe_da_napusne/", "text": "Обръчът около президента на Зимбабве Робърт Мугабе се затяга, след като въоръжените сили на страната обявиха,  че са завзели властта  по-рано тази седмица. Управляващата партия ЗАНУ-ПФ се готви да принуди 93-годишния държавен глава да напусне властта, което той за момента отказва да направи, съобщава \"Ройтерс\", като се позовава на високопоставен източник от партията. Мугабе, който е  единственият лидер  на Зимбабве, откакто страната стана независима през 1980 г., настоява, че още е на власт. Източникът от партията му обаче даде да се разбере, че Африканският национален съюз на Зимбабве - Патриотичен фронт (ЗАНУ-ПФ) искат той да напусне поста. \"Ако продължава да не отстъпва, ще уредим да бъде уволнен в неделя,\" казва източникът. \"Ако стане така, във вторник ще има импийчмънт,\" казва той. Държавният вестник на Зимбабве публикува в четвъртък снимки, на които се вижда Мугабе на снимки с началника на генералния щаб Константино Чиуенга, който завзе властта тази седмица. Според ЗАНУ-ПФ идеите на някои политици в Зимбабве Мугабе да остане на власт до изборите, които трябва да се проведат догодина, не могат да се осъществят. \"Няма връщане назад,\" каза източникът за \"Ройтерс\". \"Това е все едно мачът да се отложи заради пороен дъжд тъкмо когато домакините водят с 90 на 0 в 89-ата минута.\" Съпругата на Мугабе, Грейс (която оглавява партията) е под домашен арест, а най-важните ѝ политически съюзници са задържани от военните. Полицията, която дълго подкрепяше Мугабе, сега не се съпротивлява, отбелязва агенцията. \"Народът на Зимбабве ще преговаря с Мугабе\" В социалните медии жители на Зимбабве разпространяваха гневно съобщение до Чиуенга: \"Ако Мугабе откаже да подаде оставка, нека армията го заведе на Първа улица (една от главните в Зимбабве) и да го остави там. Народът на Зим ще преговаря с него.\" Армията обяви в съобщение по националната телевизия, че \"работи\" с него и ще обяви резултата възможно най-скоро. Асоциацията на ветераните, която се смята за влиятелна в страната, поздрави военните, че са поели властта и обяви, че няма да допусне Мугабе да остане президент. Недоволството срещу Мугабе е силно в Хараре, но и в градове извън столицата. Безработицата в момента е около 90%, страната е обхваната от хронична инфлация, а недостигът на валута увеличава цените на вноса до 50 на сто месечно. Междувременно и САЩ, които от години критикуват Мугабе, загатнаха желанието си той да напусне. \"Преход към нова ера в Зимбабве, наистина се надяваме на това,\" каза помощник-държавният секретар по въпросите на Африка Доналд Ямамото в интервю за \"Ройтерс\". Отстраненият вицепрезидент се върна Основната цел на генералите е да попречат на Грейс Мугабе да \"наследи\" властта от съпруга си. Това изглеждаше като почти сигурна възможност след отстраняването на вицепрезидента Емерсън Мнангангуа, което и доведе до действията на армията. Самият Мнангангуа според \"Франс прес\" се е върнал в Зимбабве, след като отстраняването му на 6 ноември го подтикна да избяга. Тогава той обеща, че ще оспори властта на Мугабе. Армията, която контролира столицата Хараре, съобщи днес, че е арестувала няколко души, приближени на президента, и се похвали със \"значителен напредък\" в операцията по прочистване на редиците на ЗАНУ-ПФ . \"Задържахме няколко престъпници, докато други все още са на свобода. В момента преговаряме с върховния главнокомандващ (Робърт Мугабе) за следващия етап и ще ви информираме своевременно за изхода от разговорите. Междувременно призоваваме нацията да прояви търпение и да запази спокойствие, докато трае операцията ни\", посочиха военните в комюнике, публикувано в официоза в. \"Хералд\". В петък беше първата публична поява на Мугабе от началото на събитията. Според свидетели на \"Ройтерс\" дългогодишният държавен глава е бил освиркван на церемония по дипломиране, която е открил в университета в Хараре.", "date": "2017.11.17", "title": "Управляващите в Зимбабве искат Мугабе да напусне властта"}
{"url": "http://www.dnevnik.bg/biznes/2017/11/17/3080112_zanapred_turgovcite_shte_triabva_da_dokazvat/", "text": "Търговците на дребно ще трябва да доказват, че везната, която използват, отговаря на нормативните изисквания. Това смятат в Министерството на икономиката като заедно с Националното сдружение на общините ще направят съвместен преглед на действащата нормативна уредба и ще направят корекции. Според заместник-министъра на икономиката Александър Манолев в момента това е едно от най-честите нарушения, което инспекторите от Държавната инспекция за метрологичен и технически надзор установяват при проверките. От началото на годината инспекторите й са проверили над 1400 везни, като повече от една четвърт от тях не са отговаряли на изискванията за търговска употреба, а повече от 200 не са били от одобрен тип. Съставени са 415 акта на обща стойност от 53 хил. лв. \"Въпреки проверките човешкият ресурс е недостатъчен постоянно да се следят всички пазари в цялата страна, а с една подобна промяна част от документалния контрол ще може да се извършва и от общинските инспектори\", допълва Александър Манолев след среща с Даниел Панов, кмет на община Велико Търново и председател на сдружението на общините. Към момента на търговците не се изисква да предоставят документи за кантара, с който ще работят, когато подават искане за разрешение от съответната община. По този начин те често взимат кантар, който не е одобрен за европейския пазар и с който е много по-лесно могат да се извършат манипулации. Основната идея на обсъжданите промени е да се изисква документ за съответния кантар, с който търговеца ще работи и при всяка последваща инспекция да се проверява документално дали той е бил заменен. Така контролът ще може да се извършва не само от специализираните инспектори от метрологичния надзор, но и от общинските инспекторати. Ще бъдат обсъдени и завишаване на санкциите за този тип нарушения, съобщават от Министерството на икономиката. Кметът Панов подчертал, че това е основен проблем и за местната власт, защото постоянно се подават жалби от недоволни граждани, които имат съмнение, че са били излъгани при пазаруването от пазари и сергии. Голямо увеличение на тези оплаквания има през пролетния сезон и в началото на есента, когато и хората пазаруват в по-големи количества.", "date": "2017.11.17", "title": "Занапред търговците ще трябва да доказват коректността на кантарите си"}
{"url": "http://www.dnevnik.bg/bulgaria/2017/11/17/3080126_valeri_simeonov_demografskite_problemi_sa_sred/", "text": "До края на ноември правителството следва да отчете пред Народното събрание изпълнението през 2016 г. на стратегията за демографското развитие на България 2012-2030 г., а dо 31 януари 2018 г. да внесе в парламента и отчет за изпълнение на дейностите по мерките за преодоляване на демографската криза. До 31 март 2018 г. - да представи в НС прогноза за демографското развитие до 2040 г. Това решиха депутатите, които със 105 гласа приеха предложение на ГЕРБ и \"Обединени патриоти\" след разискване за демографските проблеми на страната. Председателят на ДПС Мустафа Карадайъ използва разискванията, за да заяви, че партията му продължава да настоява за оставката на вицепремиера Валери Симеонов, който също бе в пленарната зала. По думите му в демографската стратегия се записват цели за пред Европа, но изпълнението им се дава на националистите и проблемът се решава по сталинисткия принцип няма човек – няма проблем. \"Цялостната политика на днешната власт е политика на двойните, различните стандарти, включително и за морала. Осъден за ксенофобия и етническа омраза отговаря за демографската политика – ярък цинизъм\", заяви той. Вицепремиерът Валери Симеонов заяви, че ще подмине без коментар призива на Карадайъ да депозира оставката си. \"Демографските проблеми са едни от най-тежките на съвременна България\", заяви той и посочи, че въпросът е много отговорен и трябва да бъде обсъждан, но не и да бъде използван политически. \"Тенденцията за демографски срив не е от вчера, не от шест месеца, не е и от, както имаше твърдения, че преходът към пазарна икономика е направил това\", заяви Симеонов от парламентаната трибуна. Той изнесе данни, че за 10-те години преди 1989 г. е имало отрицателен прираст от 2.3 на сто. \"Това е една трайна тенденция в българското общество, която определено но се влияе от това дали има преход от пазарна към планова и каквато и да е икономика\", смята той. Преди това Дора Янкова от \"БСП за България\" се обърна към управляващите с предложение за създаване на фонд \"Индустрия\" и фонд \"Регионално въздействие\" за целенасочени инвестиции в определени региони с цел преодоляване на демографската криза. \"Ако не вземем мерки, демографската криза може да стане демографска катастрофа\", предупреди тя. \"В очакване сме на драматични икономически и социални катаклизми\", смята и Хасан Адемов от ДПС. Той посочи, че цяла Европа има демографски проблеми, но в България, освен че населението застарява, то и намалява със застрашителни темпове. \"През 2016 г. 100 излизащи биват заместени от 63-ма влизащи в страната\", посочи той. Адемов изтъкна, че раждаемостта се увеличава не когато се увеличават социални придобивки, а когато у обществото има очаквания за икономически ръст. \"Отмина времето, когато демографската политика се отличаваше само с мерки за увеличаване на раждаемостта\", увери в отговор Руслан Тошев от ГЕРБ. Съпартийката му Светлана Найденова също посочи, че демографските проблеми в страната са трупани с десетилетия. \"Те не могат да бъдат решени за няколко години. Това е политика за 30-40 г напред\", добави тя.", "date": "2017.11.17", "title": "Валери Симеонов: Демографските проблеми са сред най-тежките за България"}
{"url": "http://www.dnevnik.bg/bulgaria/2017/11/17/3080117_muj_predstavial_se_za_bedstvashta_jena_subral_nad_40/", "text": "Поне 100 души са станали жертва на интернет измама, водена от мъж, представял се за жена. Той е успял да събере от подвелите се хора близо 40 хиляди лева, съобщиха от бургаската полиция и прокуратура. Полицията предполага, че сумата ще нараства. През 2014 година, 38 годишния Милен Стойчев се е регистрирал със снимка на млада жена в сайт за запознанства и се е представял за Мария Василева. Малко по-късно той приложил тази тактика в месинджъра на Фейсбук. Представял е, че живее с майка си в Гърция, че били останали без пари и телефон и не могат да се върнат в България. Измамените пращали пари - от 10 до 250 евро - по банкова сметка, регистрирана в Бургас, на името на бабата на Милен, която се казвала Марийка Василева. За три години Милен Стойчев е събрал близо 40 000 лв. Той е арестуван и прокуратурата ще поиска постоянното му задържане. До акцията се стига, след като в Икономическа полиция – Бургас постъпва сигнал.", "date": "2017.11.17", "title": "Мъж, представял се за бедстваща жена, събрал над 40 хиляди лева през интернет измама"}
{"url": "http://www.dnevnik.bg/politika/2017/11/17/3080115_cveta_karaiancheva_-_emocionalniiat_chovek_ot_naroda/", "text": "Напорист човек с цветущ език, енергия и емоция. Такова описание даде на новия председател на парламента Цвета Караянчева заместник-председателят на парламентарната група на \"БСП за България\" Жельо Бойчев. С това определение със сигурност ще се съгласят и от ГЕРБ, които предложиха досегашния заместник-председател на парламента за мястото на  напусналия след демонстрации от БСП и ДПС Димитър Главчев . Караянчева е сочена за един от най-близките хора на партийния строител на ГЕРБ Цветан Цветанов и има защо. След запознанството си с Цветанов Караянчева изгражда структурата на ГЕРБ в Кърджали, където преди 2009 г., два мандата нямаше избран депутат от друга партия освен от ДПС. Караянчева е депутат в 41-вото, 42-ото, 43-ото Народно събрание, а в 44-ия парламент е зам.-председател. В предишните тя беше един от малцината депутати от ГЕРБ, оторизирани да коментират темите и драмите на деня от името на партията на Бойко Борисов. \"Смятаме, че това е една достойна кандидатура и през всичките години като народен представител е давала добри законодателни идеи\", обяви шефът на парламентарната група на ГЕРБ Цветан Цветанов при номинацията на Караянчева. Кратка биография Цвета Караянчева е родена на 25 февруари 1968 година в град Болярово. От 1972 г. живее в Кърджали, където е завършила механотехникум, а след това взима диплома за машинен инженер. Започва работа като проектант във \"Формопласт-Кърджали\", където се издига до директор и прокурист. С мъжа си има брак от 29 години и омъжена дъщеря на 28. Родът на Караянчева са преселници от Беломорска Тракия. В едно от малките си светски интервюта Караянчева разказва пред \"Пик\" и \"Ретро\", че много обича хардрок и е била побойничка като малка. Любими групи са и \"Айрън Мейдън\", \"Ей Си/Ди Си\", \"Дийп Пърпъл\", \"Джудас Прийст\". Разказва, че тъй като баща и е бил багерист, а майка й - продавачка, е чувствала \"рафинирана дискриминация\" в училище от учителите, които лансирали децата на лекари, партийни кадри и висшисти. В същото интервю Караянчева преценява, че емоцията много й помага, защото по начина, по който говори, влага цялата си душа. \"И тя показва, че не се преструвам, не се преправям, не съм в роля. Аз съм такава. И хората ме знаят. Ако имам нещо да кажа, ще го кажа. Защото не мога да го крия в себе си. А пък и не е редно, защото другото е двуличие. И много пъти, дори когато излизам да говоря от трибуната, се справям много добре, когато говоря емоционално, даже без да съм се подготвила. Така че мисля, че повече ми помага. Но сега, в новата ми роля, емоцията е на заден план\", казва Караянчева през юни, когато вече е заместник-председател на парламента. Острият език е потенциална слабост Силната емоционалност на Караянчева може да й носи дивиденти в ежедневните сблъсъци с политическите опоненти, но ако не бъде канализирана ще й донесе проблеми в новото амплоа на председател на парламента, пост по конституция и протокол, по-висок от президента и от премиера, Караянчева може да се впуска в лични обиди, нападки, да повишава тона до крясък, грубо да прекъсва, както показа в предизборния дебат за Кърджали в началото на година. \"Вие сте уникален лъжец, червен жълтопаважник\", квалифицира тя опонента си Александър Симов по Би Ти Ви. Коалиционният партньор е доволен \"Ще се справи блестящо\", прогнозира пред \"Дневник\" депутатът от \"Обединени патриоти\" Емил Димитров. \" Откакто стана зам.-председател виждате, че е умерена. Нормална е, добре води. Това е много трудно понякога\", каза още Димитров. \"Още ония ден съм й казал да се готви да става председател на парламента, въпреки че не смятах, че ще стане по този начин. Винаги съм я виждал, като възможен председател на парламента, при някакво развитие. Още съм под емоцията на дадената оставка, защото аз съм давал оставка – много е трудно, преживяваш го с години. Все още ми жал за Главчев\", добави Димитров. Опозицията очаква да си сдържа емоциите \"Всички трябва да си извлечем поуки от тази ситуация и да отговорим на очакванията, които имат българите към Народното събрание, да възстановим духа и традициите в съвременния български парламентаризъм, които дават възможност свободно да бъдат изразявани мненията, да се отчитат и да бъдат уважавани различията. Впечатленията ми от Цвета Караянчева са, че е напорист, борбен човек с цветущ език, с енергия и емоция. Надявам се да сдържа емоциите и да не забравя за миг, че председателят на българския парламент е пръв сред равни. Да не забравя, че нейните действия и поведение се отразяват върху авторитета на институцията\", коментира зам.-председателят на парламентарната група на \"БСП за България\" Жельо Бойчев. В декларация от името на парламентарната група председателят на ДПС Мустафа Карадайъ поиска следващият председател на парламента да бъде на съответното ниво, като пази репутацията на институцията и не допуска ксенофобия в пленарна зала. Караянчева се зарече да обединява Ще работя така, че всички да се чувстваме равни, каза след избирането си Караянчева. \"Тук е залата в която трябва да се чуват всички мнения, основани на политики, а не на личностни нападки\", каза още тя. Караянчева се зарече да потушава емоциите в залата, \"когато прехвърчат личностни искри и тонът излиза от рамки\". \"Нека да бъдем мъдри, смирени, да казваме своето мнение, но да мислим за България\", призова още новият председател на парламента.", "date": "2017.11.17", "title": "Цвета Караянчева - емоционалният човек от народа"}
{"url": "http://www.dnevnik.bg/sport/2017/11/17/3080124_shampionski_bolid_na_mihael_shumaher_beshe_prodaden_na/", "text": "Болидът \"Ферари\"  F2001 на Михаел Шумахер от 2001 г.  беше продаден на търг за 7.5 млн. долара, обяви компанията Sotheby's. Събитието се състоя в Ню Йорк като част от вечерен търг за съвременно изкуство. По предварителни очаквания болидът, с който легендарния германец спечели четвъртата си световна титла във Формула 1, трябваше да бъде продаден за малко над 4 млн. долара. Сумата от 7.5 млн. долара (5.7 млн. паунда) обаче е рекордна за съвременен болид от Формула 1. От компанията обявиха, че това е шасито 211, с което Шумахер спечели състезанието за Гран при на Унгария и си гарантира титлата още в средата на август. Същото шаси е използвано и за старта в Монако, когато германецът спечели последната си пета победа по улиците на Княжеството. През сезон 2001 Шумахер записа девет победи с проектирания от  Рос Браун  и Рори Бърни болид, и стана шампион с актив от 123 точки, с 58 повече от втория Дейвид Култард. Купувачът не беше обявен, но компанията Sotheby's разкри, че ще дари част от приходите за фондацията на Михаел Шумахер. В момента седемкратният световен шампион продължава възстановяването си след  инцидент по време на каране на ски през 2013 г. Sotheby's продаде експонати за общо 310.2 млн. долара и 96% от предлаганите неща на търга си намериха нови собственици.", "date": "2017.11.17", "title": "Шампионски болид на Михаел Шумахер беше продаден на търг за 7.5 млн. долара"}
{"url": "http://www.dnevnik.bg/sport/2017/11/17/3080207_ljuboslav_penev_e_poiskal_valensiia_da_go_osvobodi/", "text": "Тренорът на дублиращия тим на \"Валенсия\" Любослав Пенев е поискал да бъде освободен от поста си, твърди испанското издание Superdeporte. Според информацията той е пожелал да се прибере в България и да се концентрира върху кандидатурата си за президент на Българския футболен съюз (БФС). По-рано днес  кандидатурата му беше внесена от представители на аматьорския клуб \"Черногорец\" (Ноевци) . Те се представиха като част от инициативния комитет, който е издигнал Пенев за кандидат на предстоящия Конгрес на БФС. Според местния спортен журналист Ектор Гомес в понеделник Пенев е уведомил ръководството на \"Валенсия\", че иска да напусне клуба предсрочно. Той е обявил плановете си да се кандидатира за президент и също така е потвърдил пред ръководството на клуба, че \"главата му е в момента е някъде другаде\". 51-годишният треньор е провел разговори с президента на клуба Анил Мурти, както и генералния директор Матеу Алемани. До момента няма официална реакция от \"Валенсия\". Superdeporte твърди, че от клуба веднага са започнали да търсят заместник на Пенев. В събота тимът приема \"Иейда\" в мач от 15-ия кръг на Сегунда Б. Дублиращият тим на \"Валенсия\" се намира на 12-о място от 20 отбора, с актив от четири победи, пет равенства и пет загуби. Пенев пое отбора на 15 юли и подписа договор за една година. Бившият нападател е сред най-доказаните футболисти на \"Валенсия\" от близкото минало. Той игра на стадион \"Местая\" между 1988 и 1995 г., като записа 226 мача със 101 гола.  изпрати въпроси до пресслужбата на \"Валенсия\" за потвърждение, но все още няма отговор.", "date": "2017.11.17", "title": "Любослав Пенев е поискал \"Валенсия\" да го освободи"}
{"url": "http://www.dnevnik.bg/detski_dnevnik/2017/11/17/3080147_purviiat_semeen_centur_za_nedonoseni_deca_v_bulgariia/", "text": "На днешния Световен ден на недоносените деца официално беше представен първият в България семеен център за подкрепа на недоносени деца и родителите им. Семеен център \"Малки чудеса\" е в София и е съзададен по инициатива на Фондация \"Нашите недоносени деца\" с дарения и доброволчески труд от корпоративни, неправителствени и частни дарители.  от новородените се раждат преждевременно  от тези деца получават трайни увреждания  от недоносените деца се сблъскват с различни форми на обучителни затруднения, емоционални, поведенчески проблеми и проблеми в социалната интеграция  от майките, родили твърде рано, страдат от посттравматичен стрес  от майките на недоносени деца не получават подкрепа за кърмене и достатъчна информация как да запазят лактацията си  недоносени бебета са родени в България през 2016 г. (от общо 61 014). В България все още не съществува Национална програма за проследяване на недоносените деца след изписването им от неонатологичните отделения. Преждевременно родените бебета обаче са изложени на повече здравни рискове и се нуждаят от особено и навременно внимание, което може да предотврати или поне да намали голяма част от възможните усложнения, отбелязаха от фондацията на днешното събитие. Недоносените деца са във висок риск от  Въпреки това родителите на тези деца рядко имат пълна и достъпна информация за здравните рискове и превенцията им, смятат от организацията и затова ще опитат да запълнят тази празнина с новия семеен център. Създателите му са също родители на недоносени деца и познават проблемите от първо лице, като предлагат широк спектър от услуги от повече от 10  В центъра ще се предлага и помощ, насочена към родителите - за обучаването им в някои специфики при отглеждането на недоносено, както и индивидуална и групова психологическа помощ за преодоляване на предизвикателствата, свързани с преждевременното раждане, родителството и партньорските взаимоотношения в семейството. В дългосрочен план фондацията има амбиция и за разширяване на дейността с включване на медицински услуги и рехабилитация. В първата година от работата си центърът ще разчита на още финансова подкрепа от платежният и картов оператор \"Борика\".", "date": "2017.11.17", "title": "Първият Семеен център за недоносени деца в България вече работи"}
{"url": "http://www.dnevnik.bg/detski_dnevnik/2017/11/17/3080290_oblekchava_se_osiguriavaneto_na_uchiteli_za/", "text": "Министерството на образованието е открило начин да облекчи процеса по осигуряване на учители за приети за продължително лечение е болница деца. Това обяви зам.-министърът на образованието Деница Сачева, цитирана от пресцентъра на ведомството, по време на среща с представители на неправителствена организация, която защитава правото на образование на тези деца. Представител на Регионалния център за приобщаващо образование ще посещава на място в болницата децата и ще помага на родителите им при попълването на формулярите, свързани с осигуряването на преподавател в болницата. От просветното ведомство ще изпратят писма до всички центрове за приобщаващо образование, за да имат готовност да осигурят свой представител при заявка от болница, че при тях е настанено дете, което има нужда от обучение. Регионалните управления на образованието ще трябва да контролират спазва ли се това изискване. Списък с центровете за приобщаващо образование ще бъде изпратен и до всички областни и университетски болници, за да могат да подават навреме информация, че при тях е настанено дете за продължително лечение.", "date": "2017.11.17", "title": "Облекчава се осигуряването на учители за продължително боледуващи деца"}
{"url": "http://www.dnevnik.bg/skorost/2017/11/17/3079932_fotogaleriia_noviiat_model_na_tesla_obeshtava_sprint/", "text": "Американският производител на електромобили \"Тесла\" пусна кратка, но доста впечатляваща информация за бъдещия си супер автомобил.", "date": "2017.11.17", "title": "Фотогалерия: Новият модел на \"Тесла\" обещава спринт до 100 км/ч за малко над 2 секунди"}
{"url": "http://www.dnevnik.bg/evropa/novini_ot_es/2017/11/17/3080258_s_novi_principi_es_shte_zashtitava_socialnite_prava_na/", "text": "В опит да се опълчат срещу евроскептичните нагласи в блока, лидерите на Европейския съюз обявиха декларация с 20 \"социални права\", предаде \"Ройтерс\". В Декларацията за социалните права на гражданите на ЕС, подкрепена от правителствата и институциите в блока, се посочва какви би следвало да са според ЕС основите на справедливите и добре функциониращите модерни трудови пазари и социални системи. Тя съдържа широк кръг от принципи – от равния достъп до работни места и справедливите условия на труд и заплата до социалната защита, помощите и обученията за безработни. \"Нашият съюз винаги е бил в сърцевината си социален проект. Той е много повече от просто единен пазар, повече от пари, повече от евро. Тук става въпрос за нашите ценности и за начина, по който искаме да живеем\", каза председателят на Европейската комисия Жан-Клод Юнкер. \"Днес ние заявяваме общите си ценности и се ангажираме със серия от 20 принципа и права. От правото на справедливо заплащане до правото на здравеопазване; от ученето през целия живот, по-добрия баланс между работата и личния живот и равенството между половете до минималния доход\", допълни той. Скорошните избори в Германия, Франция, Австрия и Чехия, в които популистките партии се представиха добре, показаха, че гражданите са загубили доверие в правителствата или в ЕС. \"Определено има нужда от отговор\", коментира източник от ЕС\". \"Може би според хората през последните години фокусът беше поставен основно върху икономическите въпроси, банките и ние искаме отново да запалим двигателя на социалната Европа и да постигнем напредък по въпроси като равенството, правата на работниците, пенсиите и други\", каза ирландският премиер Лео Варадкар. Сега предстои Юнкер и шведският премиер Стефан Льофвен да изготвят доклад, от който лидерите на ЕС следващия месец ще разберат как би трябвало да се следват новите принципи. Равенство Според приетите правила, наречени Европейски социален стълб за социални права, всеки има право на качествено образование през целия си живот, а мъжете и жените трябва да имат равни възможности във всички области и да получават еднакво заплащане. Безработните имат право на \"персонализирана, продължителна и постоянна подкрепя\", докато работниците трябва да получават \"справедливи\" заплати, които им осигуряват \"достоен стандарт на живот\". Минималните заплати трябва да задоволяват нуждите на работниците и на техните семейства. Макар ЕС да не може да налага директно тези права, освен ако те вече не съществуват в националното законодателство, те установяват общ европейски стандарт и задават тон за дискусия по социалните въпроси.", "date": "2017.11.17", "title": "С нови принципи ЕС ще защитава социалните права на гражданите"}
{"url": "http://www.dnevnik.bg/sport/2017/11/17/3080050_fifa_obsujda_promeni_pri_opredelianeto_na_svetovnata/", "text": "Международната футболна федерация (ФИФА) ще преосмисли системата си за точкуване, по която се определя световната ранглиста, след жребия за световното първенство на 1 декември. Идеята на ФИФА е да се спре политиката на някои отбори, които избягват да играят приятелски двубои преди жребий за голям шампионат, с цел да запазят класирането си в по-висока урна. В момента световната ранглиста се определя по система, която събира средния брой точки от всеки мач в последните четири години, включително и от приятелските срещи. Някои отбори като Полша и Швейцария прибягват до схемата да играят по-малко контроли или да подбират по-слаб противник. ФИФА се надява тази практика да спре с провеждането на  континентални турнири под името  Лигата на нациите . Това ще сгъсти календара, което ще доведе до изиграването на чувствително по-малко приятелски срещи. Обсъждането е в ход, след като от 2018 г. турнирът ще започне да се провежда в  Европа  и Южна Америка. УЕФА обяви, че мачовете на Стария континент ще се играят през септември, октомври и ноември. Това време от годината беше \"запазено\" за приятелски срещи. От ФИФА не обявиха как ще се промени системата за точкуване при наличието на Лигата на нациите. \"Ще преразгледаме ранглистата в най-близко бъдеще. Докато това не стане факт, не можем да спекулираме с възможни сценарии. Текущото класиране взема под внимание всички официални мачове\", се казва в изявлението на ФИФА. Мнозина експерти са на мнение, че ранглистата на ФИФА има належаща нужда от промяна, като в настоящия си вариант тя не показва реалното класиране на отборите. С няколко победи даден тим може да се изкачи с доста места или да пропадне драстично при малка серия от поражения. По подобен начин Белгия оглави световната ранглиста преди две години, което беше прието като изненада. Как се определя настоящата ранглиста? Спечелените точки от даден мач се определят по формулата  . Отборите получават три, една или нула в графата  в зависимост дали са победили, завършили наравно или са загубили. При успех с дузпи се присъждат две точки, а загубилият отбор получава една. С   се означава важността на мача. Точките, които се присъждат са 1, 2.5, 3 или 4, като най-нисък е коефицентът на приятелските срещу, а най-висок на мачовете от световните първенства. С   се отбелязва силата на противника в съответния двубой. Тя се смята, като от 200 се извади мястото на съперника в актуалната ранглиста. По изключение първият в нея получава стойност 200, а всички отбори под 150 място са със стойност 50.  означава силата на съответната конфедерация. Най-висока стойност има Южна Америка (1.00), следвана от УЕФА с 0.99. Останалите континентални конфедерация са с 0.85. При двубой между отбори от различни конфедерации се взима средно аритметично от стойностите на двете зони.", "date": "2017.11.17", "title": "ФИФА обсъжда промени при определянето на световната ранглиста"}
{"url": "http://www.dnevnik.bg/skorost/2017/11/17/3080324_tesla_pokaza_elektricheski_kamion_s_probeg_800/", "text": "Американският производител на електрически автомобили \"Тесла\" представи своя първи камион на ток. С един заряд той може да измине 800 километра, като тегли около 36 тона товар. На специални зарядна станции, разработени от \"Тесла\", превозното средство ще получава за половин час, ток за изминаване на над 600 километра. Дори напълно натоварен, електрическият камион на \"Тесла\" ще се ускорява от място до 100 км/ч за 20 секунди. Главният изпълнителен директор на компанията-производител Илън Мъск не пожела да коментира цената на камиона, но уточни, че с всички експлоатационни разходи, превозът на товари ще е значително по-евтин, отколкото с дизелов товарен автомобил. Би Би Си цитира проучване на \"Карнеги Мелън\", според което, към момента, батерии способни да теглят натоварен камион около 500 километра, ще струват около 200 000 долара. В същото време, цял дизелов товарен автомобил е с цена 120 000 долара, средно. Като голямо предимство на електрическия камион се сочи това, че е снабден със система за полуавтономно придвижване. Товарният автомобил може да спира, ускорява и поддържа скорост, като в същото време следва и извивките на пътя. Камионът може и сам да спре при риск от катастрофа. Очакванията са електрическият товарен автомобил да влезе в производство през 2019 година. Производството на Модел 3 изостава сериозно На представянето на камиона и  новия модел \"Роудстър\"  Елън Мъск не скри, че производството на хитовия Модел 3, изостава сериозно от графика. При планирани за производство 1500 коли през третото тримесечие на годината, са направени едва 260. Към момента е ясно и, че до 2018 година няма да се бъде достигната поставената цел за 5000 сглобявани коли на седмица.", "date": "2017.11.17", "title": "\"Тесла\" показа електрически камион с пробег 800 километра (видео)"}
{"url": "http://www.dnevnik.bg/sport/2017/11/17/3080063_ot_pochti_otpadnal_v_parij_do_polufinal_v_london/", "text": "Преди 16 дни сезонът на Джак Сок изглеждаше приключил. Той изоставаше с 1:5 в решаващия трети сет срещу Кайл Едмънд и беше на път да стегне куфарите за Небраска още след първия си мач в турнира от сериите \"Мастърс\" в Париж. Американецът взе медицински таймаут, за да отдъхне и да преосмисли случващото се на корта в зала \"Берси\". Това, което последва, се превърна в  една от най-красивите приказки в мъжкия тенис  през този сезон. В събота Сок ще се изправи срещу Григор Димитров в полуфиналите на финалния турнир на АТП. 25-годишният тенисист от Небраска беше считан за абсолютен аутсайдер преди дебютното си участие в Лондон. Той обаче  разби всички прогнози и завърши втори  в група с трима от първите петима в световната ранглиста - Роджър Федерер, Александър Зверев и Марин Чилич. \"Изобщо не съм очаквал да бъда в Лондон. Да се промъкна по този начин в турнира и да стигна до полуфиналите е сбъдната мечта. Както казах преди турнира, нямам какво да губя. Излизам на корта, за да играя освободено, да се забавлявам, да направя малко шоу и да се наслаждавам на момента\", каза Сок на пресконференцията след победата срещу Зверев в директната битка за второто място в група \"Борис Бекер\". Той стана първият американец на полуфинал в турнира на осемте най-добри от десет години насам. За последно това направи друг тенисист от Небраска - Анди Родик, през 2007 г. в Шанхай. \"Очевидно Небраска е най-доброто място за тенисисти в света\", пошегува се Сок. Последният от последните влакове След като изостана с 1:5 срещу Едмънд, Сок спечели 20 от следващите 26 точки. Британецът два пъти сервираше за мача, но американецът показа страхотен характер и обърне резултат до 6:5. Впоследствие той спечели тайбрека със 7:5 и се класира за осминафиналите. В онзи момент Сок няма абсолютно никаква представа, че все още има някакви шансове да се класира за Лондон. Разбира от медиите на пресконференцията след победата със 7:6 (6), 6:3 срещу французина Лука Пуи, която го прати на четвъртфинал. \"Даже се изсмях, когато един от журналистите ми каза, че ако спечеля титлата в Париж, ще се класирам за Лондон\", разказа Сок в навечерието на финалите на АТП. Той беше едва 24-и в годишната ранглиста, когато пристигна в Париж.  Сензационното развитие на мастърса във френската столица  обаче открехна вратата пред американеца. Претендентите за последното място в Лондон отпадаха един по един, а Сок се справи с Фернандо Вердаско и Жюлиен Бенето, за да стигне до финала в зала \"Берси\". Там го очакваше още по-шокиращ финалист - сръбският квалификант Филип Крайнович. Крайнович, който заемаше 77-ото място в световната ранглиста, дори спечели първия сет в битката за трофея. Сок обаче събра сили за нов обрат - негов трети от пет мача в Париж. Американецът се наложи с 5:7, 6:4, 6:1 и грабна последния билет за \"О2 арена\". Малцина даваха шансове на Сок за добро представяне в Лондон. Букмейкърите му отредиха коефициенти над 23.00 за титлата, най-високите сред всички участници в надпреварата. Американецът обаче пренесе инерцията от френската столица на английска земя и опроверга прогнозите. \"Нямаше да съм тук и да се състезавам, ако не вярвах, че имам шанс да спечеля турнира. Не съм тенисист, който просто ще влезе в схемата и ще се радва, ако си тръгне с някоя победа. Тук съм, за да печеля мачове. Вярвам, че ако играя добре и правя верните неща, имам шанс да стигна до уикенда на всеки турнири\", каза Сок след първата си победа в Лондон (срещу Марин Чилич във вторник). С настроение и без напрежение  Сок загатна за добрата си форма с  оспорван мач с фаворита Роджър Федерер . Във вторник той съхрани шансовете си да продължи напред след здрава битка с Марин Чилич. Тя беляза първата американска победа в турнира от десет години насам. Повечето специалисти прогнозираха, че приказката на Сок ще приключи срещу направилия впечатляващ сезон Зверев. Американецът обаче отново показа способността си да се измъква от трудни ситуации, а 20-годишният германец се пречупи под тежестта на големите очаквания. Попитан на пресконференцията за възходите и спадовете на Зверев по време на мача, Сок заяви: \"Момчето е само на 20 години и играе наистина изключителен тенис (за възрастта си). Той дори не може да си купи легално алкохол в САЩ, а е №3 в света и играе по този начин. Не знам. Може би е напрежение, може причината да са очакванията към него.\" Сок беше на противоположния полюс. Той играеше освободено и разнообразно, имаше добър план как да противодейства на Зверев и показа по-голяма психическа устойчивост. В мач, изпълнен с обрати и драма, американецът не се поддаде на негативните емоции.  Той заяви, че именно липсата на напрежение му е позволила да покаже най-добрия си тенис. Американецът сподели, че допреди турнира в Париж нагласата му е била коренно различна. Той разказа, че е бил изпълнен с очаквания след чудесния старт на годината, но след това е изпаднал в дупка. Сок спечели титлата в Окланд през януари, след което стигна до третия кръг на Australian Open. Последва нов трофей - в Делрей Бийч през февруари, а след това чудесно представяне в първите два турнира от сериите \"Мастърс\" - полуфинал в Индиън Уелс и четвъртфинал в Маями. В първия случай беше спрян от Роджър Федерер, а във втория - от Рафаел Надал. Началото на сезона на клей обаче беляза драстичен и продължителен спад във формата му. Между мача с Надал в Маями и турнира в Париж Сок записа 15 загуби в 28 мача. Част от тях бяха доста неочаквани - срещу Джордан Томпсън, Никола Маю, Иржи Весели, Себастиан Офнер, Кайл Едмънд, Юичи Сугита, Александър Долгополов и др. \"След страхотното начало се поставих под голямо напрежение. Имах големи очаквания към себе си, очаквах да се представям толкова добре всяка седмица. Но все пак ние сме хора. Това няма как да се случи, освен ако не си Роджър (Федерер) или някое от тези момчета (смее се). Ясно е, че ще загубиш някои мачове, ще имаш лоши седмици. Това е част от спорта\", обясни Сок след битката със Зверев. \"Мисля, че тези очаквания доведоха до спада ми. Психически не бях на същото ниво, на което бях в началото на годината. Преди последната седмица от сезона (мастърса в Париж - бел. авт.) говорихме с треньора ми (Джей Бергер). Казахме си, че трябва да се освободя от напрежението и отново да се забавлявам на корта. С всички тези очаквания, с които се натоварвах, не се забавлявах така, както в първата част от сезона. В момента, в който свалих напрежението от себе си, започнах да играя по-добър тенис\", каза още той. \"Мога да победя Григор\" Сок вярва, че приказката му все още не е завършила. И има достатъчно причини за това. 25-годишният американец има положителен баланс срещу Григор Димитров - три победи от четири мача. При това и трите дойдоха в последните три двубоя помежду им. Двамата по традиция правят изключително оспорвани и драматични мачове. Tази година те се срещнаха в третия кръг на мастърса в Индиън Уелс. Американецът спаси цели четири мачбола и спечели инфарктен успех с 3:6, 6:3, 7:6 (7). Не по-малко драматичен беше предишният им двубой - на мастърса в Монреал през 2015 г. Сок отново направи обрат, след като Димитров пропусна шансове да спечели - 5:7, 7:6 (5), 7:5. По-рано същата година те се срещнаха в първия кръг на \"Ролан Гарос\". Американецът се наложи със 7:6 (7), 6:2, 6:3 в най-неравностойния мач помежду им. Единствената победа на Димитров беше по пътя към първата титлата в кариерата му - 5:7, 6:4, 6:3 в четвъртфиналтие на турнира в Стокхолм. \"Успях да спечеля няколко мача с Григор. Според мен обаче той е по-различен играч в сравнение с последната ни среща. Мисля, че Григор наистина успя да намери играта си, да открие точно това, което трябва да прави на корта. Показва го през цялата година. Той стига далеч в турнирите почти всяка седмица, утвърди се в топ 10, сега може би дори в топ 5\", коментира Сок. \"Но отново ще кажа, играя с голяма увереност след случилото се в Париж. Спечелих два от трите си мача тук, стигнах до полуфиналите, така че нищо не се знае\", допълни единственият от участниците в Лондон, роден извън Европа. Букмейкърите фаворизират Димитров преди утрешния сблъсък. Залози за успех на българина се приемат при коефициент 1.53 (bet365) срещу 2.50 за американеца. Още преди турнира обаче шесткратният шампион Роджър Федерер предупреди, че Сок изобщо не трябва да бъде отписван. \"Джак имаше невероятна седмица в Париж. Той е уверен и обича голямата сцена. Знам отлично това от добрия мач, който направихме в Индиън Уелс\", каза Федерер преди двубоя си с американеца в неделя. И се оказа прав. Сблъсъкът между Димитров и Сок гарантира, че за пръв път от Давид Ферер през 2007 г. дебютант ще се бори за титлата във финалния турнир на АТП. А последният дебютант с титла от надпреварата беше Алекс Кореча през 1998 г. в Хановер.", "date": "2017.11.17", "title": "От \"почти\" отпаднал в Париж до полуфинал в Лондон: Приказката на Джак Сок продължава"}
{"url": "http://www.dnevnik.bg/zelen/2017/11/17/3080327_s_akciia_zimnina_za_sofiianci_grajdani_objalvaha/", "text": "Инициативата  \"Група за чист въздух\"  обжалва днес пред Софийския апелативен съд прекратеното дело срещу бездействието на Столичната община за мръсния въздух. \"Формалистичният подход на съда по делото е отказ от достъп до правосъдие. Гражданите имат право на чист въздух, което следва да може да се защити пред съд\" каза адвокат Димо Господинов, който внесе обжалването, цитиран в съобщение до медиите. Решението на Софийският градски съд (СГС) от 27 октомври да прекрати делото дойде в ключов за гражданите на София период – началото на зимния сезон, когато традиционно качеството на въздуха се влошава драстично. Само няколко дни след прекратяването на делото в три квартала на София са отчетени стойности над нормата - \"Надежда\" (2.39 пъти над нормата), \"Хиподрума\" (1.65), и \"Павлово\" (1.48), подчертават от инициативата. \"Няма ясна тенденция за изчистване на въздуха в София, тъй като за януари и февруари 2017 година средните стойности за фини прахови частици 2,5 са по-високи от тези за 2016, 2015 и 2013. Затова по-скоро да запретнем ръкави и да решаваме проблема\", каза Ивайло Хлебаров от \"За Земята – Достъп до правосъдие\". По повод наближаващия зимен сезон, официалното внасяне на обжалването беше придружено с акция \"Зимнина за софиянци\". Буркани с чист въздух от различни места в България се предлагаха пред Съдебната палата, за да могат живеещите в София да се запасят и да има какво да дишат в студените месеци. \"Срамота е, че българският съд, също и общината, изобщо не защитават обществения интерес, особено що се отнася до качеството на въздуха. Качеството на живота е пряко свързано с качеството на въздуха\", добави Христо Илиев от сдружение \"Спаси София\".", "date": "2017.11.17", "title": "С акция \"Зимнина за софиянци\" граждани обжалваха сваленото дело за мръсния въздух"}
{"url": "http://www.dnevnik.bg/bulgaria/2017/11/17/3080232_blizo_4_hiliadi_deca_stavat_jertvi_na_prestuplenie_u/", "text": "Близо 4 хиляди деца стават жертви на престъпление у нас годишно. Повече пострадали са непълнолетните - между 14 и 18 годишна възраст. Тези данни бяха представена от прокурора от Върховната касационна прокуратура Малена Филипова, цитирана от БНР. Тя участва в конференцията \"10 години иновативни услуги за деца, жертви на престъпления\". За 2016 годна непълнолетните - ненавършилите 14 годишна възраст са били 1696, а общият брой на пострадалите деца - 3 998. От началото на тази година 25 деца са били умишлено убити, а отвлечени са били 11 деца. За първите девет месеца на 2017 година данните показват, че пострадали от престъпления са общо 3032, което вероятно означава, че към края на годината броят им ще бъде по-голям от миналата година.", "date": "2017.11.17", "title": "Близо 4 хиляди деца стават жертви на престъпление у нас годишно"}
{"url": "http://www.dnevnik.bg/sviat/2017/11/17/3078575_belgiiski_sud_otloji_reshenieto_za_ekstradiciiata_na/", "text": "Защитата на уволнения каталунски премиер Карлес Пучдемон ще пледира отново на 4 декември, когаго е насрочено следващото изслушване пред белгийски съдия по искането на Испания за екстрадиция. Това обяви, цитиран от \"Ройтерс\", адвокатът на Пучдемон Пол Бекарт, според когото съдът е отложил решението. Така съдът ще може да се произнесе най-рано през декември, когато адвокатите ще бъдат изслушани, но ще има право да вземе решението до 10 дни след датата. В петък Пучдемон се яви пред белгийските власти, които трябва да решат дали да се съобразят с  европейската заповед за арест , издадена от Испания. Той се предаде доброволно в началото на ноември, но беше освободен с мярка подписка. Оттогава започна да тече 15-дневен срок, в който съдията трябваше да вземе решение. Този интервал обаче е гъвкав - особено когато не става дума за лица, задържани под стража. Освен това съдията има право да поиска още информация, докато разглежда случая, и така процесът може да се удължи допълнително. При одобряване или отхвърляне на молбата за екстрадиция страните по делото имат 24 часа за да обжалват пред по-горна инстанция, а това би забавило процеса с още 15 дни. Така решението за екстрадиция може да отнеме общо между два и три месеца. Защитата на Пучдемон и на четиримата му бивши министри настоява, че ако те се върнат, не ги очаква справедлив съдебен процес и че действията на испанските власти спрямо тях са единствено \"разчистване на политически сметки\". Според каталунското издание \"Ла вангуардия\" адвокатите са координирали стратегиите си за защита. Отвъд тезата им че в белгийския наказателен кодекс липсва деяние, еквивалентно на тези, в които биват обвинявани (включително бунт и подстрекателство към размирици). Белгийският вестник \"Де стандаард\" цитира позиция на адвокатите, според които на прицел за Испания за политическите решения на Пучдемон и екипа му, \"известни на всички и заради които те са демократично избрани.\" \"Преследват ги единствено заради политическите им мнения. Белгийският адвокат трябва да откаже да ги предаде.\" Именно рискът от нарушаване на човешките права беше ключ към успеха на адвоката на Пучдемон - Пол Бекарт - когато успя да предотврати екстрадицията на представител на баската сепаратистка оргиназиция ЕТА преди три години. Нативидад Хауреги се издирваше в продължение на три десетилетия от испанските власти, но Бекарт успя да убеди, че има риск за живота ѝ, ако бъде предадена на Испания.", "date": "2017.11.17", "title": "Белгийски съд отложи решението за екстрадицията на Пучдемон за 4 декември"}
{"url": "http://www.dnevnik.bg/bulgaria/2017/11/17/3080360_vurhovnite_sudii_poiskaha_konstitucionniiat_sud_da/", "text": "Съдиите от Върховния касационен съд (ВКС) осъществиха намерението си и сезираха Конституционния съд с искане за обявяване на противоконституционност на текстовете от Наказателно-процесуалния кодекс, с които делата за корупция бяха преместени от Софийския градски съд към специализирания съд. Промените влязоха в сила в началото на ноември, а преди време пленумът на ВКС обяви, че ще сезира КС. В искането върховните съдии отбелязват, че променената подсъдност противоречи на основния закон и на разпоредбите, според които не е допустимо да има извънредни съдилища. Делото е разпределено на бившия заместник-председател на ВКС Таня Райковска. \"Извънредни съдилища не са допустими в правовите държави, каквато по Конституция е Република България, защото те се създават за обслужването на определени политически цели в разрез с разбирането за независим съд, който по дефиниция не може да обслужва такива цели\" – се подчертава в искането, предава пресслужбата на съда. Искането на ВСК Съдиите от ВКС приемат, че определянето на подсъдността на специализирания съд съобразно субекта на престъпление го характеризира като извънреден съд. Още повече този извод се потвърждава от съчетаването на специалното качество на субекта, като определящо подсъдността на делото, със специална процедура, по която се разглежда делото, установена законодателно за специализирания съд. Една от характерните черти на извънредния съд е той да правораздава по създадени специално за целта правила и такива правила са установени по отношение на СНС, включително и чрез въведената с § 88 от ЗИДНПК разпоредба на чл. 411д, ал. 2 от НПК, предвиждаща по-кратък срок за насрочване на делото в разпоредително заседание. Върховните съдии цитират Решение № 10/2011 г. по к. д. № 6/2017 г. на Конституционния съд, в което пише: \"особено съществено, за да не бъде определен специализираният наказателен съд като извънреден и да отговаря на изискванията за безпристрастност и независимост, е, на първо място, той да прилага общоустановените правила, които се съдържат в материалните и процесуалните закони, които прилагат общите съдилища, и, на второ място – условията и редът за назначаване на съдиите в него да са същите, прилагани при назначаване на съдиите в цялата съдебна система\". Именно на тези, посочени от КС критерии, не съответства сега действащия статут на специализирания съд, изводим и от нормите на ЗСВ, въведени със ЗИД ЗСВ, ДВ бр. 90/10.11.2017 г. В чл. 107б от ЗСВ, в редакцията му с посоченото изменение, се предвижда правомощие на председателя на Апелативния специализиран наказателен съд при определени условия (когато съдия от апелативния специализиран наказателен съд е възпрепятстван да изпълнява длъжността си и не може да бъде заместен от друг съдия от същия съд), да командирова, освен съдия от СНС, също така и съдия от друг окръжен или апелативен съд с ранг на съдия във ВКС при съгласие на председателя на съответния окръжен или апелативен съд. Това правомощие на председателя на АСНС е изключително и не е предоставено на никой друг ръководител на орган на съдебна власт. Друго отклонение от общоустановените правила, важими за общите съдилища, е предвиждането в чл. 233, ал. 6 от ЗСВ и в чл. 345, ал. 5 от ЗСВ (изменения, обнародвани в ДВ, бр. 90/10.11.2017 г., в сила от 01.01.2018г.), според което съдиите, прокурорите, следователите и съдебните служители в специализираните съдилища и прокуратури получават допълнително възнаграждение в размер, определен по утвърдени от съответната колегия на ВСС правила за индивидуална оценка на резултатите от дейността, но не повече от шест основни месечни възнаграждения годишно. Това законово предвиждане поставя магистратите и служителите от специализираните структури в привилегировано положение по отношение на тези от общите съдилища и специализирания военен съд. Според върховните съдии налице е различно третиране, понеже по отношение на магистратите от общите съдилища и военния съд, определянето на допълнително възнаграждение е предвидено да е въз основа на степента на натовареност на съответния орган на съдебната власт, докато за магистратите от специализираните структури допълнителното възнаграждение е по критерий \"индивидуална оценка на резултатите от дейността\". Нееднакъв е стандартът при определяне на допълнително възнаграждение на магистратите от общия и военния съд и тези от специализираните структури, понеже по отношение на първата група магистрати ВСС е компетентният да стори това, без да се изисква да бъдат създавани и спазвани определени правила, докато по отношение на втората група магистрати, компетентна е съответната колегия на ВСС, като е предвидено всяка колегия да състави правила за индивидуална оценка на резултатите от дейността. Освен това, обвързването на допълнителното възнаграждение на магистратите от специализираните структури с \"резултатите от дейността\", не е относим за всички магистрати и създава двоен стандарт. С § 18 от ЗИДНПК обн. ДВ, бр. 63/04.08.2017г.) в чл. 127 се правят следните изменения и допълнения: \"Досегашният текст става ал. 1 и в нея накрая се поставя запетая и се добавя \"ревизионните актове, с които са установени данъчни задължения и задължения за задължителни осигурителни вноски и приложените към тях ревизионни доклади, както и докладите по чл. 19 от Закона за държавната финансова инспекция (ЗДФИ) от извършени финансови инспекции и одитните доклади по чл. 56 от Закона за Сметната палата (ЗСП) и приложените към тях документи\". Според върховните съдии чрез оспорената разпоредба ревизионните актове, докладите по чл. 19 от ЗДФИ и одитните доклади по чл. 56 от ЗСП се приравняват на доказателствено средство в наказателния процес. \"Разпоредбата противоречи на чл. 121, ал. 1 от Конституцията, установяваща конституционно изискване съдилищата да осигуряват равенство и условия за състезателност на страните в съдебния процес, както и не е в унисон с разпоредбата на чл. 6 от ЕКПЧ за правото на справедлив процес, по отношение на изискванията за състезателност и равенство на средствата\" – пише в искането до Конституционния съд. Съобразно нормата на чл. 105, ал. 2 от НПК не се допускат доказателствени средства, които не са събрани или изготвени при условията и по реда, предвидени в този кодекс. С оспореното допълнение на разпоредбата на чл. 127, ал. 1 от НПК ревизионните актове, с които са установени данъчни задължения и задължения за задължителни осигурителни вноски и приложените към тях ревизионни доклади, както и докладите по ЗДФИ от извършени финансови инспекции и одитните доклади по ЗСП, а също и приложените към тях документи, са приравнени на писмените доказателствени средства. \"Приравняването на изброените документи на писмени доказателствени средства е в конфликт с изискването на чл. 121, ал. 1 от Конституцията, доразвито в чл. 105, ал. 2 от НПК. Оспорената разпоредба е в конфликт и с чл. 6 от ЕКПЧ, установяваща правото на справедлив процес, в аспектите на изискването за състезателност и за равенство на средствата. недопустимо е приравняването на изброените в оспорената норма писмени документи на писмени доказателствени средства, понеже доказателствата, установявани с тях, не се събрани и проверени в състезателна процедура, с обезпечаване на равенство на средствата\" – категорични са върховните съдии.", "date": "2017.11.17", "title": "Върховните съдии поискаха Конституционният съд да отмени преместването на делата за корупция"}
{"url": "http://www.dnevnik.bg/sport/2017/11/17/3080329_djouzef_parkur_shte_se_bie_s_djoshua_samo_ako_poluchi/", "text": "Шампионът на Световната боксова организация (WBO) Джоузеф Паркър обяви, че ще се бие с Антъни Джошуа при едно условия. Новозеландецът иска гарантирани 40% от приходите, за да се качи на ринга срещу носителя на поясите на Световната боксова асоциация (WBA) и Международната боксова федерация (IBF) през 2018 г. Промотърът на Джошуа Еди Хърн заяви, че клиентът му ще има  мачове с Паркър и шампиона на Световния боксов съвет (WBC) Дионтей Уайлдър , които са сред най-чаканите сблъсъци в тежката категория в последните години. Според промотъра на Паркър Дейвид Уигинс обаче, офертата към неговия боксьор е \"смешно ниска\". По-рано този месец Паркър призова Джошуа и Хърн да му отправят \"сериозна оферта\", за да може най-накрая щабовете на двамата боксьори да започнат преговори. Тогава Хърн му отговори в типичния си стил: \"Информацията ти както винаги е грешна, затова излез от Интернет и грабни телефона\". Новозеландецът използва социалната мрежа \"Туитър\", за да се обърне за пореден път към Джошуа. \"Какво става? Биеш се срещу доброволец или ми плащаш уважително 40% като на колега шампион за евентуално обединяване на титлите\", написа Паркър. Паркър, който спечели вакантната титла на WBO на 10 декември 2016 г., има 25 мача на професионалния ринг. Новозеландецът е непобеден, а 18 от успехите му дойдоха след нокаут. Последният  мач на Паркър срещу Хюи Фюри , братовчед на Тайсън Фюри, обаче предизвика много коментари. Новозеландецът спечели след съдийско решение, което беше определено за много спорно. \"В главата си виждам този мач с Джошуа. Представям си стадиона, освен това виждам как се представям много добре и го нокаутирам\", каза Паркър пред BBC. До момента Антъни Джошуа няма загуба на професионалния ринг, а всичките му 20 победи дойдоха след нокаут. Според предварителните очаквания двамата боксьори трябва да се срещнат през февруари или март 2018 г. Двубоят е планиран като първата стъпка на Антъни Джошуа към обединяване на всички титли в тежката категория. Неговият промотър Еди Хърн прави всичко възможно да осигури бой срещу Уайлдър за лятото, след който Джошуа трябва да стане абсолютен световен шампион. Носителят на поясите на WBA и IBF вече  беше предизвикан от Тайсън Фюри .", "date": "2017.11.17", "title": "Джоузеф Паркър ще се бие с Джошуа, само ако получи 40% от приходите"}
{"url": "http://www.dnevnik.bg/video/2017/11/17/3080439_video_drugite_novini/", "text": "Клуни се прицелва в \"Параграф 22\"", "date": "2017.11.17", "title": "Видео: Другите новини"}
{"url": "http://www.dnevnik.bg/photos/2017/11/17/3080355_fotogaleriia_suvmesten_skok_na_amerikanski_i_srubski/", "text": "Американски и сръбски десантчици извършиха съвместен скок тази сутрин в съвместна операция край Белград. По покана на правителството в Белград участваха парашутисти от 173-а въздушно-пресносима бригада на САЩ и 63-а въздушна бригада на Сърбия.", "date": "2017.11.17", "title": "Фотогалерия: Съвместен скок на американски и сръбски военни"}
{"url": "http://www.dnevnik.bg/sport/2017/11/17/3080233_koi_stoi_zad_kandidaturata_na_ljuboslav_penev/", "text": "\"Амбицията на Любо Пенев е да оправи футбола\". Това заявиха двама души, появили се в петък преди обед пред сградата на БФС в Бояна, след като привлякоха медийното внимание със  съобщаването на кандидатурата на Любослав Пенев за президент на футболния съюз . Но кои всъщност са те? Пред журналистите застанаха Ивайло Гроздев и Тони Миланов. Те посочиха, че са представители на инициативния комитет, който издига кандидатурата на Пенев. Лицата им всъщност са познати и не е трудно да се свържат с \"ЦСКА-София\" и Гриша Ганчев. Миланов участва в изграждането на официалната интернет платформа cska.bg, като при тържественото ѝ стартиране беше представен като маркетинг мениджър. Гроздев е човекът, който говори пред медиите при представянето на кандидатурата на Пенев. През лятото на 2016 г. той попадна в кадри, публикувани от министър-председателя Бойко Борисов. Тогава премиерът разговаря с фенове на ЦСКА от фенклуба \"Енимълс\" след свое гостуване в Би Ти Ви. Гроздев заяви, че кандидатурата на Пенев е издигната от аматьорския \"Черногорец\" (Ноевци), който като първа стъпка изпраща в БФС писмо с намеренията за участие на бившия нападател в конгреса. И не разкри участие на други клубове в инициативата. \"Все още не сме говорили с \"ЦСКА-София\". Няма никакви кръгове\". Преди време собственикът на \"Лудогорец\"  Кирил Домусичев каза, че зад евентуалните кандидатури на Наско Сираков и Пенев стои кръгът \"Царско село\" . Това предизвика  острата реакция на Сираков . Според медиите в Испания още в понеделник Пенев е съобщил на \"Валенсия\", където води втория отбор, че иска да напусне, за да се насочи към новото си начинание. Предстои да се разбере на чия подкрепа ще разчита Пенев. \"Ще има пресконференция и инициативният комитет ще се представи\", каза Гроздев.", "date": "2017.11.17", "title": "Кой стои зад кандидатурата на Любослав Пенев"}
{"url": "http://www.dnevnik.bg/sport/2017/11/17/3080417_david_gofen_dopulni_finalnata_chetvorka_v_london/", "text": "Давид Гофен е последният полуфиналист във финалите на АТП в Лондон. Белгиецът постигна убедителна победа срещу Доминик Тийм с 6:4, 6:1 и ще се изправи срещу  шесткрания шампион Роджър Федерер  в битка за място на финала. Гофен започна колебливо, но бързо се отърси от лошия старт и записа седми успех в десетия си мач срещу Тийм. Днешният им двубой беше директна битка за второто място в група \"Пийт Сампрас\", която беше спечелена от Григор Димитров още в сряда. Тийм, който съхрани шансовете си за полуфиналите с победа срещу Пабло Кареньо Буста, стартира отлично. Той измъкна труден първи гейм и реализира пробив във втория. Австриецът затвърди предимството си с убедителен сервис гейм на 15 и поведе с 3:0 след десет минути игра. Гофен обаче бързо се върна в сета с голямото съдействие на съперника. Тийм буквално подари пробив на белгиеца в пети гейм. Световният номер 4 допусна три поредни непредизвикани грешки, а след това направи и двойна грешка. Гофен се възползва максимално от момента. Белгиецът изравни при 3:3, след което реализира втори пореден пробив. Тийм отново улесни своя съперник, след като отново изостана с 0:40 и допусна двойна грешка при точката за пробив. Осмият в световната ранглиста спечели четвърти пореден гейм, за да поведе с 5:3. Тийм спря серията на белгиеца за 4:5. Гофен обаче не пропусна да се възползва от възможността да сервира за спечелването на първия сет. Втората част започна с бърз сервис гейм за Тийм. Гофен обаче отговори по впечатляващ начин. Белгиецът реализира два пробива в следващите две подавания на съперника и взе комфортен аванс от 4:1. Последният критичен момент за Гофен по пътя към победата дойде в шестия гейм. В него Тийм имаше цели пет възможности да върне единия от двата пробива пасив. Гофен обаче ги спаси и измъкна подаването си. След това той реализира трети пореден пробив и приключи двубоя след 71 минути игра. Гофен вкара 66% от първите си сервиси в този мач, докато Тийм успя само в 43% от случаите. Това се оказа ключово за развитието на двубоя, тъй като вторите сервиси на австриеца се оказаха лесна плячка за чудесните ретури на белгиеца. Осмият в света спечели 18 от 28-те точки, в които трябваше да посреща втори сервис. Той имаше седем шанса за пробив и реализира пет. В двубоя бяха разиграни общо 107 точки, 62 от които отидоха в сметката на 26-годишния белгиец. Загубата на Тийм означава, че Григор Димитров вероятно ще завърши годината в топ 4 на световната ранглиста. Това ще бъде гарантирано, ако Гофен или Джак Сок не спечелят турнира. Днес от 22.00 часа  българинът се изправя срещу Пабло Кареньо Буста  в последния мач от груповата фаза. Ако победи испанеца, а в събота спечели  полуфинала с Джак Сок , Димитров ще измести Александър Зверев от третото място в света.", "date": "2017.11.17", "title": "Давид Гофен допълни финалната четворка в Лондон"}
{"url": "http://www.dnevnik.bg/analizi/2017/11/17/3080243_ivo_prokopiev_suverenut_na_durjavata_e_smenen_ot_trima/", "text": "Знаех какво ще последва и съм взел всички мерки \"Икономедиа\" да не бъде застрашена, заявява Иво Прокопиев  в интервю пред Телевизия Би Ай Ти по повод решението на КОНПИ . \"Дневник\" публикува части от интервюто Нямам друга информация освен тази, че комисията е взела решение за начало на процедура (по отнемане - бел. ред.). Един от членовете е показал характер и е подписал с особено мнение, което показва, че не е имало единодушие. Другите четирима души са извършили грубо нарушение и злоупотреба със закона. Защото системата от наказателни мерки няма как да бъде приложена в конкретния казус, казва Иво Прокопиев. Той коментира, че КОНПИ работи по необявена, изключително неясна методика за това как се установява несъответствие или съответствие между доходи и имущество. Тази методика не е одитирана от външен независим орган и това не е случайно - целта е да може да има тотална злоупотреба с правата, които комиисята има по закон. За разлика от Румъния, където съответната институция е одитирана от две външни одиторски фирми. Членовете на КОНПИ са си вменили правото да гледат в тавана и да казват има или няма несъответствие. В нашия случай бяха тръгнали по съвсем друга сюжетна линия: да кажат че определен имот струва прекалено скъпо и следователно има несъответствие с доходите, обяснява Прокопиев. - Ние обаче си направихме вътрешна ревизия и я изпратихме доброволно на КОНПИ. От тази ревизия се вижда съвсем ясно, но те са игнорирали числата, че за десетгодишния период, в който законът им дава правото да проверяват, доходите, които сме декларирали, са десет пъти повече от придобитите активи. Не малко повече, не много повече, а точно десет пъти! Тази е причината КОНПИ да смени линията и да започне да връща назад - 15 - 20 години, и да стигне до приватизацията на \"Каолин\". Може да има съмнения за много приватизации, но не и за сделката за \"Каолин\". Още навремето Никола Филчев като главен прокурор направи всичко възможно тя да бъде \"изровена с хастара\" и накрая ВКС е сложил \"точка\", като определя сделката за законна. А как КОНПИ се занимава със сделка, която отдавна е проверена? Както прокуратурата повдига обвинение за мое изказване на заседание на Тристранния съвет, отговаря Прокопиев. Целта е не само да бъда наказан аз и да смачкат медиите. В моя случай те с един куршум отстрелват два заека. Първо: опитват да потиснат една от значимите медийни групи, която особено в сферата, която ги интересува - приватизация и съдебна рефорвма, е с много добра и доказана репутация. Включително с разследванияата по КТБ в това и в другите управления. Но не само това. Аз не си разделям идентичността по линията да съм предприемач и издател. С атаката срещу мене искат да кажат на останалите предприемачи: както можем него да смачкаме, така можем и всеки от вас. В тази страна няма правила, правилата ги определяме ние, трима души. Ако не ни се подчинявате, следва заплаха и репресия, каквато преживява в момента Иво Прокопиев и неговите фирми.", "date": "2017.11.17", "title": "Иво Прокопиев: Суверенът на държавата е сменен от трима души, които решават кое е законно и кой да бъде ударен"}
{"url": "http://www.dnevnik.bg/bulgaria/2017/11/17/3080388_evrokomisiiata_e_kritikuvala_bulgariia_za_otnoshenieto/", "text": "Интеграцията на бежанците все още е само пожелание, за непридружените непълнолетни не се полагат необходимите грижи, отношението към  афганистанците  е недостатъчно добро, а търсещите убежище биват задържани в лагерите без причина и без достъп до правна и преводаческа помощ. Това става известно от писмо, изпратено от Европейската комисия до директора на Държавната агенция за бежанците  Петя Първанова  и зам.-министърът на вътрешните работи  Красимир Ципов.  То бе публикувано от  авторитетното издание Balkan Insight . Негов автор е оглавяващият Директората за миграцията и защитата Лоран Мушел, изпратено е на 06.07.2017. В текста се отбелязват множество недостатъци на българската система за убежище – липсата на адекватни мерки спрямо непридружените непълнолетни, на правна защита на търсещите закрила, на преводачи и на социални работници. Непридружени непълнолетни Служители, които да защитават интересите на  търсещите убежище непълнолетни , са назначени в приемните центрове едва през декември миналата година и \"очевидно не са били адекватно обучени, нито са достатъчно на брой (само един във всеки център)\", посочва се в писмото. Коментира се и практиката подрастващите да бъдат прикачвани към възрастни, които не са техни роднини. \"Намирам, че отговорът ви по отношение на разпределянето на непридружени непълнолетни към възрастни търсещи убежище, които не са им роднини, подценява проблема за безопасността и защитата на непридружените непълнолетни\", пише в писмото. За тях няма и осигурено място, на което да бъдат отделени от останалите мигранти. Проект за отделен център има – за него на държавата ще окажат съдействие Международната организация по миграцията, финансиране ще идва от Норвегия, като засега се планира той да започне дейност през средата на 2018 г. Дори това да се случи, отбелязва Мушел, ще бъде прекалено късно да се адресира вече високият брой  непридружени пълнолетни , а капацитетът на центъра ще е недостатъчен – в него ще могат да живеят само 50 лица. Прием и задържане В текста се посочва, че е необходимо да се поддържа контакт с общностите в бежанските центрове и че европейски институции могат да предложат помощ, стига да тя да им бъде поискана. Макар българският закон да предвижда оценяването дали и доколко са уязвими търсещите международна защита, такива проверки не се правят достатъчно сериозно и масово. На тази тема държавните служители също не са достатъчно подготвени. Припомнят се и отдавна съществуващи проблеми – хора от някои националности биват задържани за по-дълго, отколкото други; нямат достъп до правна помощ, нито до преводачи; в лагера в Бусманци лекар идва 1-2 пъти седмично. Афганистанците Комисията отбелязва, че България дава \"удивително малко\" статути на афганистанци в сравнение с другите европейски държави. 2.5% са удовлетворените молби за 2016 в България, на фона на среднo за ЕС 56%. Българските представители са обяснили по време на среща на 27 юни, че това се дължи на факта, че търсещите убежище афганистанци понякога намекват, че искат статут, само за да бъдат освободени от лагерите или да не бъдат задържани изобщо, и че не искат да остават в България, а да продължат към друга страна от ЕС. \"Нека подчертая, че е важно решенията за убежище да се вземат индивидуално за всекиго и да се основават на скорошна и надеждна информация за държавата на произход. Не е подходящо решенията за убежище да се основават на категоризиране на определени националности\", пише в текста и се настоява за нови обяснения защо отношението към афганистанците е такова. Говорител на Еврокомисията е отказал да потвърди истинността на писмото пред Balkan Insight с мотива, че институцията не коментира изтекли документи. ДАБ и вътрешното министерство също не са дали коментар до времето на публикуването на текста.", "date": "2017.11.17", "title": "Еврокомисията е критикувала България за отношението към търсещите убежище"}
{"url": "http://www.dnevnik.bg/sviat/2017/11/17/3080285_mozukut_na_djihadistkata_ataka_v_barselona_e_bil/", "text": "Абделбаки ес Сати,  създал джихадистката клетка , отговорна за атентатите в Барселона и Камбрилс на 17 август и лидер на джихадистката клетка, която стои зад тях, е бил не просто познат на каталунските власти, а довереник на Националния разузнавателен център (CNI) - испанската агенция за разузнаване. Новината беше съобщена от няколко испански медии, а впоследствие - потвърдена от CNI. Ес Сати е сътрудничил на центъра най-малко по време на престоя си в затвора за трафик на дрога между 2010 и 2014 г. Източници на тайните служби на Испания отказаха да навлязат в подробности, нито да уточняват дали за услугите му се е заплащало. Същевременно от CNI твърдят, че контактът е бил през 2014 г. - годината, в която излиза от затвора - без да съобщават подробности. Според същите източници контактите, установени с него, са били \"в рамките на обичайния протокол на институцията\": \"нормалното при получаване на информация в борбата срещу тероризма е да се свържеш с всеки, който би могъл да я има, а в затворите много хора съдействат.\" Източници от CNI от своя страна обясняват, че той е имал контакти с джихадисти, \"на които е помогнал да излязат от Испания.\" Преди това информацията за връзките му с тях се свеждаше до разследването срещу него в операция \"Чакал\" преди няколко години, когато испанската полиция се опитваше да проследи джихадисти в африканския анклав на Испания Сеута. Срещу него обаче нямаше достатъчно данни, за да бъде задържан. Ес Сати изглежда е добре известен на испанските служби, както и на каталунските институции, още от пристигането си в Испания през 2002 г. Освен това е бил толкова подозрителен във Вилвоорд, Белгия (където  опитал да си търси работа  през 2015 г.), че белгийски полицай е попитал за него каталунските служители на реда, \"Мосос д'Eскуадра\", с каква информация разполагат за него.", "date": "2017.11.17", "title": "\"Мозъкът\" на джихадистката атака в Барселона е бил информатор на испанските служби"}
{"url": "http://www.dnevnik.bg/photos/2017/11/17/3079869_fotogaleriia_svetovnite_snimki_na_denia_za_17_noemvri/", "text": "Общински служител поставя коледна украса по улиците на в Манагуа, Никарагуа.", "date": "2017.11.17", "title": "Фотогалерия: Световните снимки на деня за 17 ноември 2017"}
{"url": "http://www.dnevnik.bg/skorost/avtomobilna_industriia/2017/11/17/3080602_folksvagen_shte_investira_70_mlrd_evro_za_pet_godini_v/", "text": "Фолксваген\" обяви днес нова петгодишна инвестиционна програма на стойност 70 милиарда евро, чиято цел е разработването на нови технологии на фона на стремежа на автомобилната индустрия да бъде в крак със световните усилия за налагане на електромобилите, предаде ДПА, цитирана от БТА. Най-големият в света производител на автомобили представи днес на заседание на съвета си плана да похарчи над 34 милиарда евро за електромобили, безпилотни автомобили и дигитализация. Обявяването на плановете на \"Фолксваген\" става на фона на усилията на концерна да остави в миналото скандала с манипулираните тестови данни за вредните емисии при дизеловите си автомобили от преди две години. \"Пътна карта Е\", както компанията нарича инвестиционния си план, ще помогне да преоткрием автомобила, каза главният изпълнителен директор на \"Фолксваген\" Матиас Мюлер. Заводът на \"Фолксваген\" в източния германски град Цвикау ще стане сега център на усилията на групата за създаването на електрическите модели на компанията. Групата вече обяви планове да пусне на пазара над 80 нови електромобила до 2025 година, включително 50 изцяло електрически коли и 30 хибрида. \"Фолксваген\" предвижда до 2030 година да пуска най-малко по един електрически вариант на всеки от близо 300-те свои традиционни модела от всички марки на групата – \"Ауди\", \"Шкода\", \"Сеат\", \"Фолксваген\", \"Порше\", \"Ламборгини\", \"Бентли\" и т.н.", "date": "2017.11.17", "title": "\"Фолксваген\" ще инвестира 70 млрд. евро за пет години в нови разработки"}
{"url": "http://www.dnevnik.bg/sport/2017/11/17/3080603_grigor_dimitrov_otnese_karenyo_busta_za_60_minuti_i/", "text": "Григор Димитров имаше нужда от едва 60 минути, за да приключи двубоя си с испанеца Пабло Кареньо Буста. Българският тенисист постигна изключително категорична победа с 6:1, 6:1 в последния мач от груповата фаза на финалите на АТП в Лондон. Димитров записа трета победа в третия си двубой в турнира на осемте най-добри през сезона. Той е вторият играч, който приключва груповата фаза със стопроцентов актив, след шесткратния шампион и рекордьор по титли Роджър Федерер. В събота от 22.00 часа българско време Димитров ще се изправи срещу американеца Джак Сок в битка за място на финала в Лондон. Първият полуфинал, който стартира в 16.00 часа, противопоставя Федерер и Давид Гофен. По-рано днес  белгиецът победи Доминик Тийм  и завърши втори в групата на Димитров. Въпреки че още в сряда си осигури първото място в група \"Пийт Сампрас\", българският тенисист изигра мача с Кареньо Буста с максимална концентрация и мотивация. Във втори пореден двубой той позволи на съперника си да спечели само два гейма. В сряда Димитров  надигра Гофен с 6:0, 6:2 за 74 минути . Единственият му загубен сет беше в дебютната му среща във финалите на АТП -  6:3, 5:6, 7:5 срещу Тийм в понеделник. Димитров започна блестящо срещу Кареньо Буста и спечели първите 11 точки на мача. Българинът продължи под пълна пара, докато испанският дебютант нямаше никаква идея как да противодейства на съперника. Първият сет продължи едва 22 минути. В него Димитров направи само три непредизвикани грешки и загуби едва три точки в своите подавания. Втората част не се различаваше особено. Българинът отново реализира два пробива в първите два сервис гейма на Кареньо Буста. Испанецът прекъсна серията на съперника за 1:4, но това беше всичко, което успя да направи в този мач. С този успех Димитров прибави още 200 точки за световната ранглиста. Ако спечели полуфинала със Сок, а Федерер победи Гофен, българският тенисист ще приключи сезона като №3 в света. Хронологията на мача (гейм по гейм)", "date": "2017.11.17", "title": "Григор Димитров отнесе Кареньо Буста за 60 минути и съхрани сили за полуфинала със Сок"}
{"url": "http://www.dnevnik.bg/sviat/2017/11/17/3080606_rusiia_zapochna_da_stroi_ograda_mejdu_krim_i_ukraina/", "text": "Русия започна строителството на гранична ограда между анексирания от нея през 2014 г. Кримски полуостров и Украйна, предаде ДПА, цитирана от БТА. Тя ще е висока два метра и дълга 50 км. Очаква се оградата да бъде готова през първата половина на 2018 година, съобщиха днес руски осведомителни агенции, позовавайки се на руската Федерална служба за сигурност. Цената на съоръжението ще е 3.3 милиона долара и неговата цел е да повиши сигурността на жителите на Крим и гостуващите туристи, се казва в съобщението на службата за сигурност. Между Крим, който официално е признат за украинска територия и украинската Херсонска област има три официални контролно-пропускателни пункта, отбелязва ДПА. Опасявайки се от атака от Русия, Украйна обяви през есента на 2014 г., че ще издигне ограда по 2000-километровата си източна граница с Русия, но досега е успяла да построи само няколко десетки километра от нея.", "date": "2017.11.17", "title": "Русия започна да строи ограда между Крим и Украйна"}
{"url": "http://www.dnevnik.bg/ot_vas/novini_ot_vas/2017/11/17/3079896_hramut_na_izida/", "text": "Прочутият храм на Изида, разположен на остров в езерото Насер. Остров Филае днес не съществува, храмът е пренесен на остров Агилика, на 500 м от първоначалното му местонахождение. Островът се считал за мястото, където е погребан бог Озирис и се посещавал само от жреците. При построяването на язовир Насър възникнала опасност древноегипетските храмове да изчезнат под водите на Нил, затова ЮНЕСКО организира тяхното преместване.", "date": "2017.11.17", "title": "Храмът на Изида"}
{"url": "http://www.dnevnik.bg/sviat/2017/11/17/3080612_razkritiiata_za_seksualen_tormoz_sa_sram_smiatat/", "text": "Сипещите се в социалните мрежи разкрития за сексуален тормоз са срам, заяви днес френският президент Еманюел Макрон, в Гьотеборг, Швеция, след срещата на върха на ЕС , предаде \"Франс прес\", цитирана от БТА. Той допълни, че не трябва публичните разобличения да заместват правосъдието. Според Макрон виновните трябва да бъдат наказани, не само порицани. \"Швеция не прави изключение, имаме същата ситуация и същия срам\", каза френският президент в отговор на въпрос за 2000 шведски музикантки, разкрили случаи на сексуален тормоз и изнасилвания в музикалните среди. \"Преди година, когато създавах моето движение, направихме сондажи и проблемът със сексуалния тормоз над жени бе сред първите тревоги на хората. И затова реших един от приоритетите в моя мандат да бъде равенството между мъжете и жените\", каза Макрон. Според него е непоносимо да има сексуалното насилие, прикривано от толкова хора. \"Трябва да се променим. Да обуздаем желанието на някои мъже да доминират, да обуздаем сексуалното насилие, социалното насилие. Трябва да образоваме, това е най-важното\", допълни френският президент. Шведският премиер Стефан Льовен каза, че е потресен от писмото на музикантките. \"В нашето общество е необходим сериозен дебат. Това е срам. Никой не допускаше какви са измеренията на проблема. Трябва да се работи в училищата, за да разберат младите мъже какво означава да си мъж. Мъжът не извършва агресия над жените, а ги уважава\", добави той", "date": "2017.11.17", "title": "Разкритията за сексуален тормоз са срам, смятат лидерите на Франция и Швеция"}
