{"url": "https://www.dnevnik.bg/sport/2018/08/24/3301233_baiern_zapochna_putia_kum_poredna_zashtita_na_titlata/", "text": "Трудна победа за \"Байерн\" във вълнуващ мач беляза  началото на сезона в Бундеслигата . Шампионите от последните шест години стигнаха до 3:1 срещу \"Хофенхайм\" у дома. Срещата беше интересна, като до 79-ата минута резултатът беше равен. \"Байерн\" поведе в 23-ата минута, когато след ъглов удар Томас Мюлер вкара отблизо с глава. \"Хофенхайм\" съумя да изравни в 57-ата чрез Адам Салай, който се възползва от неточност в защитата на съперника, пребори се за топката и с диагонален удар по земята изравни. Баварците положиха много усилия да поведат отново и успяха в 79-ата. Те получиха дузпа за нарушение срещу Франк Рибери. Роберт Левандовски изпълни неубедително наказателния удар, а Ариен Робен вкара при добавката. Съдията обаче изгледа видеоповторение и прецени, че дузпата трябва да бъде изпълнена наново, тъй като холандецът е влязъл в наказателното поле преди изпълнението. При втория си опит Левандовски вкара. За четвърта поредна година полският нападател отбелязва в първия мач на \"Байерн\" за сезона. До края \"Байерн\" заигра спокойно и имаше още няколко положения. Домакините вкараха трети гол - след далечен удар на Леон Горецка, топката рикошира в Мюлер и влезе във вратата. Последва нов видеопреглед и попадение не беше зачетено заради игра с ръка на нападателя. \"Байерн\" все пак вкара трети гол в 90-ата минута. Тогава след тъч топката стигна до Робен, който от воле преодоля Оливер Бауман.", "date": "2018.08.24", "title": "\"Байерн\" започна пътя към поредна защита на титлата с трудна победа"}
{"url": "https://www.dnevnik.bg/analizi/2018/08/24/3301099_ne_bili_kvoti_a_kompoti/", "text": "По всичко личи, че жегите през август са задълбочили жаждата на правителството за нови приходоизточници. Този път това става зад паравана на социалната солидарност под формата на предложение за глоби за фирмите при  отказ от наемане на хора с увреждания . Конкретно става дума за задължение за наемане на поне един служител с увреждания във фирмите с 20-49 служители, поне двама в тези с 50-99 служители и за 4% от средния списъчен състав при фирмите със 100 и повече служители. Месечната санкция при неизпълнение е 30% от минималното заплащане за страната. При сегашната стойност на минималната заплата глобата е равностойна на 153 лв. за всяко незаето от човек с увреждания място, или 1836 лв. годишно. Живот и здраве, тази сума ще набъбне до 168 лв. месечно и 2016 лв. годишно, като се вдигне минималната заплата от 1 януари догодина – потенциалната \"премиера\" на тази фискална иновация. Парите ще отиват в нов фонд, който ще има изцяло излъчен от администрацията председател и управителен съвет. Възражението на Българската стопанска камара (БСК), че в неговото управление няма да присъстват представители на работодателите, които всъщност ще го захранват, е напълно основателно. Докато с трепет очакваме мотивите и оценката на въздействието на законопроекта (която е крайно любопитно на какви данни ще се базира, след като все още няма регистър на хората с увреждания, камо ли редовни наблюдения за икономическата им активност), коментарът на идеята ще трябва да остане подчертано теоретичен. Веднага възниква въпросът какво правим с фирмите с 20 и повече служители, които в момента нямат служители с увреждания и по една или друга причина не могат или не искат да наемат допълнително кадри. Вариантите са съкращаване на текущи служители (с цел освобождаване на работно място, което да бъде заето от човек с увреждане) или просто плащане на месечни глоби. Третата (и очевидно най-безболезнена) опция е търсене на хора за освидетелстване сред вече наетите от фирмата лица. Действително при текущата уредба на сдобиването с ТЕЛК решение – последното нещо, от което тази изтерзана система има нужда. А какво правим с фирми в по-малки населени места, в които по една или друга причина няма достатъчно хора в работоспособна възраст с увреждания, които все пак да могат да се включат по един или друг начин в работния процес? Фиктивното наемане на местни баби и дядовци, които да си седят вкъщи и да връщат парите, е добър вариант. При сегашната нормативна защита, с която се ползват лицата с увреждания на пазара на труда [ .], вероятността работодателите да потърсят начин за заобикаляне на изискването е изключително висока. Дори при добро желание от страна на работодателите основополагащи фактори като квалификацията на хората с увреждания и достъпността на градската среда са извън техния контрол. Адаптацията на работното място също е нещо скъпо, а понякога и почти невъзможно. Единствената държавна програма за целта е администрирана от Агенцията на хората с увреждания (АХУ), като по нея за 2016 г. са изхарчени 255 хил. лв., срещу които са създадени условия за труд на... 45 души. Бенефициентите са общински и областни администрации, регионални библиотеки, БАН и други публични институции. Частните фирми са 2. Трудовото устрояване на хора с увреждания ще е изключително предизвикателство за редица фирми в селското стопанство, преработващата и добивната промишленост и строителството. При положение че значителна част от хората с увреждания са нискоквалифицирани, а нискоквалифицираният труд в редица сектори изисква ако не друго, то поне добро физическо състояние, много работодатели може и да нямат избор и ще плащат глоби. Емпиричните изследвания на ефекта от въвеждането на подобни квоти (а и на често вървящите с тях фондове) показват, че положителният ефект върху заетостта на хората с увреждания е минимален. Вместо това се случва друго – работодателите интернализират санкциите като нов тип трудов разход, който лесно може да бъде поет чрез забавяне на ръста на увеличение на заплатите на съществуващите работници. Веднъж приет обаче, квотният принцип е труден за отмяна, поради което някои европейски страни търсят алтернативни на глобите решения. Във Франция например фирмите могат да купуват стоки и услуги на цената на дължимата глоба от избран от тях доставчик, който всъщност наема хора с увреждания. Подобно решение със сигурност е по-елегантно от глобите, макар също да страда от недостатъци – при него пък едни фирми административно се поставят в привилегирована позиция спрямо други, което нарушава честната конкуренция. В Австрия пък наемането на млад човек с увреждания се брои като наемането на двама. Пак има глоби, но при съблюдаване на квотата парите отиват в обратната посока – от фонда към работодателя им. Дори ако приемем, че възприемането на квотите ще доведе до повече наети хора с увреждания, последното по никакъв начин няма да подкрепи тяхното социално включване. \"Спуснатите\" по закон служители с увреждания ще бъдат разглеждани и от своите работодатели, и от своите колеги като парашутисти – позиция, от която устойчивата кариера ще е предизвикателство. Това е една от основните причини Великобритания да се откаже от квотната си система през 1995 г. А като сме започнали с квотите, защо не въведем и санкции за ненаемането на младежи, хора в предпенсионна възраст, нискоквалифицирани, социално слаби? Къде теглим границата между отделните уязвими групи на пазара на труда, при положение че социално-икономическите им характеристики са, общо взето, еднакви? И трябва ли това да става обект на трудовоправни отношения или просто пак бъркаме социалната политика с политиката на пазара на труда, защото е по-лесно да прехвърлим топката на частния сектор?", "date": "2018.08.24", "title": "Не били квоти, а компоти"}
{"url": "https://www.dnevnik.bg/sport/2018/08/24/3301109_rolan_garos_zabrani_koteshkiia_kostjum_na_serena/", "text": "Котешкият костюм\",  с който Серена Уилямс игра мачовете си на \"Ролан Гарос\" този сезон , занапред няма да може да бъде използван в турнира. Същото важи и за други сходни облекла. Това заяви директорът на \"Ролан Гарос\" Бернар Гуидичели. Той призова тенисистите да имат по-голямо уважение към облеклото. \"Малко е късно, защото дизайнът за колекциите вече е изготвен, но ние ще помолим производителите да ни информират какво се задава\", каза той в интервю за Tennis Magazine. \"Вярвам, че в някои случаи стигнахме твърде далеч. Облеклото на Серена от тази година например занапред не може да бъде приемано. Трябва да се уважават играта и мястото\", заяви Гуидичели. Според него обаче е трудно да се говори за въвеждане на строги правила в облеклото, каквито има на \"Уимбълдън\". Уилямс беше оприличена на супергерой с появата си на червените кортове в Париж. Тя обясни, че стегнатият костюм, изработен от \"Найки\", ѝ помага заради проблеми с кръвообращението след раждането. \"Чувствам се като воин в него, като кралицата от Уаканда (от филма \"Черната пантера\")\", каза американката тогава. Тя посвети появата си с костюма на всички майки, които са имали трудно възстановяване след раждане. \"Ако аз мога да го направя, значи и вие можете. Обичам всички ви\", написа носителката на 23 титли от Големия шлем в \"Туитър\".", "date": "2018.08.24", "title": "\"Ролан Гарос\" забрани \"котешкия костюм\" на Серена Уилямс и поиска повече уважение"}
{"url": "https://www.dnevnik.bg/sport/2018/08/24/3301120_atp_prigotvete_pukankite_machut_mejdu_grigor_dimitrov/", "text": "Мачът между Григор Димитров и Стан Вавринка е гвоздеят в програмата на първия кръг при мъжете на US Open според АТП. Сайтът на организацията предложи своя поглед към списъка с мачове, които са \"задължителни за гледане\". Най-голямо внимание очаквано привлича срещата между Димитров и Вавринка. Двамата  играха и в първия кръг на \"Уимбълдън\", като тогава швейцарецът излезе победител . \"Да, отново. Само два месеца след сблъсъка между Димитров и Вавринка на \"Уимбълдън\", звездите ще се срещнат отново в първия кръг на US Open в мач, който е задължителен за гледане. Този път очакването ще бъде дори още по-голямо\", пише в сайта на АТП. В него подчертават, че формата на Вавринка върви по възходяща линия след двете операции на лявото коляно. Швейцарецът, който заема 101 място в ранглистата, се представи силно на турнирите от сериите \"Мастърс\" в Торонто и Синсинати с общо пет победи, но беше спрян съответно от Рафаел Надал и Роджър Федерер. От своя страна Димитров достигна до първия си четвъртфинал от април в Торонто, докато в Синсинати  не успя да защити титлата си след загуба в третия кръг срещу Новак Джокович . Според сайта на АТП българинът ще бъде амбициран да отмъсти за поражението си, като запише петия си успех в осмия му мач срещу Вавринка. \"Ще бъде интересно да видим кой ще е способен да контролира точките на кортовете във \"Флашинг медоус\". Димитров е на върха, когато сервира добре, и използва атлетизма си, за да вземе топката рано и да се придвижи до мрежата. Но Вавринка, който се доближава до най-добрия си тенис, може да разменя удари с всеки в света, особено с впечатляващия си бекхенд с една ръка\", се казва още в сайта. Останалите двойки, които предизвикват интерес според АТП, са водачът в ранглистата Рафаел Надал и испанският му сънародник Давид Ферер, другият испански сблъсък между Фернандо Вердаско и Фелисиано Лопес, Адриан Марарино и Франсис Тиафо, Карен Качанов и Алберт Рамос-Винолас.", "date": "2018.08.24", "title": "АТП: Пригответе пуканките, мачът между Григор Димитров и Вавринка е задължителен за гледане"}
{"url": "https://www.dnevnik.bg/sport/2018/08/24/3301111_kapitanut_na_totnum_e_bil_zadurjan_za_shofirane_v/", "text": "Капитанът на \"Тотнъм\" Юго Лорис е бил задържан от полицията за шофиране в нетрезво състояние, съобщи Би Би Си. 31-годишният вратар е дал положителен резултат за употреба на алкохол в ранните часове в петък. Според информацията Лорис е бил спрян за проверка около 2.30 часа в центъра на Лондон. След това френският национал е бил отведен в ареста, където е прекарал около седем часа. Той е бил пуснат на сутринта след снемането на отпечатъци, като ще трябва да се яви пред съда в Уестминстър на 11 септември. Арестът на Лорис идва три дни преди важния двубой с \"Манчестър юнайтед\" във Висшата лига. В понеделник \"Тотнъм\" гостува на \"червените дяволи\" в последния мач от третия кръг. През лятото Лорис стана световен шампион с националния отбор на Франция. Вратарят имаше важна роля за успеха на \"петлите\" с намесите си в полуфинала срещу Белгия. На шампионата в Русия той допусна седем гола в седем мача.", "date": "2018.08.24", "title": "Капитанът на \"Тотнъм\" е бил задържан за шофиране в нетрезво състояние"}
{"url": "https://www.dnevnik.bg/bulgaria/2018/08/24/3301163_po_partiina_liniia_borisov_naredi_na_kmeta_na_carevo/", "text": "Премиерът Бойко Борисов в качеството му на лидер на партия ГЕРБ е разпоредил на кмета на Царево Георги Лапчев (ГЕРБ) да задържи и да не изпълнява решението на Общински съвет - Царево по казуса \"Силистар\". Това съобщава пресцентърът на партията. От правителствената пресслужба няма такова съобщение. По-рано днес общинският съвет в Царево  даде одобрение  за изработване на план за застрояване парцел от 22 169 кв. м в местността Силистар. В съвета влизат 13 съветници, като предложението на Лапчев е получило подкрепа от деветима от тях, от които 8 са от партия ГЕРБ. Предложението на кмета Георги Лапчев е да се изработи подробен устройствен план за поземлен имот на дружеството \"Ню Билдинг Естейтс\" ЕООД, който, според информация на сайта \"Бивол\", да му позволи да го застрои с вилни сгради. Председателят на ГЕРБ възложил на кмета на Царево да не изпълнява решението до пълното убеждаване на обществеността в правотата на това решение на Общински съвет – Царево. Кметът на Царево Георги Лапчев ще даде пресконференция в събота сутринта по случая.", "date": "2018.08.24", "title": "По партийна линия Борисов нареди на кмета на Царево да задържи решението за Силистар"}
{"url": "https://www.dnevnik.bg/sviat/2018/08/24/3301159_sasht_spirat_pomoshtite_za_rusiia_i_blokirat_dostupa/", "text": "Съединените щати блокират почти всички помощи, предоставяни на Русия и спират износа на отбранителни и други технологии и услуги, свързани с националната сигурност, с малко изключения. Тези решения очаквано са част от списъка със санкции, които  публикува Федералният регистър  на САЩ (агенцията, публикуваща правителствени съобщения и регулации) и които ще влязат в сила от обявената \"дата на публикуване\" - понеделник, 27 август. Санкциите са резултат от американски закон срещу употребата на бойни вещества и трябва да действат поне една година заради използваното  нервнопаралитично вещество от групата \"Новичок\" в Солсбъри . Днес съветникът на президента Доналд Тръмп по въпросите на националната сигурност Джон Болтън каза, че санкциите ще останат в сила, докато Русия не промени поведението си, а Москва предупреди, че случващото се само повишава напрежението. Какво се променя Напълно се прекратява предоставянето   (такива получава и Русия съгласно закона от 1961 г., предвиждащ финансиране на проекти за икономическо и социално развитие, сигурност и др.), с изключение на спешни случаи, свързани с хуманитарни въпроси и прехрана. Очаквано се забранява износът на стоки и услуги,   и  . Мярката няма да се прилага за сътрудничеството в космоса. Освен това никакви руски институции  , гаранции или друг тип финансова помощ от \"които и да било\" департамент и агенция на американското правителство, нито от \"Експорт-импорт банк\" (федерална агенция в САЩ, която посредничи улеснява комуникацията между правителства и износители). Предвиждаше се санкциите, обявени на 8 август,  да влязат в сила още на 22 август , но решението така и не бе обявено от Държавния департамент.", "date": "2018.08.24", "title": "САЩ спират помощите за Русия и блокират достъпа ѝ до финансиране от понеделник"}
{"url": "https://www.dnevnik.bg/sport/2018/08/24/3301156_shefut_na_palenstinskiia_futbol_beshe_nakazan_zaradi/", "text": "Президентът на палестинската федерация Джибрил Раджуб беше отстранен от футбола за една година. Той е наказан от ФИФА заради призива си да се горят фланелки на Лионел Меси. Думите му дойдоха покрай  неосъществената приятелска среща между Аржентина и Израел . Двата състава трябваше да се срещнат в Хайфа на 9 юни - дни преди началото на световното първенство. Израел обаче смени мястото с Ерусалим, което предизвика напрежение. Накрая мачът не се игра. По това време Раджуб окуражи фенове да горят фланелки с името на Меси, ако звездата на аржентинския отбор реши да играе в мача. Шефът на палестинският футбол обяви тогава, че е писал до аржентинското правителство с призив Меси да не играе. По думите му нападателят на \"Барселона\" е \"символ на мир и любов\". \"Израелското правителство се опитва да даде политическо значение (на мача), като настоява той да се играе в Ерусалим\", каза в началото на юни Раджуб. Палестинецът е наказан за една година да не се занимава с футболна дейност. Освен това трябва да плати 20 хил. швейцарски франка глоба.", "date": "2018.08.24", "title": "Шефът на палестинския футбол беше наказан заради призив да се горят фланелки на Меси"}
{"url": "https://www.dnevnik.bg/sviat/2018/08/24/3301048_otchujdavane_na_zemi_ubiistva_na_fermeri_-_kak_trump/", "text": "Южна Африка вчера остро упрекна президента на САЩ Доналд Тръмп, че подхранва расовото напрежение в страната с поста си в \"Туитър\", в който споделя тревога от \"експроприацията\" и \"масовите убийства\", жертва на които според него ставали бели южноафрикански фермери. Коментарът на американския президент нажежи дебатите във връзка с оспорван проект за аграрна реформа, разбунил духовете в Южна Африка, все още дълбоко разделена четвърт век след падането на режима на апартейд. Полемиката избухна в сряда вечерта след нова електронна изява на Тръмп. \"Наредих на държавния секретар Помпейо внимателно да проучи отнемането и експроприацията на земи и ферми в Южна Африка и масовите убийства на фермери\", написа Тръмп в \"Туитър\". \"Южноафриканското правителство конфискува в момента земи, чиито собственици са бели фермери\", добави той по повод предаване за Южна Африка, излъчено от крайно консервативната телевизия \"Фокс нюз\". В навечерието на общите избори, насрочени за 2019 г., южноафриканският президент Сирил Рамапоса иска да избърза с поземлената реформа, \"за да поправи тежката историческа несправедливост\" спрямо черното мнозинство, останала от колониалния период и апартейда. Властите в Претория съвсем очаквано реагираха бързо на туита на Доналд Тръмп. \"Южна Африка изцяло отхвърля това ограничено виждане, целящо единствено да раздели нацията и да ни припомни колониалното минало\", написа правителството в Туитър, като обеща \"предпазлива и обединяваща\" аграрна реформа. \"Патологичен лъжец\" Външният министър Линдиве Сисулу изрази съжаление от \"злополучните\" думи на Доналд Тръмп, базирани на \"неверни данни\", и настоя за \"разяснения\" от страна на САЩ. Помолена от медии във Вашингтон за коментар, говорител на американската дипломация призова южноафриканските власти към \"мирна и прозрачна публична дискусия\" по тази парлива тема. \"Нашето становище е, че отчуждаването на земи без обезщетение може да тласне Южна Африка в невярна посока\", предупреди обаче тя, като отказа да посочи какви мерки предвижда да вземе администрацията на САЩ. Ще стигне ли това, за да се успокои полемиката? \"Долу ръцете от южноафриканските проблеми!\" - скастри президента на САЩ лидерът на леворадикалната партия \"Борци за икономическа свобода\" Джулиъс Малема и го нарече \"патологичен лъжец\". \"Международните лидери, които си играят с хорските страхове, не допринасят с нищо\", добави Муси Маймане, водач на основната опозиционна партия \"Демократичен алианс\"; той потвърди, че е против проекта на кабинета. Реформата на Рамапоса цели да поправи дисбаланса в разпределението на земята в Южна Африка, където бялото малцинство (8 процента от населението) притежава 72 на сто от фермите срещу едва 4 на сто, чиито собственици са чернокожи (80 процента от населението), заявява правителството. За да подобри ситуацията, президентът реши по-специално да конфискува имоти на едри фермери, без да ги обезщети, и с тази цел замисля промени в конституцията. Дискусията е в ход, но противно на твърденията на Тръмп проектът още не е осъществен. Самият южноафрикански държавен глава посочи в сряда пред парламента, че наистина планира \"експроприация без обезщетения\", но отрече изобщо да замисля национализация и обеща \"да засили правата на собственост\". 74 убити фермери Мнозина чернокожи приветстват реформата, но белите не крият, че тя ги тревожи. Страх ги е в страната да не се повтори насилственото експулсиране на бели фермери, предприето в началото на 2000-те от режима на Робърт Мугабе в съседно Зимбабве. Бялото малцинство критикува и редовните насилствени престъпления срещу селските стопани в аграрните райони на страната - проблем, за който много се спори. Общо 74 фермери са убити според полицията между 2016 и 2017 г. в Южна Африка и почти всички жертви са бели по данни на сдружението \"АфриФорум\", бранещо правата на това малцинство. В сряда Сирил Рамапоса обвини \"АфриФорум\", че \"разпространява слухове и лъжи\", твърдейки \"в чужбина, че Африканският национален конгрес замислял масова експроприация\". А за разлика от него лидерът на \"АфриФорум\", чиито делегати се завърнаха наскоро от обиколка с представителна цел из Щатите, приветства намесата на Доналд Тръмп. \"Имаме нужда от международна подкрепа... за да не поведат нашите управници катастрофална икономическа политика, както се случи във Венецуела и Зимбабве\", заяви Кали Криел пред АФП. Твърде болезненият въпрос за земята вече предизвика през март спор между Южна Африка и Австралия - австралийски министър предложи убежище на бели южноафрикански селскостопански производители, подложени според него на \"гонения\" в собствената им страна. /БТА", "date": "2018.08.24", "title": "Отчуждаване на земи, убийства на фермери - как Тръмп вбеси Южна Африка"}
{"url": "https://www.dnevnik.bg/bulgaria/2018/08/24/3301114_vks_raztulkuva_koga_i_ot_kogo_se_plashta_za_nezakonno/", "text": "В кои случаи държавата трябва да заплаща обезщетения за неимуществени вреди, причинени от незаконно подслушване, и срещу кого да бъдат предявявани исковете на засегнатите. На тези въпроси и на други, свързани с неправомерно използване на специални разузнавателни средства (СРС), както и каква е доказателствената сила на решенията на Националното бюро за контрол на СРС (НБКСРС), с което е установено, че СРС са прилагани неправомерно, отговаря Върховният касационен съд с тълкувателно решение по казус, произтичащ от конкретно дело. За това информира сайтът  news.lex.bg , който припомня и конкретното дело: то е заведено от бившия митничар Методи Митовски в Благоевградския съд преди три години по Закона за отговорността на държавата и общините за незаконно използване на специални разузнавателни средства. Благоевградският съд отхвърля иска на Митовски, въззивният Апелативен съд го уважава и отсъжда 4 000 лв. обезщетение. Върховният касационен съд потвърждава решението на Апелативния съд, и същевременно дава важни разяснения, които да бъдат спазвани в този род съдебни дела. Към кого да се отправя искът за вреди от незаконно подслушване - ВКС казва, че органът който носи отговорността е този, който е поискал употребата на СРС. Ако искане на разрешение не е правено, отговарящият орган е онзи, който е осъществил подслушването. Констатациите на Националното бюро за контрол на СРС (НБКСРС), с които е установено неправомерно подслушване, имат доказателствената сила на официални документи. А началото на давностния срок се поставя в момента, в който е констатирано нарушението с акта на НБКСРС. Преди съобщаването на този акт, пострадалият не е имал правна възможност да реализира правата си и неговото бездействие няма значение за давността.", "date": "2018.08.24", "title": "Върховният касационен съд разтълкува кога и от кого се плаща за незаконно подслушване"}
{"url": "https://www.dnevnik.bg/sport/2018/08/24/3301162_maroko_ispaniia_i_portugaliia_podgotviat_obshta/", "text": "Мароко, Испания и Португалия искат да приемат световното първенство по футбол през 2030 г., съобщи Soccerex. Трите страни подготвят обща кандидатура, която ще бъде първата с участието на държави от два континента. Мароко ще обедини сили с иберийските страни в опит най-сетне да се включи в организацията на световното. Досега африканската страна участва пет пъти в надпреварата за домакинство, но без успех. Мароко загуби избора през 1994, 1998, 2006, 2010 г., а наскоро  отстъпи срещу силната обща кандидатура на САЩ, Канада и Мексико за шампионата през 2026 г. Според информацията първоначалният замисъл на Мароко е бил да участва в надпреварата за домакинство съвместно с Алжир и Тунис, но възможността е пропаднала заради политическо напрежение между двете страни.  Впоследствие Мароко, Испания и Португалия са постигнали споразумение. Трите държави са решили да уведомят единствено ФИФА за намеренията си, като в следващите седмици се очаква кандидатурата им да бъде обявена официално. Междуконтиненталната кандидатура ще има силна конкуренция за домакинството на световното през 2030 г., след като  Англия също изяви желание да приеме форума . Не е изключено да се премине към вариант за обща кандидатура на Великобритания. Парагвай, Аржентина и Уругвай вече обявиха, че ще наддават за шампионата след 12 години. Общата южноамериканска кандидатура се надява да организира мондиала, за да отпразнува 100-годишнината от първенството в Уругвай през 1930 г.", "date": "2018.08.24", "title": "Мароко, Испания и Португалия подготвят обща кандидатура за световното през 2030 г."}
{"url": "https://www.dnevnik.bg/biznes/2018/08/24/3301189_turgovskiiat_registur_produljava_da_ne_raboti/", "text": "Въпреки обещанието на премиера Бойко Борисов от вторник, че \"ако имаме късмет\" до края на седмицата Търговският регистър ще функционира напълно, това не е факт и след края на последния работен ден. Все още достъпни са само две проверки - справка по актуално състояние и по физическо и юридическо лице. Официално за срива на Търговския регистър бе съобщено на 10 август. По данни на Българската стопанска камара над 350 хил. стопански субекти са засегнати от спрялата работа на регистър, а адвокат на камарата обясни пред Би Ти Ви, че дори хартиени заявления не се приемат в момента. По данни на Агенцията по вписванията, която поддържа регистъра, около 64% от заявленията постъпват електронно, а 36% - на гише. \"Ако имаме късмет, до края на седмицата ще имаме регистър\", обяви премиерът Бойко Борисов при изслушването му на извънредно заседание на парламента във вторник. Повече за него четете  тук . ", "date": "2018.08.24", "title": "Търговският регистър продължава да не работи"}
{"url": "https://www.dnevnik.bg/tehnologii/2018/08/24/3301188_windows_95_veche_e_prilojenie_za_3_operacionni_sistemi/", "text": "В средата на 90-те Windows 95 беше шедьовърът на \"Майкрософт\" - версията на известната ѝ операционна система, която придаде на цялата серия световноизвестния ѝ облик и я превърна в лидер на пазара. \"Уиндоус 95\", която въведе много от най-разпознаваемите и до ден днешен елементи в системата, не се поддържаше от 2011 г. и бе почти неизползваема... досега. Тя се върна към живот вчера, когато живеещият в Калифорния програмист Феликс Рийзенберг - участвал в разработката на приложението Slack - съобщи, че я е превърнал в приложение за три операционни системи: macOS, Windows и Linux, пише технологичното издание The Verge. Това съобщи и самият Рийзенберг в профила си. Подобно нещо е демонстрирано с часовниците на  \"Епъл\"  и \"Гугъл\", а преди 2 г. интернет потребител успя да я използва и на конзолата Xbox One, също разработвана от \"Майкрософт\". Това бе част от серията доказателства, че тя може да се използва на всякакви устройства. За пръв път обаче тя е масово приложение, което би могло да се използва и на компютри, смартфони и таблети - като приложние,  достъпно на този адрес . За носталгиците това означава, че приложения като Wordpad, MS Paint и Minesweeper ще с достъпни и работят отлично. По-голям е проблемът с Internet Explorer, който отказва да зарежда много страници. Приложението, едва 129 мегабайта, използва само 200 мегабайта RAM, дори когато зарежда старите функции на Windows 95.", "date": "2018.08.24", "title": "Windows 95 вече е приложение за 3 операционни системи (видео)"}
{"url": "https://www.dnevnik.bg/evropa/2018/08/24/3300980_siankata_na_putin_tegne_nad_avstriiskite_taini_slujbi/", "text": "Дали Москва научава какво се случва в австрийските тайни служби? Въпросът вълнува и опозицията, и пресата, според които службите на съюзническите държави са се дистанцирали от Виена от опасения, че  чувствителна информация може би е споделяна  с Владимир Путин, с когото управляващата крайна десница поддържа тесни връзки. Тези кадри обиколиха целия свят и не допринесоха за изчезване на притесненията: ръководителят на австрийската дипломация Карин Кнайсл отдели специално внимание на руския президент  на сватбата си . Поканата й  изуми голяма част  от политическата класа. Влязла в правителството на консервативния канцлер Себастиан Курц в края на 2017 г., крайнодясната Австрийска партия на свободата (АПС) пое управлението на няколко ключови министерства. Освен министерството на външните работи тя контролира още министерството на отбраната и стратегическото министерство на вътрешните работи, което никога преди не е ръководила. От февруари виенското седалище на Бюрото за защита на Конституцията и борба с тероризма (БФТ), което се занимава с вътрешната сигурност и контрашпионажа, стана обект на много спорни претърсвания, по време на които бяха иззети важни документи. Няколко западни служби са ограничили оттогава предоставяната на Австрия информация от страх тя да не бъде споделена с Москва, написа \"Вашингтон пост\" в публикувано миналата седмица разследване, чиито изводи потвърди и австрийският всекидневник \"Пресе\". \"Има опасения, че тези документи може да се озоват утре на бюрото на Владимир Путин\", твърди цитиран от \"Пресе\" служител на БФТ. Австрийското правителство официално заяви, че подобни страхове са безпочвени. Те обаче се подхранват от близките отношения между Путин и АПС, която сключи през 2016 г. споразумение за сътрудничество с неговата партия \"Единна Русия\". \"Австрия вече не е заслужаващ доверие партньор\" Австрия е неутрална страна, разположена в сърцето на Европа, в която се намират централите на много международни организации, сред които ООН, ОПЕК и ОССЕ. Тя традиционно е място, където усилено работят разузнавателните служби, и играеше важна посредническа роля между Изтока и Запада по време на студената война. През март Виена се разграничи от своите партньори в ЕС, като отказа да изгони руски дипломати заради аферата \"Скрипал\", и заяви, че иска да \"поддържа отворени каналите за комуникация с Русия\". Сергей Скрипал, бивш руски двоен агент, бе отровен заедно с дъщеря си във Великобритания през март. Лондон обвини Москва, която отрече да е замесена по какъвто и да било начин. Случаят доведе до сериозна дипломатическа  криза между Запада и Кремъл . Притесненията по свързаните с разузнаването въпроси толкова се засилиха, че в сряда опозицията поиска свикване до две седмици на Съвета за национална сигурност. \"Австрийските служби вече нямат репутацията на заслужаващ доверие партньор\", заяви депутатът социалдемократ Ян Крайнер, член на парламентарна анкетна комисия за БФТ. \"С действията си в бюрото правителството компрометира сигурността на австрийците\", твърди той. Бившият шеф на германската Федерална разузнавателна служба (БНД) Аугуст Ханинг доля масло в огъня, като заяви в сряда в интервю за германския всекидневник \"Билд\", че \"на служба, която не успява да опази информацията и източниците на съюзниците си, трябва да се гледа с предпазливост\". \"Тайната трябва да е гарантирана. Това обаче е изключително трудно при обстановка като тази в Австрия\", добави той, признавайки в същото време, че не разполага с конкретна информация за БФТ. Ръководителят на БФТ Петер Гридлинг заяви, че сътрудничеството с партньорските служби \"продължава да функционира добре по ключови въпроси като борбата с тероризма\". Канцлерът Курц също отхвърли критиките и притесненията и каза, че \"те отразяват желанията на тези, които ги изричат\". Според бившия координатор германското разузнаване Бернд Шмидбауер, цитиран от всекидневника \"Курир\", \"никоя разузнавателна служба на света не може да си позволи да не сподели с БФТ информация за готвещ се в Австрия терористичен акт\". Що се отнася обаче до документи, които засягат директно руските интереси, въпросът остава отворен, твърди австрийската преса. Путин често е обвиняван в опити да разедини 28-те държави - членки на ЕС, най-вече чрез създаването на връзки с популистките партии в няколко европейски страни. /БТА", "date": "2018.08.24", "title": "Сянката на Путин тегне над австрийските тайни служби"}
{"url": "https://www.dnevnik.bg/bulgaria/2018/08/24/3301203_pilotut_na_maluk_samolet_zagina_pri_kacane_v_balchik/", "text": "За пореден инцидент в последните дни се разбира от съобщение на Министерството на транспорта. Днес в 17:45 двуместен самолет \"Икарус C3\" излита от летище \"Лесново\". Летял е в неконтролирано въздушно пространство на височина 3100 метра, след което преминава през въздушното пространство на летище \"Варна\" и в 18.54 часа е предаден за кацане на летище \"Балчик\". Пилотът е потвърдил, че е осъществил контакт с летище \"Балчик\" и се е насочил за кацане. При кацането се удря силно в пистата, преобръща се и се запалва. Пилотът е загинал на място. Предстои екип на Звеното за разследване на авиационни произшествия към Министерството на транспорта, информационните технологии и съобщенията да започне разследване на инцидента.", "date": "2018.08.24", "title": "Пилотът на малък самолет загина при кацане в Балчик"}
{"url": "https://www.dnevnik.bg/bulgaria/2018/08/24/3300654_ako_imame_kusmet_turgovskiiat_registur_shte_zaraboti/", "text": "До края на седмицата Търговският регистър да заработи в цялост. Това уверение дали на премиера Бойко Борисов от Държавната агенция \"Електронно управление\". Той го обяви по време на изслушването му на извънредното заседание на парламента във вторник, свикано заради фалита на кипърското застрахователно дружество \"Олимпик\", което имаше клон и в България, и срива на Търговския регистър, който не работи пълноценно повече от 10 дни. Премиерът не уточни дали става дума за края на работната седмица или до неделя. Първоначално той обясни, че към 15 ч. във вторник са възстановени данните от регистъра до 17 юли 2018 г. Като в денонощната работа по справяне с проблема се е включил дори ИТ специалист от Япония, на което наблегна министър-председателят. При последващо изказване Борисов повтори надеждата за заработването на регистъра, но по-уклончиво: \"Ако имаме късмет, до края на седмицата ще имаме регистър.\" Какво още се случи на заседанието на парламента четете  тук . На 10 август беше обявено, че регистърът е претърпял срив по технически причини и ще заработи отново след три дни. Системата обаче не успя да се върне в строя, а проблемът доведе до оставката на директора на Агенцията по вписванията Зорница Даскалова - институцията, отговорна за регистъра. В продължение на няколко дни държавните институции не обясниха каква е причината. Изтече единствено съобщение, че са сезирани МВР, Държавната агенция \"Национална сигурност\" (ДАНС) и прокуратурата - институции, които обикновено се търсят при съмнение за престъпления. След това се разбра, че става дума за 25 терабайта информация, по чието възстановяване се работи. В първата си публична поява след случилото се Даскалова лаконично обобщи ситуацията с репликата, че такива неща се случват. Повече за срива четете  тук . На нейно място скоростно бе избрана Габриела Козарева. Даскалова бе предложение от \"Атака\", но като член на Комисията за защита на конкуренцията (КЗК) при нея попаднаха доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". Същата политическа връзка може да се направи и за Козарева. Повече за нея вижте  тук . Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни.", "date": "2018.08.24", "title": "\"Ако имаме късмет\", Търговският регистър може да заработи днес"}
{"url": "https://www.dnevnik.bg/sviat/2018/08/24/3300476_avstraliia_drehi_pod_naem_v_bitkata_sreshtu_burzata/", "text": "В бутика на Сара Фрийман, в самия търговски център на Сидни, не се купуват нови дрехи: вземат се под наем вече използвани. Това е решителна стъпка, с която да се каже \"не\" на \" бързата мода \" и на опустошаването на околната среда в резултат на консуматорството. Шокирана от бързината, с която нейните сънароднички купуват и хвърлят, понякога дори без да са ги облекли и веднъж, текстилни облекла с лошо качество, на Сара Фрийман ѝ хрумва идеята да въведе в света на текстила концепцията за \"Clothes Library\", или \"библиотека за дрехи\". \"Днес носим дрехите си като презервативи\", разпалено заявява почитателката на винтиджа в бутика си в Потс Пойнт. \"Обличат ги веднъж и ги хвърлят\". \"На хартия предназначението на дрехите не е такова. На практика обаче днес те се произвеждат, за да издържат на шест пранета, а това е ужасно от моя гледна точка\", казва тя. Между 2000 и 2014 г. световното производство на дрехи се е удвоило, а броят на облеклата, купувани всяка година от потребителите, се е увеличил с 60% според компанията за пазарни проучвания McKinsey & Company. Основната причина за това е \"бързата мода\", евтина и с постоянно обновяващи се колекции. Схемата им за потребление предвижда дрехите, представени на дефилетата, много бързо да се озоват на рафтовете в магазините с ниска цена и да бъдат леснодостъпни благодарение на сайтове в интернет. Този модел е в основата на големите приходи на световни марки като H&M или Zara, а в Австралия той намери една от най-динамичните си машини. Ненаситно общество Според компанията за пазарни проучвания IBISWorld секторът на \"бързата мода\" е постигнал растеж от 19.5% през последните пет години в Австралия. А търсенето на дрехи в Австралия е едно от най-големите в света на глава от населението. Неотдавнашно проучване на YouGov сочи, че близо една четвърт от австралийците са изхвърлили дреха, носена само веднъж. \"Още от самото начало възприятието на хората е, че това не са стойностни продукти, които заслужават да бъдат пазени в гардероба\", обяснява пред АФП Алисън Гуилт, експерт по въпросите на трайната мода в Южния университет в Австралия. В разпределителния център в Сидни на дружеството \"Сен Винсен дьо Пол\", благотворителна организация, която рециклира най-вече дрехи, хората казват, че през последните години констатират понижение на качеството на текстилните изделия. \"Някои продукти издържат само две или три пранета\", оплаква се Джорд Блейкли. \"В същото време обаче пратките, които пристигат, нарастват по обем, защото хората се разделят по-бързо с дрехите си\". Преди новите колекции се появяваха в магазините 6 месеца след първото им представяне. Само че социалните мрежи допринесоха за промяна на тази даденост: потребителите са видели новите колекции в реално време и вече няма причина да се чака. Откъдето и \"бързата мода\", това скоростно обновяване. Потребителската треска, която \"бързата мода\" стимулира, повдига въпроси от социалогическа и психологическа гледна точка за мотивите да се създава едно ненаситно общество. Тя е основната причина да процъфтяват евтини ателиета, където често условията на труд са окаяни. Освен това предизвиква и опустошителни последици за околната среда заради количествата произвеждани отпадъци. Силата на потребителя Водите, които текат в близост до заводите, са замърсени заради изливаните в тях химически вещества. Унищожаването на тонове изхвърлени дрехи поглъща енергия и ресурси. Дори прането им има отрицателни последици, защото тези текстилни изделия отделят при процеса микрофибри, които в крайна сметка отиват в океаните. Ярка светлина върху създалото се положение хвърли решението на Китай да затвори границите си поради съображения за опазване на околната среда за 24 категории твърди отпадъци, сред които някои пластмаси, хартии, но и текстилни изделия. Затварянето на китайското кошче за боклук насърчи търсенето на алтернативи в Австралия. В университета \"Дикин\", Мелбърн, изследователи бяха подпомогнати от гиганта H&M, за да бъдат създадени \"циркулярни панталони\" с идеята старите джинси да могат да бъдат използвани и при производството на нови. А самите производители проявяват активност, използвайки естествени влакна, имайки предвид, че Австралия е голям производител на вълна и памук от високо качество, посочва Дейвид Джайлс-Кейa, генерален директор на австралийския Съвет по модата, организация, която работи за пропагандирането на австралийската мода. Само че, казва той, топката е в полето на потребителя. \"Докато потребителите търсят евтини продукти, производителите ще бъдат насърчавани да дават по-малотрайни стоки\", казва той. Сара Фрийман обаче е убедена, че потребителят може да промени нещата, ако приеме схемата на висококачествени дрехи под наем срещу скромен месечен абонамент. \"Надявам се да хората да осъзнаят проблема и да положат усилие да не купуват \"бърза мода\", казва тя. \"Ако ние спрем да търсим такива дрехи, производителите ще спрат да ги правят\". /БТА", "date": "2018.08.24", "title": "Австралия: дрехи под наем в битката срещу \"бързата мода\""}
{"url": "https://www.dnevnik.bg/sviat/2018/08/24/3300632_katolicheska_irlandiia_shte_posreshtne_hladno_papata/", "text": "Този уикенд на папа Франциск му предстои хладно посрещане в Ирландия по време на първата папска визита от близо 40 години в традиционно католическата страна. Светият отец е в окото на бурята в резултат на поредицата от скандали - последните от тях в САЩ, Чили и Австралия, които разкриха продължителната неспособност на католическата църква да се справи със  свещениците педофили . Но неговата поклонническа мисия в събота и неделя ще го сблъска със страна, преживяла рязка секуларизация след възторженото посрещане там на  папа Йоан-Павел Втори  през 1979 г. По онова време разводите и хомосексуалността там бяха незаконни, но сега Ирландия е управлявана от  премиер, който не крие, че е гей , а неотдавнашни референдуми либерализираха законите за абортите и легализираха еднополовите бракове. Ирландското католическо съзнание също бе разтърсено от продължаващите над две десетилетия разкрития за поредица  секс скандали, свързани със свещеници , и за опити на църквата да прикрива (такива) престъпления. Имаше освен това и разкрития за управлявани от църквата ирландски институции като прословутите перални \"Магдалена\", в които самотни майки са били държани практически като робини, а родените от тях бебета са били отнемани за принудително осиновяване. В безпрецедентно открито писмо в понеделник до 1.3-те милиарда католици по света Франциск призна, че католическата църква \"дълго време е игнорирала, мълчала или прикривала\" болката на жертвите на сексуални посегателства от свещеници. Ден по-късно Ватиканът потвърди, че папата ще се срещне с такива жертви ирландци, докато е в Дъблин, и че е бил насърчен да направи това от местната католическа църква. На 19 август Дъблинският архиепископ Дайърмюид Мартин каза, че \"не е достатъчно само да кажеш извинявай\", и предупреди, че \"структурите, позволили и улеснили такива нарушения, трябва да бъдат разтурени, и то разтурени завинаги\". Франциск обеща \"нулева толерантност\" към педофилията, но при неговото върховенство Ватиканът не успя да установи ясни правила как да се действа към хищните свещеници и епископи, прикриващи действията си. Мартин посочи, че броят на жертвите на сексуални посегателства от католически духовници е огромен, и каза, че папата трябва \"да заговори открито за нашето минало, но също и за нашето бъдеще\". Макар че голям брой ирландци все още се самоопределят като католици - 78.3 на сто според преброяването от 2016 г., очаква се Франциск да бъде посрещнат с известна враждебност. \"Очевидно има много хора, католици, които очакват с вълнение папската визита\", каза пред ДПА Мари Колинс - активистка на движението срещу посегателствата, която неотдавна в знак на протест подаде оставка от ватиканска комисия по въпроса. \"Но, от друга страна, разбира се, има огромно медийно внимание към кризата с посегателствата... Така че има гняв и ще има някакви протести\", добави тя. Основателят на групата оцелели от посегателствата \"Един от четири\" Колм О'Гормън организира демонстрация в Дъблин в памет на децата - жертви на свещенически посегателства. Други протестиращи също се опитват да омаловажат папското посещение, като си запазват безплатни билети за събитията с папско участие с намерението да не присъстват на тях, за да останат възможно най-много незаети места. Сред тези събития, взети на прицел, е литургия в Дъблин, предвидена за участие на 500 000 души, както и поклонническото посещение на католическа светиня в Нок, Западна Ирландия, където се очаква да дойдат около 45 000 души. Един от протестиращите - член на групата \"Кажи Не на папата\", заяви пред вестник \"Айриш таймс\", че е запазил 800 билета на името на Исус Христос. Ирландският премиер Лио Варадкар каза пред ирландски медии, че иска в разговорите с Франциск да повдигне въпроса за \"реалното безпокойство, с което ирландците гледат на наследството от миналото\". Когато папата кацне в Дъблин в 10:30 ч. в събота, ще бъде посрещнат от президента Майкъл Хигинс и ще бъде ескортиран до президентската резиденция \"Арас енд Уахтаран\" за частен разговор. После ще отиде в Дъблинския замък за среща с Варадкар. По-късно е планирано посещение в Капуцинския дневен социален център за среща с бездомни семейства. Бездомничеството е един от най-острите социални проблеми в Ирландия. Централен пункт в програмата е събитието на стадиона в дъблинският Кроук парк, където Светият отец ще говори пред 2-часова Световна среща на семействата, с която католическата църква ще отбележи ролята на семейството. Очаква се там да присъстват около 70 000 души. /БТА", "date": "2018.08.24", "title": "Католическа Ирландия ще посрещне хладно папата заради педофилските скандали"}
{"url": "https://www.dnevnik.bg/sport/2018/08/24/3300436_spri_me_ako_mojesh_baiern_otpravia_pogled_kum_sedma/", "text": "Новият сезон в Бундеслигата започва с добре позната картина. Фаворитът за титлата в Германия отново е един, като преди старта традиционно първото място изглежда запазена зона за шампиона \"Байерн\" (Мюнхен). Баварците са отправили поглед към седмата си поредна титла с мисълта, че трудно някой би спрял отбора в продължителна надпревара. В последните шест години доминацията на \"Байерн\" в Бундеслигата придоби огромни размери, като в някои сезони шампионът завършваше с преднина от над 20 точки пред най-близкия си преследвач, а всичко се решаваше още през пролетта. Днес от 21.30 часа баварците ще дадат старт на Бундеслигата с домакинство срещу \"Хофенхайм\". С откриването на шампионата на дневен ред отново стои въпросът дали ще има кой да покаже постоянство през сезона, за да спре хегемонията на най-успешния германски клуб. Предизвикателството за Ковач Смяната на треньора често е съпътствана с определено време за настройка в клуба. От това вероятно ще гледат да се възползват съперниците на \"Байерн\" след идването на Нико Ковач. 46-годишният хърватин беше перфектният избор за треньор според ръководството, тъй като той е добре запознат с обстановката и принципите на клуба. Опитът му в треньорската професия обаче се изчерпва с националния отбор на Хърватия и \"Айнтрахт\" (Франкфурт), който води в последните два сезона. За това време Ковач остави значима следа, защото изведе тима до два финала за Купата на Германия, като спечели последния след триумф срещу бъдещия си клуб. \"Байерн\" ще бъде първият голям отбор, който хърватинът води. Назначаването му обаче бързо може да се превърне от риск до отличен ход, тъй като Ковач ще бъде амбициран да се докаже на най-високо ниво.  Началото беше обещаващо с триумф за Суперкупата на Германия  след успех с 5:0 срещу бившия му отбор \"Айнтрахт\". Централно място в треньорските методи на Ковач заемат дисциплината и работната етика. Трудната задача да замени Юп Хайнкес преминава през задължително спечелване на Бундеслигата, а основната цел, както всяка година, си остава спечелването на Шампионската лига. \"Винаги съм работил здраво, защото всеки има природен талант, но също трябва да си способен да надграждаш върху своя талант. Очаквам същото от себе си днес. Обичам работя и да бъда модел за подражание, но очаквам другите да сторят същото\", каза Ковач при представянето си. До края на трансферния прозорец в Германия остава една седмица, а \"Байерн\" не е похарчил пари за нови играчи. Ръководството на клуба даде знак, че започва постепенна смяна на поколенията, с привличането на 23-годишния германски национал Леон Горецка, който дойде като свободен агент от \"Шалке\". В тима след едногодишен наем в \"Хофенхайм\" се завърна връстникът на Горецка - Серж Гнабри. Той и 22-годишният Кингсли Коман се очаква да получават повече време за игра, като заменят застаряващите звезди Ариен Робен (34 години) и Франк Рибери (35 г.). От тима в посока \"Барселона\" напусна Артуро Видал. Претендентите Последният отбор, който спря \"Байерн\", беше \"Борусия\" (Дортмунд) през 2011 и 2012 г. В последните години жълто-черните често оставаха в подножието на върха, като сега отново изглеждат с едни гърди пред останалите преследвачи. \"Борусия\" е най-деен на пазара  с похарчени 73 милиона евро за нови футболисти. Досега клубът от Дортмунд привлече три от четирите най-скъпи покупки в Бундеслигата. Новият треньор Люсиен Фавър заздрави проблемната защита с Абду Диало (от \"Майнц\" за 28 милиона евро) и подсили халфовата линия с  Аксел Витсел (\"Тянжин\", 20 милиона евро)  и Томас Дилейни (\"Вердер\", 20 милиона евро). В атака \"Борусия\" разполага с качествени играчи като Марко Ройс и Кристиан Пулишич, но проблемът в отбора е липсата на изявен централен нападател. До момента ръководството не можа да намери постоянен заместник на Пиер-Емерик Обамеянг, който си тръгна в началото на календарната година.  \"Байерн\" ще е шампион (този сезон) и също през 2020, 2021, 2022 г. и прочие. Единствено \"Байерн\" решава дали ще има тръпка на върха. Ако някой ден другите искат да се доближат до титлата, ще проработи единствено при въвеждането на плейофи. Дотогава те (\"Байерн\") ще доминират и ще купуват най-добрите играчи на съперниците си\", заяви директорът на \"Щутгарт\" Михаел Решке. Амбиции за предно класиране ще имат още \"Шалке\" и \"Хофенхайм\", които са водени от  младите специалисти Доменико Тедеско и Юлиан Нагелсман . Участието в Шампионската лига е новост и за двамата треньори като борбата на няколко фронта може да се окаже в повече за възможностите на техните отбори. В спора за зона Шампионска лига също са въвлечени младият колектив на \"Байер\" (Леверкузен), \"Борусия\" (Мьонхенгладбах) и \"Лайпциг\". Сезонът ще бъде преходен за \"биковете\", които се разделиха със звездата си Наби Кейта. Тази кампания \"Лайпциг\" ще бъде воден от спортния си директор Ралф Рангник, а  от лятото на 2019 г. начело ще застане Нагелсман .  Нов сезон, стари проблеми с феновете Феновете заемат особена роля в цялостния профил на Бундеслигата. Привържениците държат на традициите и често изразяват мнението си с организирани действия на стадиона.  Недоволството на запалянковците е насочено към Г ерманския футболен съюз (DFB) и местната лига (DFL) , които са обвинявани в алчност и прекалената комерсиализация на футбола. През миналия сезон феновете на \"Айнтрахт\" хвърлиха стотици тенис топки към терена в двубоя срещу \"Лайпциг\" в знак на протест към провеждането на мачове в понеделник.  Привържениците на \"Дортмунд\" също се включиха в протестите  с изпразването на 25-хилядната си трибуна, наречена \"Жълтата стена\". Преди година DFB и DFL започнаха диалог с феновете, но в сряда организацията на запалянковците изрази недоволството си срещу липсата на напредък в комуникацията и даде знак, че протестите ще продължат и през новия сезон. \"Ще ни забележите и този сезон\", посочиха феновете.", "date": "2018.08.24", "title": "Спри ме, ако можеш: \"Байерн\" отправя поглед към седма поредна титла в Бундеслигата"}
{"url": "https://www.dnevnik.bg/sviat/2018/08/24/3300734_za_pruv_put_britanska_aukcionna_kushta_shte_prodava/", "text": "В последно време програми, базирани на изкуствен интелект, добиват слава на успешни \"художници\", \"композитори\" и други - оптимистичните експерти дори смятат, че те често се справят по-добре от хората. Британската аукционна къща \"Кристис\" обаче реши да направи крачка напред. Авторитетната в света на търговията с изкуство институция, продавала творби на най-известните художници в света, за три дни ще предложи и триизмерно произведение, създадено от програма. Между 23 и 25 октомври \"Кристис\" ще предлага в ограничен тираж както репродукции, така и триизмерни творби. Сред тях ще е \"Портрет на Едмонд Белами\", разказват \"Таймс\", \"Дейли телеграф\" и специализираният сайт за технологии Futurism. Картината е създадена от алгоритъм на френския колектив Obvious, който се представя като сдружение на \"приятели, художници и изследователи\". Използван е моделът на т.нар. генеративно-състезателна мрежа (Generative Adversarial Network, GAN), при който машинното самообучение се извършва в условията на две състезаващи се невронни мрежи. Необичаен подпис Алгоритъмът се е обучил чрез набор от 15 хил. портрета, създадени между 14 и 20 в. Едната мрежа е трябвало да имитира характеристики на портретите, докато \"заблуди\" другата до степен, че тя не може да различи нарисувана от нея картина с човешка творба. Резултатът е интересен поне според в. \"Таймс\". \"Стилът изглежда странно познат, а дрехата смътно напомня за френските, но подписът на художника предполага, че не става дума за обикновена картина\", отбелязва изданието. \"Сезан? Всъщност става дума за Min G Max D Ex [log D (x))] + Ez [log (1 - D(G(z))))].\" Картината, която ще предложи \"Кристис\", далеч няма да е първата творба на изкуствен интелект. Специалното през октомври ще е, че това може да легитимира художествените произведения, създадени от изкуствен интелект. Ако хората са склонни да се отнасят към тях като към човешките и да дават за тях сериозни суми, това може да промени начина, по който се създава и оценява изкуството, пише Futurism. Портретът, който в момента може да се види в \"Кристис\" в Лондон, се оценява на между 7 и 10 хил. долара.", "date": "2018.08.24", "title": "За пръв път британска аукционна къща ще продава творби на изкуствен интелект"}
{"url": "https://www.dnevnik.bg/evropa/2018/08/24/3300295_nablijava_zabrana_na_halogennite_krushki_v_es/", "text": "След като почти 60 години осветяваха домовете и улиците, халогенните крушки ще бъдат забранени в Европа на 1 септември, предаде \"Гардиън\". Магазините ще могат да продадат количествата, които имат на склад. От забраната ще бъдат изключени някои от тях, например такива, които се използват в печките. Преминаването към LED лампи ще доведе до намаляване на вредните емисии и сметките за ток, твърдят активисти, експерти и представители на индустрията. LED крушките издържат по-дълго време и консумират пет пъти по-малко електроенергия от халогенните, а промяната ще доведе до намаляване на въглеродните емисии с над 15 милиона тона на година – количество, равно на годишното потребление на енергия в Португалия. Според продуктовия мениджър на Energy Savings Trust, макар халогенните крушки да са по-евтини, разходите за ток в дългосрочен план са много повече, защото те имат живот средно около две години, докато LED крушките издържат 15 - 20 години. Сградите отговарят за около 40% от енергийното потребление, като 15% идват от осветлението, с което въглеродният му отпечатък става по-голям от авиацията и корабоплаването, взети заедно.", "date": "2018.08.24", "title": "Наближава забрана на халогенните крушки в ЕС"}
{"url": "https://www.dnevnik.bg/politika/2018/08/24/3300397_kakvo_kazvat_sus_sporovete_si_obedinenite_patrioti/", "text": "Димитър Димитров: Несигурност заради европейските избори  В основата стои опасението на \"Атака\", че Валери Симеонов работи по свой политически проект, който ще пробва на европейските избори и който е свързан с подчертано топлите му отношения със СДС. Симеонов се съпреживява като наследник на синята идея. Ако патриотичната тройка не се яви с една листа, съществува вероятност да се изостри конфронтацията между тях, което да доведе до непредставяне в Европейския парламент. Нямам представа кой точно е нарочен от различните партии да стане евродепутат, но вероятно водачът на листата ще бъде настоящият евродепутат Ангел Джамбазки. В рамките на тази несигурност всеки се опитва да притисне партньора. Волен Сидеров се опитва психологически да атакува Валери Симеонов и вероятно крайната му цел е патриотичната коалиция да се яви с една листа. Иначе съперничеството между тях има дълга история. Те са хора, които се познават от много години, кумували са си. Петър Чолаков: Борба за оцеляване Още при формирането на правителството казах, че когато започне да се срива рейтингът на \"Обединените патриоти\", ще започнат критиките им към Борисов и конфликтите и обвиненията помежду им. На изборите получиха подкрепа от 9.31%, а сега имат около 5%. Борбата им е за оцеляване. Има и театралност. Има и заявки, че може да не са заедно на следващи избори. С острите конфликти искат да покажат кой е по-голям защитник на патриотичните идеи. Красимир Каракачанов е най-харесван. На Валери Симеонов рейтингът му се срина, после малко се повиши покрай акцията срещу лобистките закони. Волен Сидеров е в най-неблагоприятна позиция. Покрай акцията за шума по заведенията на морето ги наричам дископатриоти. Татяна Буруджиева: Силни са в опозиция  При втората година на едно управление нарастват исканията на хората; очакванията да се изпълнят предизборните обещания; разочарованието, че някои неща не се случват. При едно коалиционно управление от втората година нататък партньорите се мъчат да докажат, че са най-добрите и по-верните на гражданите.. Напреженията вътре в \"Обединените патриоти\" са очаквани от гледна точка на това, че всеки в момента се позиционира спрямо европейските и местните избори, за да може да бъде в добра кондиция за парламентарните. Напрежението според мен се изостря заради формирането на листата за евроизборите. Моите впечатление от европейските държави е, че по-радикално настроените партии, които успяха да влязат във властта, сега ще търсят по-силно представителство в Европейския парламент. Границата от 7.5% за европейските избори патриотите могат да прескочат само заедно, но как ще се разберат за листата. Възможността да се явят заедно на изборите доста се поразтресе в края на политическия сезон. И пред избирателите ще е трудно да се покаже едно обединено лице. Присъствието на \"Обединените патриоти\" във властта е доказателство, че те са добри като опозиционни партии. Партиите са силни единствено и само в опозиция. Начинът, по който се държат, няма общо с нормите и изискванията към партиите във властта.", "date": "2018.08.24", "title": "Какво казват със споровете си \"Обединените патриоти\""}
{"url": "https://www.dnevnik.bg/sviat/2018/08/24/3300443_noviiat_pakistanski_premier_se_zaema_purvo_s_vunshnata/", "text": "Напрежението с Афганистан и Индия, затихналият диалог със САЩ, икономическото партньорство с Китай... не липсват дипломатически начинания за новия пакистански премиер  Имран Хан , който ще срещне трудности при излъскването на образа на Пакистан на международната сцена. \"Пакистан не може да благоденства, докато мирът не бъде възстановен\", каза в неделя бившият  шампион по крикет  в първото си телевизионно изявление. Посланието, съвсем не новаторско, има тежест в страна, обвинена, че се намесва в Афганистан и Индия. \"Загърбихме съседите си, загубихме престижа си\", каза неотдавна със съжаление пред националното събрание Билавал Бхуто-Зардари, младият лидер на опозицията. \"На Пакистан се гледа като на част от проблема, а не като на част от решението\". Вашингтон и Кабул твърдят, че страната дава убежище на екстремисти, които се сражават с американските и афганистанските войски в Афганистан - нещо, което Исламабад отрича. В началото на януари Доналд Тръмп обвини Пакистан в \"лъжи\" и \"двуличие\". По-късно той спря  военната помощ на САЩ , лишавайки Исламабад от неколкостотин милиона долара годишно. Но афганистанският президент Ашраф Гани, който в неделя предложи ново примирие на талибаните - а те го отхвърлиха - може да намери внимателен слушател в лицето на Имран Хан. У дома бившият спортист получи прозвището \"Талибан Хан\" заради многократното изразеното си желание да преговаря с бунтовниците. Надежден глас \"Имран Хан е в много добра позиция, за да възстанови доверието с афганистанците\", отбелязва Хума Юсуф, анализатор от центъра \"Уилстън\" във Вашингтон. \"Той е възприеман като ново лице с надежден глас\". Няма задължително да е същото със САЩ, които той разкритикува за \"жестоките политики\", когато техни дронове предизвикаха опустошения сред пакистански цивилни. В края на 2013 г. привържениците му успяха дори да блокират снабдяващи американските бази в Афганистан тилови конвои, докато преминаваха през северозападен Пакистан. \"Имран Хан ще се стреми към по-балансиран подход със САЩ\", прогнозира Хума Юсуф. \"Но пакистанското изместване от лагера на американците към лагера на Китай ще продължи\". От отварянето на икономическия коридор между Китай и Пакистан (СРЕС - на латиница) през 2013 г., многостранен проект на стойност 54 милиарда долара, който предвижда изграждане на многобройни инфраструктурни обекти и електроцентрали, Пекин стана незаобиколим партньор на Исламабад. Но договорите са непрозрачни и правителството на Имран Хан казва, че иска повече \"прозрачност\". \"Трябва да видим дали ще продължат в тази посока\", казва Андрю Смол, специалист по отношенията между Китай и Пакистан. Новото правителство ще се опита да избегне всички притеснения, свързани със СРЕС, смята той. Залогът е висок, докато Пакистан, който внася твърде много, е на прага на неплатежоспособност и трябва спешно да се рефинансира от чужбина. Предвижда се заем от Международния валутен фонд. Но САЩ, които са главен вложител в МВФ, биха могли да наложат много строги условия за този заем. В такъв случай Пекин би могъл да замести фонда, се надяват в Исламабад. \"Китай би приел да финансира (Пакистан) само ако има високо ниво на доверие в икономическия дневен ред и в управлението на новото правителство\", каза анализаторът Андрю Смол, за когото размерът на заема - над 10 милиарда долара, във всички случаи \"превишава желанието\" на китайците. Диалог Остава индийската тематика, която предизвиква най-голямо противопоставяне в Пакистан. От разделянето си през 1947 г. съседите са преживели три войни, две от които за  Кашмир  - обширна планинска територия, за която и двете държави претендират, а войниците им там продължават да влизат в сблъсъци. В понеделник новият министър на външните работи Шах Мехмуд Куреши призова за непрекъснат диалог с Делхи. \"Ние сме две атомни сили... Според мен нямаме друго решение, освен да разговаряме\". Предишният министър-председател  Наваз Шариф  също искаше помирение с Индия. Но мнозина наблюдатели смятат, че усилията му в тази посока са му спечелили враждебността на влиятелната пакистанска армия, която определя политиката по външните работи и отбраната. \"По отношение на Индия Имран Хан ще бъде ограничен. Той няма да иска да дразни армията\", каза Первез Худбхой, пакистански журналист, който не очаква \"нищо значимо във външната политика\" от страна на Имран Хан. \"Не той е човекът, който ще решава\", твърди журналистът. Попитан по въпроса, в понеделник министър Куреши отхвърли тези критики. \"Ценният принос\" на службите по сигурността ще бъде взет под внимание, но \"външната политика ще се прави тук, в министерството на външните работи\", увери той. /БТА", "date": "2018.08.24", "title": "Новият пакистански премиер се заема първо с външната политика"}
{"url": "https://www.dnevnik.bg/bulgaria/2018/08/24/3300573_pacienti_shte_objalvat_novite_pravila_za_telk/", "text": "В сряда следващата седмица хора с увреждания планират да внесат жалби срещу новите правила за медицинска експертиза и оценка на степента на увреждане. Ще атакуваме последните промени в наредбата като неиздържани медицински, ще я атакуваме в цялост, а не по конкретни казуси и заболявания, ще поискаме като част от експертизите по делото да се вземат и мненията на тесни специалисти, на национални здравни консултанти. Това коментира пред \"Дневник\" Павлина Григорова, която е засегната от  новите правила за изчисляване на процента нетрудоспособност . Тя събира жалби и на други пациенти, които ще бъдат сериозно ощетени по новите процедури, оставайки с ниски пенсии и без подкрепа. И в сряда следващата седмица планира да внесе всяка от тях с индивидуален входящ номер в Министерството на здравеопазването. Пациентите имат и адвокат, който да оформи юридически жалбите. Наредбата ще бъде атакувана пред Върховния административен съд, като жалбата се внася през здравното министерство. Пред \"Дневник\" Ангелина Бонева от Центъра за защита правата в здравеопазването също коментира, че и пациентската организация също ще атакува наредбата пред съда. Новата наредба за медицинската експертиза е в сила от 3 август. Според новите правила инвалидността вече не се определя в граници между 50 и 100% в зависимост от придружаващите заболявания на пациента, а има точно определен процент само за основното заболяване. Според пациентски организации, лекари, специалисти от териториалните експертни лекарски комисии (ТЕЛК), пациенти промените са били приети тихомълком, без да са взети предвид излагани многократно аргументи за негативите, които ще настъпят. Григорова каза, че идеята е новите правила да се атакуват в цялост, а не според конкретните заболявания на пациентите. Така към жалбата ще могат да се присъединяват и други хора. А и правилата ще могат да бъдат преразгледани в цялост, не само за определени казуси и заболявания. До вчера следобед тя беше събрала около 20 индивидуални жалби, до сряда се очакват още. Сред хората, изчислили, че по новите правила ще изпаднат в най-ниската група за подпомагане и ще изгубят единствените си финансови средства, са пациенти с множествена склероза, лупус, сърдечни заболявания с множество придружаващи други болести, автоимунни заболявания, болест на Адисон и др. Моята нетрудоспособност в момента е изчислена като 100% - имам прекаран инсулт, пейсмейкър, множество автоимунни заболявания, които пречат да се усвояват различни ензими и организмът да функционира добре, парализирана съм и не мога да ползвам дори инвалидна количка, тъй като не мога да я задвижвам с едната ръка, посочи Григорова. Тя изчислява, че след промените ще има 56% инвалидност. И се пита как ще оцелява, след като и досега това е било почти невъзможно с пенсия от 238 лева на месец. С която издържа и малка дъщеря, ходеща на училище. В същото време според решението, макар да е с пълен процент нетрудоспособност, тя няма право на никаква лична помощ. Всички хора, които са се свързали с нея до момента и са пратили жалби, са установили, че и те ще са в подобна ситуация, когато предстои да си подновят ТЕЛК-а. Хората помежду си събират и пари за адвоката, който да подготви съдебните действия. А Григорова отбелязва, че не среща разбиране и подкрепа от неправителствени организации за хора с увреждания, които са национално представени. Павлина Григорова коментира още, че се е свързала с лекари, работещи в лекарски комисии из страната, с национални консултанти по някои болести, с представители на синдикати. И всички те отричат да са били викани за разговори, да е било взето мнението им предвид при писането и одобряването на новата наредба. Някои национални консултанти дори поели ангажимент да подкрепят пациентите при делото във Върховния административен съд. Преди дни пред \"Дневник\" д-р Боряна Холевич, председател на Сдружението на лекарите от ТЕЛК – София, също коментира, че нито с нея, нито с нейни колеги са били консултирани новите правила. И каза: \"Искам да видя лекарите, подготвили промени, искам някой да ми посочи кой лекар реши, че човешкият организъм не е едно цяло.\" Силно ядосани от новата наредба са и в Центъра за защита правата в здравеопазването, които също смятат да я обжалват. Организацията от години има подготвени законопроекти за реформи в системата, за въвеждане на ред, прозрачност, контрол и справедливост. И при дискусиите около сегашните промени в наредбата, които  уж трябваше да бъдат оттеглени през април  по нареждане на премиера Бойко Борисов и заради готвени протести, от центъра изразили нееднократно писмено забележките си. Които обаче не са чути или отразени. Твърди се, че целта на промените е парите да се разпределят по-справедливо, че ще спре корупцията, фалшификациите, не виждам как тези промени ще го свършат, отбеляза Ангелина Бонева. И посочи, че от 2010 г. се обсъжда въвеждането на електронна здравна карта. Ако се беше въвела, контролът ще е толкова лесен – поглежда се в електронното досие, вижда се кой на какви лекари е ходил, кога е лежал в болница, бил ли е изобщо на лекари и съответно дали има заболяванията, каза тя. Освен това пациентите ще са доста по-облекчени и няма да трябва да събират и разнасят огромни папки с десетки документи, които ще са достъпни служебно на лекарите в ТЕЛК. Сега ще се налеят едни нови милиони за регистър на хората с увреждания, а колко по-лесно щеше да е, ако имахме вече електронни здравни карти, допълни Бонева.", "date": "2018.08.24", "title": "Пациенти ще обжалват новите правила за ТЕЛК"}
{"url": "https://www.dnevnik.bg/biznes/2018/08/24/3300839_parnoto_shte_poskupne_s_5_prognozira_energien_ekspert/", "text": "Планираното поскъпване от 15%  на природния газ, реално ще е около 10%, което ще повиши цената на парното с 5%, ръстът при услугите ще бъде около 7% Това прогнозира председателят на Българския енергиен форум Иван Хиновски в ефира на Би Ти Ви. \"Увеличението от 15%, което беше поискано държавния газов доставчик, ще е средно около 10%, защото обикновено Комисията за енергийно и водно регулиране (КЕВР) се намесва в такива казуси\", каза той. Според него поскъпването на природния газ е неизбежно, защото цените се влияят от международните пазари. \"В Европейския съюз цената на газа в България не е най-високата\", смята той и акцентира, че това не е \"приумица на КЕВР. Това е борсова стока, чиято цена е свързана с петрола от сорт \"Брент\", а заради неговия скок се променя цената на \"Газпром\" към България\", каза енергийният експерт и допълни, че страната ни може да преговаря с руската компания за крайната цена. Това е четвъртото за годината поскъпване на природния газ. От 1 юли цената му беше повишена с 10.81%, а на  парното  - средно със 7.33%.  През април  регулаторът вдигна цената на газа с 2.6%, а през януари - с 2.82%, но и в двата случая не пипна цената на парното.", "date": "2018.08.24", "title": "Парното ще поскъпне с 5%, прогнозира енергиен експерт"}
{"url": "https://www.dnevnik.bg/sport/2018/08/24/3300844_fors_indiia_zapochva_s_novo_ime_i_bez_tochki_ot_gran/", "text": "С ново име и без никакви точки - така ще започне \"Форс Индия\" в Гран при на Белгия, обяви международната федерация. В надпреварата тимът ще се състезава под името \"Рейсинг пойнт форс Индия\". Двамата пилоти Серхио Перес и Естебан Окон запазват индивидуалните си точки. Досегашният оперативен директор Отмар Шафнауер става шеф на отбора след напускането на Боб Фърнли. \"Новият \"Рейсинг пойнт форс Индия\" е изключително доволен, че ще може да се състезава в Белгия този уикенд. Това поставя началото на една нова и вълнуваща страница за нас\", заяви той. \"Само преди няколко седмици бъдещето за нас с всичките над 400 служители беше несигурно. Сега новият отбор има подкрепата на консорциум от инвеститори, воден от Лорънс Строл. Той вярва в нас като отбор\", добави директорът. Консорциумът на Строл купи отбора в началото на месеца. Юридически пречки обаче  поставиха под въпрос участието на отбора в Гран при на Белгия , с което Формула 1 се завръща след почивката.", "date": "2018.08.24", "title": "\"Форс Индия\" започва с ново име и без точки от Гран при на Белгия"}
{"url": "https://www.dnevnik.bg/evropa/2018/08/24/3300847_brjuksel_svikva_izvunredna_sreshta_zaradi_spora_za/", "text": "Европейската комисия свиква днес спешна среща за миграцията, след като италианският вътрешен министър Матео Салвини намекна, че може да подаде оставка заради разногласията около мигрантите,  намиращи се на кораба \"Дичоти\" , предаде \"Политико\". Салвини, лидер на крайнодясната партия \"Лига\", е в спор с президента Серджо Матарела дали трябва да се позволи на 177-те мигранти,  спасени в Средиземно море , да слязат от кораба, който се намира на пристанището Катания в Сицилия от няколко дена. Салвини настоява, че мигрантите могат да слязат на италианска земя само ако  и други страни от ЕС  се съгласят да приемат част от тях. Матарела предпочита те да слязат от кораба по хуманитарни причини. Държавният глава  се намеси по необичаен начин  в ежедневната политика, за да сложи край на подобен спор миналия месец. Салвини обаче заяви, че няма да позволи на Матарела да направи подобно нещо сега. \"Или променяте страната, или сменяте министъра\", каза той във видеопослание в сряда вечерта. Единствено на 29 непридружени непълнолетни бе позволено да слязат на сушата. Говорител на еврокомисията заяви, че от неделя тя поддържа интензивни контакти по случая \"Дичоти\". \"Продължаваме да работим за бързо решение, така че хората на борда да могат безопасно да слязат възможно най-скоро\", каза той. \"Приоритет за всички трябва да бъде да се гарантира, че тези хора получават грижата, от която се нуждаят\". Той заяви, че комисията ускорява работата за намиране на дълготрайно европейско решение за миграцията и свиква неформална среща днес на високопоставени служители от национални правителства. Еврокомисията заяви, че се очаква 12 страни да се включат в срещата, но не успя да даде окончателен списък. Според дипломат от ЕС държавите са Франция, Австрия, Германия, Италия, Испания, Португалия, Малта, Люксембург, Холандия, Гърция и Ирландия. \"Обърнахме се към онези държави членки, които предоставиха подкрепа в скорошни операции, както и към други държави членки, които са пряко засегнати, и, разбира се, срещата е отворена за всяка страна членка, която е заинтересована от намирането на решения в ЕС\", допълни говорителят.", "date": "2018.08.24", "title": "Брюксел свиква извънредна среща след спора за мигрантите на кораба \"Дичоти\" в Италия"}
{"url": "https://www.dnevnik.bg/na_put/2018/08/24/3281710_fotogaleriia_28_nachina_da_se_pochuvstvash_pazach_na/", "text": "От тази година столицата на Холандия Амстердам предлага нестандартно място за настаняване.", "date": "2018.08.24", "title": "Фотогалерия: 28 начина да се почувстваш пазач на мост"}
{"url": "https://www.dnevnik.bg/biznes/imoti/2018/08/24/3300835_nad_30_ot_jilishtata_sa_neobitavani_a_40_ot/", "text": "Парадоксът в България е, че над 30% от жилищата са необитавани, а същевременно над 40% от домакинствата живеят в пренаселени жилища. Това коментира пред Би Ти Ви зам.-министърът на регионалното развитие Малина Крумова, която представи проекта за национална жилищна стратегия. От 4 млн. жилища в България над 1.2 млн са необитавани, сочат данните на министерството. Една част са получени в наследство от няколко съсобственици, които не могат да се споразумеят как да управляват имота си, други са собственост на емигранти, голяма част са в обезлюдени села, каза министърът. В крайморските общини пък към необитаваните се включват и ваканционните имоти, които се ползват само през лятото, а това изкривява картината. Парадокс на статистиката е, че по показател \"осигуреност с жилища\" България е поставена добре с 550 жилища на всеки 1000 души от населението, каза зам.-министърът. Затова се предвижда националното преброяване, което ще се проведе през 2021 г., да събере повече детайлна информация по тези въпроси, добави тя. Бъдещата стратегия предвижда създаване на по-прозрачен пазар за имоти, стандартизиране на имотните оценки и предоставяне на по-ясна информация на всички хора за възможностите на пазара, каза Крумова. С промени в законодателството ще се даде по-голяма защита на наемодателите, които сега често са принудени да плащат стари сметки на некоректни наематели, а това ги демотивира да дават жилищата си под наем. Санирането на панелните блокове ще продължи с държавна подкрепа, но намерението е в по-голяма степен да бъдат въвлечени собствениците (например с нисколихвени кредити), защото тяхна е отговорността за състоянието на имотите им, каза зам.-министърът.", "date": "2018.08.24", "title": "Над 30% от жилищата са необитавани, а 40% от семействата живеят в пренаселени"}
{"url": "https://www.dnevnik.bg/evropa/2018/08/24/3300850_sled_smekchavaneto_na_iobbik_otcepnici_suzdavat_nova/", "text": "Бивши членове на унгарската крайнодясна партия \"Йоббик\" обявиха вчера създаването на нова радикална политическа формация \"Наша родина\". Това се случва на фона на постепенния завой към центъра на \"Йобик\", която се опитва да се наложи като умерена алтернатива на премиера Виктор Орбан, националист и консерватор, предаде \"Франс прес\". \"Ние се занимаваме с изоставени от другите партии въпроси, това може да изглежда радикално\", обясни представителят на формацията Дора Дуро. Тя каза, че \"Наша родина\" смята да постави в центъра на вниманието си ромското малцинство, което дълго бе изкупителна жертва на \"Йоббик\". Учредена през 2003 г. от Габор Вона, в продължение на десетина години \"Йоббик\" се отличаваше със своята антисемитска и ксенофобска риторика и свикваше шествия за сплашване в ромските квартали с паравоенната си организация \"Унгарска гвардия\". През 2013 г. обаче ултранационалистическата формация, част от чиито теми бяха подети и от Орбан,  започна да смекчава позициите си  с амбицията да се оформи като класическа популярна консервативна партия. Този завой обаче не се оказа печеливш. На парламентарните избори през април \"Йоббик\" получи едва 19 процента от гласовете - далеч под 49-те процента на партия \"Фидес\" на Орбан. След изборите  Вона подаде оставка , но новата му политическа линия беше потвърдена от неговите наследници начело на \"Йоббик\", което накара няколко души от партията, сред които и Дуро, да я напуснат. Новата формация има около 2 хил. членове, повечето от които идват от \"Йоббик\". Унгарската опозиция продължава да е силно дестабилизирана, след като през април Орбан спечели парламентарни избори за трети пореден път. След Вона, председателят на Социалистическата партия Дюла Молнар вчера огласи оставката си, както и съпредседателят на Зелената партия \"Политиката може да бъде различна\" Бернадет Сел. /БТА", "date": "2018.08.24", "title": "След смекчаването на \"Йоббик\" отцепници създават нова унгарска радикална формация"}
{"url": "https://www.dnevnik.bg/evropa/2018/08/24/3300855_italiia_zaplashi_da_zamrazi_finansiraneto_za_es_ako_i/", "text": "Италианският вицепремиер Луиджи ди Майо, лидер на антисистемното Движение \"Пет звезди\", заплаши вчера неговата партия да гласува за замразяване на вноската на страната в ЕС, ако други държави от съюза не се съгласят да приемат мигрантите на борда на  кораб на бреговата охрана в Сицилия , предаде \"Ройтерс\". Три дни след като  плавателният съд \"Дичоти\" акостира в Катания, 150 пълнолетни мигранти остават на борда му. 27 непълнолетни получиха разрешение да слязат в сицилианското пристанище след около седмица в морето. Италия, където през последните години акостираха стотици хиляди мигранти, иска те да бъдат разпределени между всички страни - членки на ЕС. Европейската комисия каза нееднократно тази седмица, че работи за намиране на решение по въпроса. Днес Европейската комисия ще бъде домакин на среща при закрити врати  за обсъждане на разпределянето  между страните - членки на ЕС, на мигрантите, спасявани в Средиземно море. /БТА", "date": "2018.08.24", "title": "Италия заплаши да замрази финансирането за ЕС, ако и други страни не приемат мигранти"}
{"url": "https://www.dnevnik.bg/evropa/2018/08/24/3300864_severen_potok_2_niama_da_napravi_germaniia_energiino/", "text": "Планираният подводен тръбопровод, който ще пренася газ директно от Русия под Балтийско море, няма да направи Германия зависима от Москва за доставките на енергия, заяви канцлерът Ангела Меркел пред студенти в Тбилиси, предаде\"Ройтерс\". По време на втория ден от посещението си в кавказките държави Меркел потвърди желанието на Берлин да гарантира, че Русия ще продължи да доставя газ през Украйна дори и след завършването на \"Северен поток 2\". Според критици на проекта той ще лиши Украйна от важно средство за оказване на влияние върху източната й съседка. По време на среща с руския президент Владимир Путин миналата седмица  Меркел поиска  Украйна да транзитира руски газ и след \"Северен поток 2\". В понеделник  Берлин заяви, че  не споделя позицията на Полша, която се противопоставя на изграждането на газопровода. Пред студентите от Държавния университет на Тбилиси Меркел каза още, че Европа и НАТО не са врагове на Русия, предаде ТАСС, цитирана от БТА. \"Русия е важна страна в света. Германия има желание да има добри отношения с Русия. Европа и Русия добре сътрудничат и научават много един от друг, но в същото това време искам да отбележа, че ЕС и НАТО не са врагове на Русия\", каза Меркел. За интеграцията на Грузия в ЕС Меркел каза, че процесът не завършва за пет години. Тя припомни, че става дума за един динамичен процес, който Германия ще продължи да подкрепя, но допълни, че не иска да дава прибързани обещания, че интеграцията на страната в ЕС скоро ще е факт.", "date": "2018.08.24", "title": "\"Северен поток 2\" няма да направи Германия енергийно зависима от Русия, увери Меркел"}
{"url": "https://www.dnevnik.bg/evropa/2018/08/24/3300866_raiuner_slaga_krai_na_bezplatniia_ruchen_bagaj_do_10/", "text": "Нискотарифният превозвач \"Райънер\" (Ryanair) слага край на практиката пътниците да имат право безплатно да качат на борда багаж до 10 килограма. От ноември тези багажи вече ще се таксуват с 6 до 10 евро, предаде \"Ройтерс\". Според новите правила пътниците все пак ще имат право да носят \"малка чанта за лични нужди\", която да се поставя под предната седалка. За багажите до 10 кг. ще трябва се плащат 6 до 8 евро, за да бъдат качени на борда и превозени в багажното отделение над седалките, или 8 до 10 евро, за да бъдат чекирани. Авиокомпанията заявява, че въвежда промяната, тъй като самолетите й се бавят, защото пътниците носят твърде много ръчен багаж. Конкурентните \"ИзиДжет\" (easyJet) и \"Норуиджън\" (Norwegian) в момента позволяват безплатен средноголям куфар за кратки полети. Наскоро \"Уизер\" (Wizzair) промени правилата си за ръчен багаж (повече четете  тук ). \"Райънер\" допълва, че не очаква промяната да му донесе допълнителни приходи, тъй като чекирането на 10-килограмов багаж според новата система е значително по-евтино от сегашната цена. Компанията също така увеличава допустимия размер за всички видове багаж. /БТА", "date": "2018.08.24", "title": "\"Райънер\" слага край на безплатния ръчен багаж до 10 килограма"}
{"url": "https://www.dnevnik.bg/kultura/2018/08/24/3300619_zavladianata_bulgariia_i_vuprosite_na_cvetan_todorov/", "text": "Цветан Тодоров никога не е писал отделна книга за България, но темата за родината, която напуска през 1963 г., присъства в редица негови текстове, публикувани в различните му трудове.  Повече от година след смъртта му  в \"За България\" издателство \"Изток-Запад\" събира на едно място тази част от неговото творчество. Сборникът е под съставителството на проф. Стоян Атанасов, който си поставя за цел да подбере най-важните текстове за България, оставени от Тодоров. Пред \"Дневник\" проф. Атанасов обясни, че темата за България присъства в творчеството на философа в последните 30 години. Така малко по малко интелектуалецът изгражда цялостна представа за своята родна страна. Но повечето читатели нямат представа за този факт, тъй като Тодоров не е писал книга специално за България и човек трябва да познава цялостното му писмено наследство, за да си даде сметка за това. Именно поради тази причина проф. Атанасов решава да се захване със съставителството на \"За България\". Началото е поставено година преди смъртта на Тодоров, който лично е одобрил идеята и живо се е интересувал как върви работата по сборника. Той се е запознал и с окончателния подбор на текстовете. Според проф. Атанасов изданието ще бъде полезно за българските читатели и за журналистите, тъй като \"поради нежеланието на Тодоров да дава интервюта и липсата на повече коментари за неговата родна страна, в публичното пространство се е създала представа, че той едва ли не мрази България\". \"Тази книга не е израз на омраза към родината. В нея е представен един мислещ човек, който разсъждава за настоящето чрез своето минало. Той говори за България като човек, който е живял в страната 23 години, преди да я напусне\", каза пред \"Дневник проф. Атанасов. Той допълва, че Тодоров е гледал на България като на тоталитарна държава и неизменно я е сравнявал с демократичните страни. Дори и след падането на режима философът е разсъждавал за родната си страна най-вече от гледна точка на миналото. В книгата са включени наблюдения на философа за българските концлагери по време на социализма и за Държавна сигурност. Преводите от френски език са на Стоян Атанасов, Зорница Павлова и Тодорина Атанасова. България влезе в орбитата на Съветския съюз през септември 1944 г., когато дивизиите на Червената армия преминаха през страната. Кога разбрах какви щяха да бъдат за мен последиците от това? Трудно ми е да посоча точна дата: това са реалности, които осъзнаваш неусетно. Но идеологическото влияние неминуемо е започнало рано. Училищният ми живот съвпада с първите години на комунистическия режим, защото започнах училище през 1945 г. – шестгодишен. Нямам спомени за идеологическо обработване през първите четири години от началното училище, възможно е и просто да не са останали в паметта ми. Бяха най-лошите години на комунистическа България, години на силна идеологическа борба и репресии в страната. Спомените, които имам, са косвени, покрай семейството ми. А пък баща ми се оказа и замесен в доста драматични перипетии през този период. Би трябвало накратко да припомня последователността на събитията. Комунистите не завземат цялата власт веднага. През 1944 г. с навлизането на Червената армия в страната така нареченият \"Отечествен фронт\" образува правителство. \"Отечественият фронт\" се състои от всички \"антифашистки сили\", сред които са и комунистите. Но комунистите получават две ключови министерства: на правосъдието и на вътрешните работи. Подкрепяни от съветската армия, всъщност те контролират страната. Най-напред, в края на 1944 и началото на 1945 г., те организираха репресията над \"фашистките елементи\". Бе доста брутална, защото, между другото, те чисто и просто екзекутираха всички членове на военновременните правителства, без да се интересуват дали имат лична вина за нещо: били са членове на виновно правителство. Убиха също без съд в условията на дива чистка – както често става след смяна на режим – хиляди просто \"по-видни\" хора, защото са били поп, учител, журналист. Единствената им вина бе, че са имали някаква власт, макар само да е било престиж. След това през 1947 г. дойде втората репресивна вълна, по време на която комунистите завзеха открито властта и ликвидираха цялата легална опозиция, т.е своите бивши отечествено­фронтовски съюзници от военните години – а и от предишното прочистване. Така те осъдиха Никола Петков и след това го екзекутираха чрез обесване. Крехкост на доброто\" Узнах го неотдавна, докато преглеждах, работейки над тази книга, документи от онова време. В действителност Петков, макар че е бил един от нелегалните ръководители на Отечествения фронт, е подписал публични петиции срещу антиеврейските мерки. Не той е спасил евреите, но е имал куража публично да протестира срещу решенията на правителството. По отношение на тогавашната официална линия това е бил опозиционен акт. И когато през 1946 г. е протестирал срещу ограничаването на гражданските свободи, той всъщност е повторил жеста си от 1943 г. С тая разлика, че през 1946 г. вече е живял при истински тоталитарен режим. По време на войната в България нямаше нацистки режим, нито пък фашистки в истинския смисъл на думата; режимът беше авторитарен, консервативен, доминиран от цар Борис ІІІ – донякъде като този в Испания и Португалия от времето на Франко и Салазар, – но още бе възможно да се изразяват публично дисидентски мнения, без да те затворят или убият. Това става съвсем ясно от документите по спасяването на българските евреи.  Спомени от този период нямам (бил съм осемгодишен), но се случи така, че неотдавна, т.е. петдесет години след събитията, коментирах за предаването на Марк Феро по канал Arte \"Паралелни истории\", български кинопреглед, който показваше този процес. Много добре си спомням сега въпросния откъс. Случаят с Петков ме вълнува и с това, че Ромен Гари е написал няколко страници за него в  . По това време Гари е бил секретар във френското посолство в София и е познавал доб­ре Петков. Споменът за този истински демократ, увиснал на бесилото, с когото само преди няколко месеца е обядвал, го е ваксинирал завинаги срещу всякакво желание да вярва, че комунизмът е светлото бъдеще на народите. Бил съм много малък, за да разбирам разговорите на възрастните, а и освен това по онова време родителите ми едва ли биха говорили пред мен от страх да не повторя нещо някъде и те да си имат неприятности. Павлик Морозов бе пример за децата: училища носеха името на Павлик Морозов, някои класове също вземаха неговото име, неговата история се разказваше и ни се даваше за пример. Главната заслуга на Павлик Морозов – млад герой на Съветския съюз – е в това, че е предал родителите си. Случката е от времето на колективизацията. Неговите родители крият зърното си, а той счита, че това е много лошо, защото всеки трябва да работи за социалистическата родина. И така, предава ги, а после загива, наказан от лошите си родители или от други роднини. Това бе урокът, който трябваше да запомним: да се отречем и от собственото си семейство, ако трябва да защитим държавата и Партията. А ще призная също, че на дванадесет, дванадесет и половина години бях ревностен \"пионер\" – пионерите бяха нещо като скаутите, но и силно идеологизирана организация. Тази идеология обхващаше целия живот на децата. Не знам обаче дали бих се проявил като малък Павлик Морозов, ако научех, че родителите ми са извършили гнусно предателство. От моите родители баща ми единствен участваше в обществения живот; беше влязъл в комунистическата партия и до 1947 г. едва ли е имал големи съмнения в правотата на официалната пропаганда. В българския кинопреглед от 1947 г., който гледах наскоро, екзекутирането на Никола Петков бе представено като победа на цялата страна в борбата срещу платения от англо-американския империализъм враг. Съобщаваха за хиляди телеграми, изпратени от населението с искане да накажат за назидание предателя на родината: показваха как работници от еди-коя си фабрика подписват петиция, селяни от еди-кое си ТКЗС – също... Сигурен съм, че никоя от тези петиции не е била спонтанна; това бе акция, организирана и ръководена от Партията. Още повече че за хората, които не искат да си задават въпроси – а това винаги са мнозинство от населението, – истината е това, което казва държавата. Особено ако става въпрос за далечни събития, които не засягат всекидневието им.", "date": "2018.08.24", "title": "Завладяната България и въпросите на Цветан Тодоров"}
{"url": "https://www.dnevnik.bg/evropa/2018/08/24/3300857_fronteks_nastoiava_durjavite_v_es_da_goniat/", "text": "Европейските държави трябва да засилят експулсирането на чужденци с неуреден статут, тъй като в противен случай \"няма да разрешим проблема с мигрантите\", каза в интервю директорът на Европейската агенция за гранична и брегова охрана (\"Фронтекс\") Фабрис Леджери, предаде \"Франс прес\". \"Страните членки трябва да вземат още по-ефективни решения за изгонване, които да са по-добре изпълнени\" , каза Леджери. Всъщност, въпреки че броят на незаконните влизания в Европа  е спаднал  на \"около 75 хил.\" тази година от 1.2 млн. през 2015 г., броят на мигрантите, които са незаконно на европейска земя, \"не спира да нараства\", като през последната година са експулсирани 151 хил. души при 204 700 незаконни влизания, подчерта Леджери. \"Ако продължаваме така, изпращаме косвено послание на потенциалните мигранти: опитвайте на всяка цена да влезете в Европа, тъй като дори да ви хванат, имате всички шансове да останете\". Леджери каза още, че \"нелегалните мигранти създават в някои квартали форма на паралелно общество, които съществуват в черната икономика, подобно на \"мехурчета\", където законът не се прилага\", а това е \"нетърпимо в правова държава\". Ръководителят на \"Фронтекс\" призова също държавите да хармонизират правилата и процедурите си за експулсиране, което предполага решение за експулсиране, взето от държава в Шенген, да може да бъде приложено в друга, ако чужденецът междувременно е преминал от държава в държава. \"В противен случай сме задължени всеки път да започваме процедурата отначало\", предупреди Леджери. Намаляването на мигрантите ще подобри отношенията в ЕС Вчера австрийският канцлер Себастиан Курц заяви, че страната му трябва да се възползва максимално от председателството си на Европейския съюз, за да намали напрежението в Европа, предаде ДПА. Курц държа реч пред близо 3 хил. членове на Християндемократическия съюз на събрание в провинция Тюрингия, Източна Германия. Австрийският канцлер заяви, че една от причините за напрежението е  огромният брой мигранти , пристигнали в Европа през последните години. Курц посочи, че мигрантският поток е изправил няколко европейски държави пред трудната задача да се погрижат за новопристигналите. Кризата с мигрантите показа, че \"Европа достига до крайния си предел, когато няма действащи външни граници\", добави канцлерът. Проведената през юни среща на върха на ЕС допринесе за появяването на нова тенденция в Европа. Хората вече гледат на ситуацията по различен начин и фокусът сега е върху засилването на \"Фронтекс\", каза още Курц. Полагат се усилия и за оказване на помощ на Гърция и Италия, които приемат най-много мигранти на своя територия и често се чувстват изоставени от останалите държави - членки на ЕС. Канцлерът отбеляза и че все по-малко хора решават да прекосяват Средиземно море с цел да достигнат Европа, посочва ДПА. /БТА", "date": "2018.08.24", "title": "\"Фронтекс\" настоява държавите в ЕС да гонят по-ефективно нелегални мигранти"}
{"url": "https://www.dnevnik.bg/sport/2018/08/24/3300868_kubrat_pulev_ne_me_interesuvat_tolkova_parite_kolkoto/", "text": "Кубрат Пулев обясни  раздялата си със \"Зауерланд\"  с разминаване в интересите. Професионалният боксьор посочи, че голямата му цел е да продължи спортното си развитие. \"Просто аз съм българин. Никой в чужбина не се интересува от българина. Интересуват ги парите. А мен ме интересува да се развивам. Не ме интересуват толкова парите, колкото това да стана световен шампион. Победите, битките - това ме интересува мен. Тях ги интересуваше единствено и само парите, къде могат да изкарат много пари. Това са различни неща\", каза Пулев пред БНТ. Пулев е на лагер в Белмекен, където тренира за  мача си с Хюи Фюри . След това подготовката му ще продължи в Берлин с треньора Ули Вегнер. \"Противникът определено няма общо с другите двама, които бяха в България. Този е доста по-добър, млад, нахъсан и технически е много добре. Смятам, че ще стане голяма битка\", каза Пулев. \"Трябва да победя - това е едно много сериозно препятствие, с което трябва да се справя. Ще дам всичко от себе си да успея\", добави той. Победителят ще стане претендент за световната титла на Международната боксова федерация (IBF), която се държи от Антъни Джошуа.", "date": "2018.08.24", "title": "Кубрат Пулев: Не ме интересуват толкова парите, колкото да стана световен шампион"}
{"url": "https://www.dnevnik.bg/bulgaria/2018/08/24/3300889_bulgarski_vlashki_vizantiiski_i_venecianaski_moneti_sa/", "text": "Най–малките по диаметър и грамаж монети, отсечени от цар Иван Александър (1331-1371), са открили археолози в  съкровището на Калиакра , съобщиха от пресцентъра на Националния исторически музей (НИМ). Българските сребърни аспри достигат до 0.6/0.5 грама и съставляват около 25% от проверената част на съкровището. Монетите са запазени добре, но качеството им е било влошено още при укриването. \"Кризата във Второто българско царство се е усещала най–добре по техните разменни единици. В находката присъстват монети, отсичани след смъртта на цар Иван Александър и то извън Търново\", пише в съобщението, подписано от директора на музея Бони Петрунова.  Открити са и 9 монети на видинския управляващ Йоан Срацимир. \"И при тях се наблюдава този инфлационен ефект от намаляване на диаметъра и грамажа. Tова е добър пример как самите български монети участват в един общ поток и какви са взаимодействията между тях в големите търговски центрове като Kалиакра, обслужващи стотици търговски сделки\", обясняват археолозите. Сред парите има и монети от византийската империя: 20 хиперперона - едни от последните златни имперски монети. Те са толкова орязани и с намалено златно съдържание, че биват трудно идентифицирани. Тези, които са разчетени, са на Йоан V и регента Ана Савойска, Йоан VI Кантакузин, Андроник II и Андроник III. Открити са и 8 златни венециански монети. Наричани зечино д’оро, те тежат 3.5 г и са с изключително висококачествено злато от 23.5 карата. Разчетени са дожовете Марко Корнаро (1365-1368) и Андреа Дандоло (1343-1354). След като окончателно спира отсичането на златни емисии, византийският Константинопол преминава към сребърен стандарт. Най-едрият номинал става половин сребърен хиперперон - едра сребърна монета, наричана от археолозите ставратон, и неговите малки номинали. Находката от Калиакра съдържа няколко и от тези редки екземпляри.  Присъстват и влашки монети с кирилски надписи и една татарска, но те са неизменен пълнеж към паричните оборотни средства, с които пазарите в тези времена работят. ", "date": "2018.08.24", "title": "Български, влашки и венециански монети са открити в съкровището на Калиакра"}
{"url": "https://www.dnevnik.bg/photos/2018/08/24/3300881_fotogaleriia_blizalki_s_papata_i_sapun_s_deva_mariia_-/", "text": "Посещението на папа Франциск в Ирландия този уикенд ще е първата папска визита от близо 40 години в традиционно католическата страна. На снимката: восъчна фигура на папата в Дъблин.", "date": "2018.08.24", "title": "Фотогалерия: Близалки с папата и сапун с Дева Мария - какво измисли Ирландия за папската визита"}
{"url": "https://www.dnevnik.bg/sviat/2018/08/24/3300909_sasht_isliamska_durjava_shte_opita_posledni_zrelishtni/", "text": "Прочистването на долината на река Ефрат от \"Ислямска държава\" е в последна фаза и терористичната групировка се готви за зрелищни атаки, макар да е почти разбита във военно отношение. Това обясни в телефонен брифинг полковник Шон Райън, говорител на Глобалната коалиция срещу \"Ислямска държава\". Коалицията се готви за нова фаза в борбата срещу  \"Ислямска държава \" от последните ѝ територии в долината на  река Ефрат , като битките на терен още не са започнали и се очаква борбата да бъде трудна и дълга. Там американците работят заедно със Сирийските демократични сили (SDF, предвождани от кюрдски милиции), а в остатъка от Североизточна Сирия вътрешните сили за сигурност осигуряват безопасността на градовете. \"Ще бъде трудна борба и смятаме, че  \"Ислямска държава\"  ще опита да се противопостави за последно. Вече знаем, че ще положат самоделни бомби, вероятно ще има широка употреба на самоубийствени жилетки, където могат да прибегнат до подобни методи\", обясни той. Армията в Ирак преследва останките от  \"Ислямска държава\"  в изолирани райони като пустините на Анбар и планините на Киркук и Салах ад Дин, като само в първата седмица на август са арестувани над 50 заподозрени терористи. Работи се и по безопасността на основната инфраструктура – пътищата на Ербил и Киркук, Хауиджа, Самаар и Салах ад Дин, както и по електропреносната мрежа. На въпрос за скорошната поява на самообявения за \"халиф\"  Абу Бакр ал Багдади  Райън заяви, че той е добре укрит, но е безпомощен и няма как да действа ефективно. \"Коментарите на ръководството на \"Ислямска държава\" не ни притесняват, особено след като те обявиха неговия заместник преди няколко седмици\", каза той.", "date": "2018.08.24", "title": "САЩ: \"Ислямска държава\" ще опита последни зрелищни атаки в Сирия"}
{"url": "https://www.dnevnik.bg/sport/2018/08/24/3300879_cska_produlji_podnoviavaneto_na_dogovori_na_bulgarski/", "text": "ЦСКА продължи да подновява договорите на основните си млади български футболисти. Червените обявиха, че са преподписали с Ангел Лясков. От \"Българска армия\" обаче не посочват за какъв срок е контрактът. \"Левият краен защитник заслужи това след добрите си изяви с червения екип от старта на сезона\", се казва в сайта на клуба. Това е поредният млад играч, с който ЦСКА преподписва. В края на юли договора си удължи Кирил Десподов, а след това Кристиян Малинов и  Божидар Чорбаджийски се обвързаха с червените до 2022 г . Преди ден  първия си професионален договор подписа и 17-годишният полузащитник Валентин Антов . Лясков дебютира за мъжкия отбор на ЦСКА срещу \"Адмира\" в мача от втория квалификационен кръг на Лига Европа, след като титулярният ляв защитник Жеферсон се контузи. 20-годишният Лясков изигра пълни мачове срещу \"Копенхаген\" в София и в Дания, както срещу \"Славия\" и \"Лудогорец\", и остави добри впечатления.", "date": "2018.08.24", "title": "ЦСКА продължи подновяването на договори на български играчи с Ангел Лясков"}
{"url": "https://www.dnevnik.bg/sviat/2018/08/24/3300914_demokratite_oshte_ne_sa_gotovi_da_kajat_impiichmunt/", "text": "Демократите не са готови \"да прегърнат думата с И\". Ден след като върху двама души от близкото обкръжение на Доналд Тръмп почти едновременно се стовариха съдебни удари, демократите във Вашингтон и в останалата част от страната са изправени пред деликатен баланс. Те се стремят да извлекат политически дивиденти от увеличаващите се проблеми на президента, но без да отблъснат умерените и безпартийните избиратели с приказки за  импийчмънт . В средите на Демократическата партия новият лайтмотив е \"корупция\", а не призив президентът да бъде отстранен. Те изтъкват не само признаването за виновен на бившия шеф на кампанията на Тръмп  Пол Манафорт  за данъчни измами и по други обвинения и съдебното споразумение с прокуратурата на дългогодишния адвокат на стопанина на Белия дом  Майкъл Коен , замесващо президента в незаконна схема за финансиране на предизборната кампания. Те разполагат и с признаването за виновен във вторник на втори член на Конгреса от Републиканската партия. В Чикаго започна лятната конференция на Националния комитет на Демократическата партия. Председателят на НК  Том Перес  изреди увеличаващите се проблеми със закона за Тръмп и други републиканци. Той определи ситуацията като излязла извън контрол и призова избирателите \"да вземат предпазни мерки\" и да върнат демократите на власт. По-малко от три месеца преди  междинните избори  това може да се окаже силен политически довод. Водачът на демократите в Камарата на представителите Нанси Пелоси, която може да се върне на председателското място в камарата, ако нейната партия спечели поне още 23 места през ноември, си беше в родния щат Калифорния. Там тя припомни как през 2006 г. демократите са спечелили камарата, като са насочили ударите си към темата за корупцията в Републиканската партия след лобисткия скандал около Джак Ейбрамоф. \"Този път културата на корупция, приятелски назначения и некомпетентност е толкова всепроникваща, че е стигнала до Белия дом\", заяви Пелоси в Сан Франциско пред аудитория в непартийния Калифорнийски институт за публична политика. След това каза, че Отделно от това тя изпрати до своите колеги в камарата писмо, в което ги призовава да продължат да поставят ударението върху икономическите въпроси, макар че обеща \"да се търси отговорност на президента и правителството му\" и настоя, че Конгресът ще \"търси истината\". Сенаторът демократ от щата Масачузетс  Елизабет Уорън  изрази позиция със свои нюанси. Тя е възможен кандидат за президент за изборите през 2020 г. с имидж на икономически популист. Часове преди да бъдат обявени съдебните решения от вторник Уорън представи широкообхватни предложения за борба с корупцията. Докато вчера новинарският поток беше погълнат от тези предложения, тя публикува декларация за платените от нея данъци за последните години - нещо, което Тръмп отказа да направи. Тези различни подходи свидетелстват за политическата и изборна главоблъсканица, пред която са изправени демократите. Из целия ляв политически спектър съпротивата срещу Тръмп процъфтява и откакто той встъпи в длъжност, демократите извоюваха важни изборни победи. Партията се бори на няколко фронта: за спечелване на мнозинство в Камарата на представителите, поне да запази сегашното почти изравнено съотношение на силите в Сената и да направи пробиви в изборите за губернатори и законодателни събрания на отделните щати. Без подкрепата поне на някои от безпартийните и умерени републиканци постигането на тези цели може да убегне. По отношение на така наречените умерени републиканци става дума особено за онези, които живеят в предградията и не харесват Тръмп, но и същевременно на импийчмънт. \"Печелим по отношение на всекидневните проблеми. За това гласуват хората\", каза председателят на демократите в Минесота Кен Мартин, според когото партията му има шанс да вкара в камарата четирима свои представители от този щат. Той изтъкна решението на Хилари Клинтън от 2016 г. да съсредоточи по-голямата част от платената политическа реклама срещу отрицателните страни на Тръмп. \"Видяхме до какво доведе това\", каза той.  В Охайо, един от най-оспорваните щати на президентските избори, където Тръмп спечели с близо 10 процента, председателят на демократите Дейвид Пепър смята, че партията му е набрала подкрепа с действията си по въпроси от местно значение, макар и тези въпроси да имат отношение и към Вашингтон. \"Добрият кандидат не се оставя да бъде въвлечен във водовъртежа на политическото всекидневие във Вашингтон\", каза той. \"Месеци наред говорехме на избирателите в Охайо, че републиканците са гласували да им отнемат здравеопазването, механизмите за закрила при (медицински) случаи в заварено положение, а сега искат да отнемат и разширението на програмата \"Медикейд\". Защо да се отклоняваме от това говорене в името на нещо, над което на практика никой в Охайо няма власт?\", заяви Пепър. Разбира се, на някои места съсредоточаването на предизборната кампания към местните проблеми не изключва и дискусии за Тръмп и корупцията.  \"Губернаторът ни е доста близък с Доналд Тръмп, така че определено искам да говорим за това\", каза председателят на демократите в Южна Каролина Трав Робъртсън. Той имаше предвид Хенри Макмастър, който подкрепи Тръмп на вътрешнопартийните избори на Републиканската партия, а после на тежкия балотаж на тазгодишните избори за губернатор на свой ред прие помощта на президента. Активистът на Демократическата партия и чест критик на Тръмп в ефира на кабелните телевизии Зак Петканас посочи друга причина, поради която демократите да са предпазливи: избирателите не са готови за импийчмънт. \"Избирателите проявяват интерес към важните неща\" в разследването, каза той. \"Ще има още такива неща. Демократите трябва да призовават за защита на разследването и установяване на истината. Но не може да си позволиш да раздаваш предварително присъди\", заяви той. Струва си да се отбележи, че засега прогресивните активисти не искат да наказват демократите, които не настояват за импийчмънт на Тръмп. Говорителката на \"Индивизибъл\" Емили Фелпс заяви, че отначало организацията ѝ подкрепила възможността за импийчмънт, когато Тръмп уволни Джеймс Коми като директор на ФБР. Но, добави тя: \"Крайната ни цел е не да свалим Тръмп, а да спечелим изборите и да торпилираме програмата му в Конгреса, за да отслабим властта му\". /БТА", "date": "2018.08.24", "title": "Демократите още не са готови да кажат: \"Импийчмънт!\""}
{"url": "https://www.dnevnik.bg/biznes/2018/08/24/3300917_cenite_v_selskoto_stopanstvo_spadnaha_s_58_za_godina/", "text": "Индексът на цените на производител в селското стопанство за второто тримесечие на 2018 г. намалява с 5.8% спрямо същия период на миналата година, съобщи Националният статистически институт (НСИ). В растениевъдството намалението е с 8.5%, в животновъдството - с 2.3%. Най-голямото намаление е в цените на пресните плодове - с 20%. За година цените на техническите култури са спаднали с 13.1%, пресните зеленчуци - с 13.2%, картофите - със 7.8%, фуражните култури - с 5.8%. Цените на зърнените култури се запазват на почти същото равнище, като отбелязват незначително намаление - с 0.3%. Спрямо същото тримесечие на 2017 г. живите животни поевтиняват с 6.5%, като най-голям е спадът в цените на свинете - с 10.5%, козите - с 8.3%, и на домашните птици - с 6.4%. Увеличение отбелязват цените на едрия рогат добитък - с 1.1%. При животинските продукти е регистрирано увеличение в цените на кокошите яйца за консумация - с 24.1%, биволското мляко - с 20.1%, и пчелния мед - с 10.0%. Намаление е отчетено в цените на овчето мляко - с 5.2%.", "date": "2018.08.24", "title": "Цените в селското стопанство спаднаха с 5.8% за година"}
{"url": "https://www.dnevnik.bg/kultura/2018/08/24/3292539_otkus_ot_zaroveni_jertvi_na_djon_sandford/", "text": "Излиза майсторски заплетеният криминален роман \"Заровени жертви\", подписан от Джон Сандфорд, който има в актива си над 40 бестселъра. \"Заровени жертви\" запознава българските читатели с харизматичното ченге Лукас Девънпорт. Минали са двайсет и пет години от изчезването на две малки момичета – случай, който той не е успял да разплете. Навремето цялата полиция е вдигната на крак, но без резултат. Днес, при разрушаване на стари сгради в покрайнините на Минеаполис, телата им случайно са открити. Което връща Лукас към престъплението – и към кошмара, още по-мрачен отпреди. В далечната 1985-а шефовете му обявяват случая за приключен, но младият и напорист полицай не е съгласен с тях. Сега има шанс да довърши започнатото, но колкото по-надълбоко рови, толкова по-ясно става едно: заровени са не само техните тела, заровена е истината. Джон Сандфорд е псевдоним на Джон Розуел Камп. Роден през 1944 г. в Сидър Рапидс, Айова, той започва кариерата си като журналист и през 1986 г. печели наградата \"Пулицър\" за своите репортажи. По-късно, вече като романист, създава над четиресет бестселъра. Те се делят на няколко серии, от които най-популярна е \"Жертвите\", с главен герой Лукас Девънпорт – ченге от Минеаполис с остро чувство за справедливост, което понякога не се притеснява да заобиколи правилата, за да я постигне. Към същата тази поредица принадлежи и настоящата книга, чийто приковаващ финал несъмнено ще ви удовлетвори. превод Деян Кючуков Първи на терена пристигнаха машините за разрушаване – като стоманени динозаври, дърпащи и разкъсващи къщите със своите челюсти, които изтръгваха комини, керемиди, капандури и стрехи, дъсчени обшивки и тухлени стени, камък и зидария, греди, стълбища и балкони, каси на врати и прозорци. Стари мечти, мъртви амбиции и изгубени животи заминаваха в каросериите на самосвалите заедно с изсъхнали рози и пролетни люляци. Щом разчистването приключи, дойде изкопната техника, за да прореже дълбока рана в тъмнокафявата почва, простираща се между двете пресечки. Към дузина тежки багери и булдозери \"Бобкат\", \"Катерпилар\" и \"Мак\", както и една оранжева \"Кубота\", запълзяха с пъшкане и ръмжене, борейки се със суровата земя. Сега те стояха, смълчани като смъртта. Водачите им се бяха събрали по двама и трима, с жълти каски на главите и велурени работни ръкавици, облечени в джинси и груби памучни ризи, за да обсъдят ситуацията. Около изкопа се въргаляха натрошени бетонни плочи, останки от онова, което някога бе представлявало подове и стени на мазета. Стари електрически кабели, намотани на рула, очакваха да ги приберат. Забити колчета обозначаваха периметъра на основите, където щеше да се излее новият бетон. Нищо от това нямаше да се случи днес. В единия ъгъл на ямата дванайсет мъже и четири жени бяха наобиколили вързоп, омотан в найлоново фолио – някога прозрачно, а сега станало ръждивожълто от годините. Вързопът още стоеше полузарит в земята, но пръстта от горния му край бе разчистена на ръка. Сред групата имаше неколцина ръководители на строежа – те се разпознаваха по жълтите, бели и оранжеви каски. Останалите бяха ченгета. Една полицайка на име Хоут, експерт по разследване на стари престъпления, бе коленичила пред вързопа, привела лице едва на десетина сантиметра от него. Насреща ѝ, през найлона, се хилеха лицата на две мъртви момичета. Изсъхналата им кожа бе силно изпъната върху костите на скулите, челюстите и челата, очите им бяха черни дупки, а устните – сплескани белези, но зъбите им си оставаха все така бели и лъщящи, както в деня на убийството им. – Това са те – вдигна глава Хоут. – Сигурна съм. Запечатани са там, вътре. ДЕНЯТ В МИНЕАПОЛИС БЕШЕ ГОРЕЩ, по небето почти не се виждаше облаче. Юлското слънце жареше силно, но почвата си оставаше влажна и прохладна, миришеща на гнили коренища и съвсем леко на канал от разкъсаните от багерите тръби. Друга жена, нагазила в изкопа с обувки на токчета и черен панталон за двеста долара, сега омазан с кал, попита: – Можеш ли да кажеш какво е станало? Били ли са вече мъртви, когато са ги увили в найлона? – Най-вероятно да. – Хоут се изправи и отупа коленете на джинсите си. – Струват ми се обесени. – Удушени? – Не, обесени. Сега не се вижда добре, но и при двете забелязвам леко изместване на вратните прешлени, а ръцете им се губят някъде зад гърбовете, вместо да лежат отстрани. Предполагам, ще се окажат завързани или оковани с белезници. Във всички случаи експертизата ще покаже повече. – Какво друго? – Марси... – Хоут мразеше да се ангажира с предположения, преди да разполага с всички факти. Това си бе чисто нейна характеристика. Повечето ѝ колеги обожаваха да разтягат всякакви теории, включително отвличане от извънземни или сатанински ритуали. – Поне нещичко? – Добре, останала е доста тъкан. Телата са мумифицирани, сякаш са били едва ли не дълбоко замразени в найлона. – А дали ще има органични следи от убиеца? – Жената имаше предвид сперма, но не използва думата. Ако намереха сперма, от нея можеха да извлекат ДНК. – Възможно е – отвърна Хоут. – Надали се е пазил особено, защото по онова време никой не е бил чувал за ДНК анализ. Не е изключено да попаднем на косми или нещо друго. Но все пак аз не съм съдебен медик, така че... нека първо ги откараме при специалистите. – Марси? – подвикна един от полицаите отзад. – Девънпорт идва насам. Марси Шерил, завеждащ отдел \"Убийства\" на Минеаполис, се обърна да погледне. Лукас Девънпорт, тъмнокос, широкоплещест мъж в черен панталон, синя риза и сако, окачено на показалец през рамото му, слизаше по земния насип към групата, насъбрала се около найлоновата гробница. Изглеждаше като излязъл от някоя класическа модна реклама – очите, ризата и вратовръзката му преливаха в трептящи лазурни оттенъци. – Е, само Девънпорт ми липсваше – промърмори тя. – Той е работил по това тук – отбелязва един от повъзрастните мъже, посочвайки телата. – Надали – усъмни се Шерил. – Бил е твърде млад. – Не, спомням си – настоя мъжът. – Здравата беше захапал случая. Беше му първият като инспектор. Шерил беше най-старшият действащ полицай на сцената – уверена жена, наближаваща четиресетте, с гарвановочерна коса, широка белозъба усмивка и онова, което предходното ѝ поколение колеги наричаха \"апетитна фигура\". Още в началото на кариерата си бе извоювала репутацията, че не се бои от юмручни схватки и се справя с полевата работа не по-зле от своите колеги мъже. Не се бе размекнала и по-късно, с изкачването в служебната йерархия, и всички бяха убедени, че един ден ще оглави полицията в Минеаполис или ще премине в политиката. Сред стоящите наоколо имаше пет бивши ченгета, участвали в първоначалното разследване. След откриването на телата мълвата се бе разпространила с мълниеносна бързина и полицаи от всички краища на града – както пенсионирани, така и пред пенсия – се бяха качили в колите, за да дойдат тук, да зърнат момичетата с очите си и да поговорят за старите времена. За горещите лета и студените зими, за патрулирането по улиците, преди да навлязат високите технологии, компютрите, мобилните телефони и ДНК експертизите", "date": "2018.08.24", "title": "Откъс от \"Заровени жертви\" на Джон Сандфорд"}
{"url": "https://www.dnevnik.bg/biznes/2018/08/24/3300923_putnicite_v_metroto_sa_se_uvelichi_s_3_za_vtoroto/", "text": "През периода април - юни 2018 г. е регистрирано увеличение с 3% на пътниците в метрото. Нарастване на броя на пътниците се наблюдава при всички видове електротранспорт, показват данни на Националния статистически институт (НСИ). Предприятията от градския електротранспорт (трамваен, тролейбусен и метро) общо са превозили 72 570.0 хил. пътници, което е с 1322 хил. повече спрямо същия период на предходната година. Извършената работа, измерена в пътниккилометри, също нараства с 2.2% в резултат на по-голямото средно превозно разстояние, на което са били превозени пътниците от метрополитена. Намаление има при пътниците в сухопътния и морския транспорт. Броят на превозените пътници от сухопътния транспорт през второто тримесечие на 2018 г. е 111 684.3 хил., или със 7.0% по-малко спрямо същия период на предходната година, което се дължи на намаление на превозените пътници от автобусния и железопътния транспорт при вътрешните превози. Тенденцията на спад на ползващите пътническия транспорт (сухопътен и воден) спрямо същия период на предходната година също намалява - съответно с 3.7 и 8.7%. През второто тримесечие на 2018 г. при водния пътнически транспорт се наблюдава намаление на превозените пътници с 6.7%. Същевременно и извършената работа намалява с 10.0% и достига 2 781.9 млн. пътниккилометра. За отчетения период при водния пътнически транспорт се наблюдава намаление на превозените пътници с 6.7%. При извършената работа е отчетен спад от 202.4 хил. пътниккилометра спрямо второто тримесечие на предходната година.  Статистиката показва, че през второто тримесечие на 2018 г. в сравнение с предходното тримесечие има намаление на превозените товари от товарния транспорт с 2.6%. При извършената работа е регистриран спад от 19.5%. През второто тримесечие на 2018 г. превозените товари от сухопътния транспорт са 27 142.3 хил. т, или с 8132.2 хил. т по-малко спрямо съответното тримесечие на 2017 г. Това се дължи на международните превози при автомобилния и железопътния транспорт, информират от НСИ. Извършената работа също намалява и достига 7579.5 млн. ткм в резултат на по-малкото средно превозно разстояние при вътрешните и международните превози. Превозените товари от речния и морския транспорт през второто тримесечие на 2018 г. намаляват с 94.3 хил. т спрямо съответното тримесечие на 2017 г. в резултат на по-малкото превозени товари от речния транспорт. Извършената работа също намалява и достига 238.0 млн. ткм поради по-кратките разстояния, на които са били превозени товарите както от морския, така и от речния транспорт.", "date": "2018.08.24", "title": "Пътниците в метрото са се увеличили с 3% за второто тримесечие, сочи статистиката"}
{"url": "https://www.dnevnik.bg/biznes/2018/08/24/3300924_popravki_v_zakona_shte_razvurjat_rucete_na_veterinarite/", "text": "Подготвят се частични изменения на Закона за ветеринаро-медицинската дейност, които да развържат ръцете на на компетентните органи да си вършат работата в ситуации, подобни на тази с чумата по дребните преживни животни в Ямболско. Това коментира пред БНР зам.-министърът на земеделието Янко Иванов, чийто ресор е животновъдството. \"Тъй като и когато е бил подготвян самият закон, никой не е предполагал, че ще се изправим пред такива ситуации. Но очевидно е, че след като има прецеденти, това може да се повтори – да има рецидиви\", добави той. Иванов за пореден път отхвърли твърденията на БСП, че не е имало чума и не се е налагало евтаназиране на животните. \"Има доказана чума, има. Това са факти, които няма как да се отрекат. Потвърдени резултати и от нашата, и от френската лаборатория, която не е някаква измислена лаборатория, а Европейската референтна лаборатория\", поясни зам.-министърът. Първият кръг проби бяха от трикилометровия участък от заразени зони и те бяха за наличие на вирус, припомни заместник-министърът. \"Открихме го и се приложиха стандартните за тази болест мерки – унищожаването на инфектирани и контактни животни\". Вторият кръг от проби се отнася до 10-километровата зона извън заразените огнища. \"Те са с цел първо да докажем дали са свободни от вирус, и второ, и ако се открият антитела, ще търсим дали има наличие на вирус\", обясни Иванов. По повод отказа на стопани на някои от стадата в Странджа да допуснат вземането на повторни проби, зам.-министърът посочи: \"21 дни след убиването на последното животно и завършването на заключителна дезинфекция е възможно фермите и стадата да се населят повторно. Няма как при наличие на стадо, за което не знаем какъв е здравният статус – дали е инфектирано или не, да се допусне населване отново. Тоест, те сега са причина да не може и другите стопани да населят своите ферми\". Мерките са много непопулярни, каза Иванов, но, по думите му, \"те целят да защитят интереса на обществото, а не на отделния стопанин\". В момента, според Иванов, е накърнен интересът на отделния стопанин, но \"този стопанин започва да нарушава интереса на обществото\".", "date": "2018.08.24", "title": "Поправки в закона ще развържат ръцете на ветеринарите"}
{"url": "https://www.dnevnik.bg/detski_dnevnik/2018/08/24/3299950_s_decata_v_pochivnite_dni_25_i_26_avgust/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота Има ли граници за човешкото въображение и смелостта на откривателите? Не, разбира се! Цели екипи от инженери, астронавти и предприемачи вече планират първите полети до Марс. Всички деца над 6 години са поканени в детския научен център \"Музейко\" от 11 часа на пътуване до Червената планета, след като конструират марсоход, който ще им помогне да подготвят планетата за първите й обитатели.  - Безплатна Лего работилница с 51 793 строителни блокчета е отворена за децата между 11 и 18. Те ще могат да строят, играят, а и ги очакват награди.  - Децата до 14 години влизат безплатно на  фестивала , който се провежда за десети път. Музика на три сцени, цирк, куклен театър, кино, десетки работилници, срещи, дискусии, кътове за четене и писане, детска градина, спортни атракции и други забавления очакват посетителите. За първи път гостите на \"Беглика фест\" ще могат да се насладят на работата на майстори от стари български школи. Ще видят как се плъсти, възстановява и плете българската носия, ще наблюдават процеса по печене на хляб, готвене на боб и леща на триножник. Ще могат да плетат на една кука, да пипнат суровата глина и да изваят нещо от нея. Ще се научат как да съхраняват семена, да разберат кога се сеят и как да си направят малка градина. Ресторантите и баровете ще готвят на място до полунощ, а фермерският пазар предлага екологично чисти плодове и зеленчуци. В къмпинг зоната има чешма с питейна вода, компостни тоалетни, обособени места за къпане, както и за палене на огън с вече подготвени дърва за огрев. Отпадъците се събират разделно в няколко пункта, като има компостери за хранителните отпадъци, които ще се превърнат в почва до следващото издание на феста.  - Миниакадемия \"Пам и Бу\" предлага разнообразна програма за деца до 5 г. От 10 ч. всички участници ще могат да се включат в класа \"Играй и учи\", от 11 ч. ще разучават разнообразните музикални стилове в класа по музика, от 12 ч. креативността и въображението ще намерят израз в класа по изкуство, а от 17 ч. ще се проведе последният за деня клас по детска йога. Резервация за участие може да направите на тел. 0894 289 351. Актуална програма на останалите занимания може да следите на  сайта на \"Пам и Бу\" . - Провежда се Деветото издание на фестивала за оперна и класическа музика \"Банско Опера Фест\". - Етносъстави от различни държави ще свирят на открито на фестивала \"Музика под рилското небе\". Фестивалът цели да обедини млади музиканти, които учат и изпълняват заедно, с местни любителски състави, народна музика от цял свят. Концертите се провеждат на открито, без билети и такси.  350 парашутисти от 37 страни участват в Световно първенство по парашутизъм, която продължава до края на месеца. Те скачат от различна височина и се приземяват в определена цел. Най-младият участник в световното първенство е роден през 2000 година, а най-старият - през 1946 година. Състезанието ще бъде открито официално в 19.30 часа на централния площад \"Жеравица\" в Монтана. - На Фестивала на слънчогледа ще бъдат показани натурални храни и занаятчийски произведения. Ще има и ръчно изработени сувенири, керамични изделия, бижутерия, дърворезби, пластики и т.н. Вечер участниците във фестивала ще се забавляват с музикални изпълнения на местни и гостуващи групи. - Над хиляда самодейци от цялата страна ще участват в традиционния събор на народното творчество \"От Тимок до Вит\". Неделя - Ателието \"Изследователи в Австралия\" очаква своите посетители в природонаучния музей от 11 часа. Те не само ще могат да видят животни в музея, а и ще ги имитират по време на ролеви и състезателни игри. Всяко дете ще изработи любимото си животно от разнообразни материали.  - Безплатна Лего работилница с 51 793 строителни блокчета е отворена за децата между 11 и 18. Те ще могат да строят, играят, а и ги очакват награди. - Над хиляда самодейци от цялата страна ще участват в традиционния събор на народното творчество \"От Тимок до Вит\".  - Децата до 14 години влизат безплатно на  фестивала , който се провежда за десети път. Музика на три сцени, цирк, куклен театър, кино, десетки работилници, срещи, дискусии, кътове за четене и писане, детска градина, спортни атракции и други забавления очакват посетителите. За първи път гостите на \"Беглика фест\" ще могат да се насладят на работата на майстори от стари български школи. Ще видят как се плъсти, възстановява и плете българската носия, ще наблюдават процеса по печене на хляб, готвене на боб и леща на триножник. Ще могат да плетат на една кука, да пипнат суровата глина и да изваят нещо от нея. Ще се научат как да съхраняват семена, да разберат кога се сеят и как да си направят малка градина. Ресторантите и баровете ще готвят на място до полунощ, а фермерският пазар предлага екологично чисти плодове и зеленчуци. В къмпинг зоната има чешма с питейна вода, компостни тоалетни, обособени места за къпане, както и за палене на огън с вече подготвени дърва за огрев. Отпадъците се събират разделно в няколко пункта, като има компостери за хранителните отпадъци, които ще се превърнат в почва до следващото издание на феста. - На Фестивала на слънчогледа ще бъдат показани натурални храни и занаятчийски произведения. Ще има и ръчно изработени сувенири, керамични изделия, бижутерия, дърворезби, пластики и т.н. Вечер участниците във фестивала ще се забавляват с музикални изпълнения на местни и гостуващи групи. - Етносъстави от различни държави ще свирят на открито на фестивала \"Музика под рилското небе\". Фестивалът цели да обедини млади музиканти, които учат и изпълняват заедно, с местни любителски състави, народна музика от цял свят. Концертите се провеждат на открито, без билети и такси. - Провежда се Деветото издание на фестивала за оперна и класическа музика \"Банско Опера Фест\".  350 парашутисти от 37 страни участват в Световно първенство по парашутизъм, която продължава до края на месеца. Те скачат от различна височина и се приземяват в определена цел. Най-младият участник в световното първенство е роден през 2000 година, а най-старият - през 1946 година. ", "date": "2018.08.24", "title": "С децата в почивните дни (25 и 26 август)"}
{"url": "https://www.dnevnik.bg/sport/2018/08/23/3300149_prezidentut_na_mejdunarodnata_federaciia_po_voleibol/", "text": "Президентът на международната федерация по волейбол (FIVB) Ари Граса ще бъде в България по време на световното първенство, заяви вицепрезидентът на българската федерация (БФВ) Любомир Ганев пред \"Дневник\". Бразилецът е очакван на 13 септември, като ще остане в страната седмица. Той ще бъде основно във Варна, където мачовете си ще играе българският отбор. Преди заминаването си Граса ще бъде за кратко и в Русе. Там ще са двубоите на бразилския отбор. Граса е начело на световния волейбол от 2012 г., като през есента на 2016 г. беше преизбран с осемгодишен мандат. След олимпийските игри в Рио 2016 той изтъкна  в интервю за \"Капитал\", че \"волейболът се намира в златната си ера\" . Тогава той каза още, че очаква България и Италия да организират отлично световното за мъже. \"Световното в Полша постави много висок стандарт, но това ни даде точка, от която да тръгнем нагоре. Вярвам, че България и Италия ще успеят да надскочат. Имаме и положителния опит и инерцията от Рио 2016, които ще използваме като трамплин за бъдещи успехи\", заяви бразилецът. Освен него в България ще дойде и президентът на европейската конфедерация Александър Боричич. Световното ще се проведе от 9 до 30 септември, като финалите ще са в Торино.", "date": "2018.08.24", "title": "Президентът на международната федерация по волейбол ще дойде в България за световното"}
{"url": "https://www.dnevnik.bg/razvlechenie/2018/08/24/3300915_za_deseti_put_beshe_othvurlena_molbata_za_pomilvane_na/", "text": "Човекът, който застреля Джон Ленън преди почти 38 години, не успя да получи помилване за десети път за присъдата, която може да го задържи в затвора доживот, съобщи \"Ройтерс\". Според затворническите власти освобождаването на Марк Дейвид Чапман не е съвместимо с безопасността на обществото. Той ще трябва да чака за следващо изслушване още две години. Чапман от години твърди, че по времето, когато е застрелял Джон Ленън, е имал психически проблеми и е искал да стане известен. Той излежава присъда от 20 години до доживот в затвора в Алдън, Ню Йорк. На 8 декември 1980 г. Ленън се прибира към дома си в Манхатън след нощна звукозаписна сесия. Той наскоро е издал албума си \"Double Fantasy\", с който се завръща в света на музиката след 5-годишна пауза. Чапман го причаква и стреля в тялото му четири пъти пред съпругата му Йоко Оно. Убийството шокира света. Днес 85-годишната Йоко Оно се противопоставя на помилването на Чапман. Тя е на мнение, че затворникът представлява опасност за нея и двамата синове на Джон Ленън, за обществото и за себе си. На предишното изслушване през 2016 г. Чапман разкри, че като млад е бил социопат с ниско самочувствие и суицидни мисли, който се е вкопчил в спасителната идея да убие Джон Ленън, за да стане известен. \"Бях обсебен от едно нещо и това беше да го застрелям, за да стана някой\", каза той. Чапман твърди, че 35 години след убийството вижда колко ужасно и егоистично е било неговото решение да посегне на живота на звездата.", "date": "2018.08.24", "title": "За десети път беше отхвърлена молбата за помилване на убиеца на Джон Ленън"}
{"url": "https://www.dnevnik.bg/sviat/2018/08/24/3300954_sedmi_premier_shte_upravliava_avstraliia_v_ramkite_na/", "text": "Австралийският финансов министър Скот Морисън бе избран от своите съпартийци да оглави австралийското правителство, след като спечели надпреварата за лидерството на управляващата Австралийска либерална партия, предаде агенция \"Франс прес\". Морисън, който бе съюзник на досегашния премиер Малкълм Търнбул, бе избран по време на вътрешнопартиен вот. За него гласуваха 45 души. В подкрепа на другия кандидат, вътрешния министър Питър Дътън, пък гласуваха 40 души. Изборът на Морисън е удар за Дътън, който именно оглави вътрешнопартийния бунт срещу Търнбул и така се стигна до настоящата промяна по върховете на властта в Австралия. За наследяването на Търнбул се бореше и външният министър  Джули Бишъп,  но тя бе елиминирана още на първия тур на вътрешнопартийния вот. Гласуването стана на специално заседание, а до него се се стигна след петиция на депутати от партията на Търнбул. Петицията бе подкрепена от 43 депутати. След получаване на петицията и организиране на заседанието Търнбул заяви, че няма да участва в борбата за партийното лидерство. Въпреки че е една от най-икономически стабилните и проспериращи страни, отчитаща непрекъснат икономически растеж в последните 27 години, Австралия непрекъснато преживява смяна на премиерите, отбелязва ДПА. Страната с население около 25 милиона души имаше седем премиери само за 11 години. Търнбул бе последният, който стана жертва на вътрешнопартиен преврат. Откакто през 2007 г. Джон Хауърд бе отстранен от поста, нито един австралийски премиер не е изкарвал пълния си мандат. Последните четирима премиери, в това число и Търнбул, бяха свалени от членове или бивши членове на собствените си правителства. Премиерът  Кевин Ръд  от Австралийската лейбъристка партия неочаквано получи удар в гърба от заместничката си  Джулия Джилард  през 2010 г., след като рейтингът му падна драстично. Гилард стана първата премиерка на Австралия, но на свой ред бе отстранена след вътрешнопартиен бунт, организиран от Ръд. Той спечели лидерския пост през 2013 г., няколко месеца преди националните избори, на които според прогнозите лейбъристите трябваше да преживеят историческа загуба. През септември 2013 г. Тони Абът доведе Австралийската либерална партия до победа на изборите, но две години по-късно бе отстранен от премиерския пост от Търнбул, след като рейтингът му спадна. Тогава това бе възприето като сладко отмъщение за Търнбул, който пък бе свален от Абът като лидер на либералите, докато те бяха в опозиция през 2009 г. По-консервативният Абът тогава не беше съгласен с политиките на Търнбул в подкрепа на опазването на околната среда и спечели вътрешния вот с един глас. Но днес Търнбул преживя същата съдба като тази на Абът. Въпреки че той лично запазва популярността си в допитванията, неговата управляваща коалиция остава на второ място в допитванията след опозиционната лейбъристка партия. Либералите освен това са разделени на съперничещи си консервативна и умерена фракция. След вътрешнопартийния вот днес Търнбул каза, че ще напусне парламента. \"Ще напусна парламента не след дълго време\", бяха думите му. Това означава, че може да има частични избори за неговото овакантено място и тогава управляващото мнозинство да изгуби преднината си от едно единствено място. Всичко това може да накара новия премиер Скот Морисън са свика предсрочни избори в скоро време. Кризата в редиците на либералите излезе наяве в началото на седмицата. В понеделник Търнбул бе принуден поради липса на подкрепа в своя лагер да се откаже от плана си да впише в закон целта на Австралия за намаляване на емисиите на парникови газове. Последва и каскада от оставки на министри. Но Търнбул не прие всичките. На пресконференция след вътрешнопартийния вот Търнбул определи поведението на съпартийците си, повели бунта срещу него, като \"лудост\" и каза, че няма друга дума, с която може да го дефинира. /БТА", "date": "2018.08.24", "title": "Седми премиер ще управлява Австралия в рамките на 11 години"}
{"url": "https://www.dnevnik.bg/politika/2018/08/24/3300958_izbornata_komisiia_shte_prochuva_variantite_za/", "text": "След като  започна да обжалва решението  на  Административният съд - София-град,  да въведе машинното гласуване до половин година, Централната избирателна комисия обяви обществена поръчка за проучване на всички фирми, които произвеждат и доставят устройства за машинно гласуване. Целта е да се определят прогнозни цени за производство, закупуване, еднократно или дългосрочно наемане и доставка в страната на не по-малко от 12 500 специализирани устройства за машинно гласуване, както и за логистично осигуряване на специализираните устройства до секционните избирателни комисии в страната и чужбина, гаранционно и извънгаранционно обслужване, поддръжка, обучение на персонал за работа и обслужване на устройствата за произвеждане на избори, съобщиха от комисията. От там допълниха, че проектът следва да включва и сравнителен анализ на предимствата и недостатъците на различните пазарни стратегии. Фокусът на изследователския интерес е цената, на която може да бъде осигурена възможност за гласуване с устройства за машинно гласуване за всички български граждани, считано от началото на 2019 г.  Прогнозната стойност и обем на поръчката е до 12 500 лева без ДДС, а срокът за изпълнение на договора – не повече от 2 месеца, считано от датата на подписване на договора.", "date": "2018.08.24", "title": "Изборната комисия ще проучва вариантите за осигуряване на машинно гласуване"}
{"url": "https://www.dnevnik.bg/sviat/2018/08/24/3300960_bivshiiat_prezident_na_jujna_koreia_shte_leji_25/", "text": "Апелативен съд в Южна Корея постанови наказание от 25 години затвор на бившия президент  Пак Гън-хе  по дело за корупция, предадоха агенциите \"Ройтерс\" и \"Асошиейтед прес\". През април съд от по-низша инстанция постанови наказание от 24 години затвор на  Пак  за подкупи, изнудване, злоупотреба с власт и други престъпления. Миналата година тя беше отстранена от президентския пост заради корупционен скандал. Сеулският висш съд увеличи присъдата на Пак на 25 години затвор, след като стигна до заключението, че тя е взела по-големи подкупи, отколкото се е смятало първоначално. През юли бившият президент беше осъдена на още 8 години затвор по друго дело, свързано със същия скандал, по което беше призната за виновна в причиняване на загуба на държавни средства и намеса в парламентарни избори през 2016 г. Тя отрича да е извършила нещо нередно и казва, че е жертва на политическо отмъщение. / БТА", "date": "2018.08.24", "title": "Бившият президент на Южна Корея ще лежи 25 години в затвора заради корупция"}
{"url": "https://www.dnevnik.bg/photos/2018/08/24/3300962_shega_na_denia_neochakvana_sreshta_v_kosmosa/", "text": "Руснаци се шегуват с платформата за тестване компоненти на руски електромобил, която представи в четвъртък концернът \"Калашников\". Не е изключено изборът на купето на първия съветски хечбек ИЖ-21252 да е умишлен, за да предизвика информационен шум. Но в социалните мрежи мнозина се сетиха за фразата \"А какво ще кажеш за това, Илон Мъск?\", използвана при описване абсурдни руски изобретения.", "date": "2018.08.24", "title": "Шега на деня: Неочаквана среща в Космоса"}
{"url": "https://www.dnevnik.bg/bulgaria/2018/08/24/3300929_kratki_novini_jiteli_na_chepelare_blokiraha_putia/", "text": "Екипажи на МиГ-29 от състава на авиобаза \"Граф Игнатиево\" ще проведат от 27 до 31 август полети за изпълнение на експериментални и бойни стрелби на зенитния полигон на Военновъздушните сили \"Шабла\". Целта на стрелбите е летците да усъвършенстват уменията си и да бъдат оценени способностите им, съобщава военното министерство. Летателните екипажи ще използват авиационни управляеми ракети с топлинни глави за самонасочване за малки дистанции. Жители на Чепеларе блокираха пътя Пловдив – Смолян Над 30 души затвориха пътя Смолян – Пловдив в района на Хвойна с искане прокуратурата в Чепеларе да не бъде закривана, съобщи \"Фокус\". Позицията на Инициативния комитет е, че това противоречи на препоръките на Европейската комисия и може да последва наказателна процедура срещу България. На мястото на прокуратурата в Чепеларе  се предвижда разкриване на териториално отделение  към Районна прокуратура – Смолян и двамата обвинители ще запазят работата си, и ще изпълняват всичките си задължения по закон, увериха в отговор прокуратурата и Висшият съдебен съвет. Те посочват и, че прокуратурата в Чепеларе е сред най-ниско натоварените в страната. Заради стрелби на полигон \"Шабла\" се въвеждат временно опасни зони Между 27 до 31 август в часовете 08:30 - 19:00 ще има опасност за пребиваване между нос Карталборун, нос Калиакра и линията на 55 мили (100 км) успоредно на бреговата ивица и в пространството над тях до височина 20 000 метра, съобщи Министерството на отбраната. Режимът на корабоплаване в района ще е по-строг. Над населените места източно от Добрич ще прелитат военни самолети и вертолети, някои от които на малка височина.", "date": "2018.08.24", "title": "Кратки новини: Жители на Чепеларе блокираха пътя Пловдив – Смолян"}
{"url": "https://www.dnevnik.bg/sviat/2018/08/24/3300965_gugul_premahna_blogove_profili_i_kanali_v_jutjub/", "text": "Компанията \"Гугъл\" обяви, че е спряла десетки канали в сайта \"Ютюб\" и други интернет профили, свързани с иранската държавна радиотелевизионна компания ИРИБ, заради кампания за оказване на политическо влияние, предадоха \"Асошиейтед прес\" и \"Ройтерс\". \"Гугъл\" каза, че е премахнала 39 канала в \"ЮТюб\", 6 блога в системата за блогове \"Блогър\" и 13 профила в \"Гугъл плюс\". Фирмата за сигурност \"Файър ай\", уведомила технологичните компании за някои от подозрителните дейности, заяви в доклад тази седмица, че цялата операция води началото си от Иран и популяризира ирански интереси пред аудитории в САЩ и на други места. \"Гугъл\" каза, че според нейно проучване профилите са били създадени от хора, свързани с ИРИБ. По-рано тази седмица \"Фейсбук\" и \"Туитър\" обявиха, че са премахнали стотици профили, свързани с предполагаема иранска пропагандна операция. /БТА", "date": "2018.08.24", "title": "\"Гугъл\" премахна блогове, профили и канали в \"Ютюб\", свързани с Иран"}
{"url": "https://www.dnevnik.bg/sport/2018/08/24/3300921_pobediteliat_vzima_vsichko_uuds_i_mikelsun_shte/", "text": "Двама от най-добрите голф играчи през новия век ще се изправят един срещу друг в шоу на стойност 9 милиона долара. Победителят от сблъсъка ще прибере цялата сума, съобщи Си Ен Ен. \"Мачът\" (The match), както е озаглавено събитието, ще се проведе в седмицата на Деня на благодарността на 23 ноември. Домакин на дуела ще бъде голф комплексът \"Шадоу крийк\" в Лас Вегас. Двубоят ще бъде предаван в онлайн платформата на компания Turner по метода Pay per view. \"Ще се забавляваме много, вършейки нещо, което не е правено преди. Ще се се опитаме да покажем голфа по различен начин\", каза Уудс. Двамата с Микелсън са спечелили общо 19 титли от Големия шлем, като са триумфирали още в 122 турнира от календара на Професионалната голф асоциация (PGA). Двамата са водачи в класацията по приходи в голфа. В кариерата си Уудс е заработил над 113 милиона долара от наградни фондове, докато Микелсън е спечелил близо 88 милиона. През този сезон Уудс показва, че си връща формата, въпреки че преди време беше обявил, че се смята за приключил със спорта. 42-годишният американец има шест завършвания сред първите десет в надпревари на PGA, като  наскоро остана втори в последния за сезона турнир от Големия шлем . През последните години Уудс няколко пъти спираше и възобновяваше професионалната си кариера. В края на май 2017 г.  американецът беше а рестуван заради шофиране в нетрезво състояние , а по-късно  в пробата му бяха открити пет вещества . ", "date": "2018.08.24", "title": "Победителят взима всичко: Уудс и Микелсън ще играят един срещу друг в мач за 9 млн. долара"}
{"url": "https://www.dnevnik.bg/sviat/2018/08/24/3300977_musk_e_nael_dve_ot_nai-golemite_banki_v_sasht_za/", "text": "Ръководителят на \"Тесла\" (Tesla) Илън Мъск е наел експерти от американската банка \"Морган Стенли\" (Morgan Stanley) да го консултират по въпроса за изкупуването на акции на компанията и делистването ѝ от борсата,  информира \"Блумбърг\" , цитирана от БТА. Консултантите на \"Морган Стенли\" ще помагат не на \"Тесла\", а лично на Мъск, уточнява медията, позовавайки се на източник. Банката вчера спря да оценява котировките на производителя на електромобили без обяснение. Миналия понеделник Мъск съобщи, че ще бъде консултиран от банката \"Голдман Сакс\" (Goldman Sachs) и компанията \"Силвър лейк\" (Silver Lake). На 7 август 47-годишният Мъск шокира финансовия свят,  като написа в \"Туитър\" , че възнамерява да изкупи акциите на компанията  за 420 долара на акция  и да я делиства от борсата, като финансирането за операцията е осигурено. По-късно той уточни в блог, че няма приключена сделка за финансиране на изкупуването. Туитът обаче привлече вниманието на Комисията по ценните книжа и фондовите борси (SEC) на САЩ, която изпрати призовка до компанията с искане за разяснения. Добавяйки \"Морган Стенли\" към \"Голдман Сакс\", шефът на \"Тесла\" привлича двата водещи консултанта по корпоративни сливания в САЩ тази година, отбелязва \"Блумбърг\". И двете банки имат отдавнашни връзки с Мъск, като \"Морган Стенли\" е сред 20-те най-големи акционери на \"Тесла\" с дял от 0.6 на сто. Към февруари 2017 г. Мъск освен това дължеше на финансовата институция 344.4 млн. долара по лични кредити, гарантирани с негови акции.", "date": "2018.08.24", "title": "Мъск е наел две от най-големите банки в САЩ за свалянето на \"Тесла\" от борсата"}
{"url": "https://www.dnevnik.bg/bulgaria/2018/08/24/3300927_specprokuraturata_otkazala_da_razsledva_angelkova_po/", "text": "Спецпрокуратурата е отказала да образува досъдебно производство по сигнала на вицепремиера Валери Симеонов срещу Министерството на туризма, ръководено от Николина Ангелкова, за плажните дискотеки в Слънчев бряг, съобщиха в. \"24 часа\" и агенция \"Фокус\". Временният ръководител на специализираната прокуратура Даниела Начева не бе открита от \"Дневник\" за коментар. Според прокурорите основания за започване на разследване няма, защото липсват данни за извършено престъпление от страна на ведомството, което да е в компетенциите на специализираното обвинение, нито и за каквото и да било престъпление от общ характер.  В сигнала си Валери Симеонов твърдеше, че министерството на Ангелкова незаконно е дало категории на пет плажни дискотеки в черноморския курорт. Според вицепремиера заведенията нямат място на плажа, тъй като не са временни постройки. Преди да сезира държавното обвинение, Симеонов твърдеше пред медиите, че от петте дискотеки идвал наднормен шум. Това обаче който е само срещу категоризацията на заведенията. Валери Симеонов сезира спецпрокуратурата в началото на летния сезон.  Малко след това проверка на строителния контрол съвместно с Министерството на туризма и с геодезисти установи, че сочените за нарушители от Симеонов заведения - THE ONE, La Cubanita, Cacao beach, Del Mar и BEDROOM, са законни постройки. Причината - конфигурацията, която заемат, и мястото, на което са разположени, съответстват на схемата, утвърдена от министъра на туризма и главния архитект на Несебър. Какви нарушение все пак установи проверката четете  тук . Ангелкова пък определи  обвиненията на Симеонов като внушения . При действията си министърът на туризма не е допуснал нарушения на Закона за устройство на Черноморското крайбрежие, нито на други закони, е заключението на спецпрокуратурата.", "date": "2018.08.24", "title": "Спецпрокуратурата отказала да разследва Ангелкова по сигнал на Симеонов"}
{"url": "https://www.dnevnik.bg/bulgaria/2018/08/24/3301008_demokratichna_bulgariia_sa_protiv_remontiraneto_na/", "text": "Обединението \"Демократична България\" разкритикува решението на министъра на отбраната Красимир Каракачанов за  отпускане на 20 млн. лв.  за ремонт на Су-25, пише в официална позиция. \"Българското правителството продължава да налива огромни средства в обречена за националната ни сигурност кауза. Министърът на отбраната е обявил нова обществена поръчка за ремонт и поддръжка на 14 броя щурмови самолети Су-25 с хоризонт за тяхната експлоатация още 20 години\", информират от обединението и напомнят, че това е третата от серията обществени поръчки за ремонт и поддръжка на авиационна техника от Съветския съюз. Общо 200 млн. лв. за модернизиране на стара и безперспективна съветска техника \"Първоначално беше обявена поръчка  за ремонт на МиГ-29 за 80 млн. лева . След което последва поръчка за нови около 31 млн. лева за ремонт на вертолети Ми-17 и Ми-24\", пише в текста на писмото. Данните на \"Демократична България\" показват, че общо през мандата на настоящия министър на отбраната са похарчени и/или планирани да бъдат похарчени над 200 млн. лв. за модернизиране на стара и безперспективна съветска техника. Според политическата формация наливането на публични средства в 40-50-годишна техника е в пълен разрез с модернизацията и превъоръжаване на българската армия, оперативна съвместимост със съюзниците на България от НАТО, както и с намаляването на зависимостта от Русия. Грешна посока в развитието на въоръжените сили \"Освен пряката загуба на ценен финансов ресурс така се задава грешна посока на развитието на въоръжените ни сили през следващите десетилетия, което ще струва още повече средства, ако изобщо може да бъде компенсирано\" е друг аргумент в писмото. Според \"Демократична България\" това ще доведе и до липса на мотивация за българските военнослужещи, като и до нарушаване на доверието на съюзниците на България в НАТО. Поръчка под прага за одобрение от Министерския съвет \"Поръчката е с нарочно подбран размер, който е с 1.6% под прага, който изисква одобрение от Министерския съвет. Тя се прави с рамков договор с възможност да бъдат похарчени още 50 милиона лева. Правителството и премиерът обаче следва да знаят, че независимо от опитите тази обществена поръчка да бъде прокарана тихомълком и отговорността за нея да бъде прехвърлена на ресорния министър за разходи в подобни размери и с такава важност отговорност следва да се носи на най-високо политическо ниво\", смятат от \"Демократична България\".", "date": "2018.08.24", "title": "\"Демократична България\" е против ремонтирането на стара руска техника"}
{"url": "https://www.dnevnik.bg/sport/2018/08/24/3300894_bratovched_na_sobstvenika_na_manchestur_siti_opital_da/", "text": "Представителят на кралската фамилия на Абу Даби шейх Халед бин Зайед се е опитал да вземе собствеността в \"Ливърпул\" в рекордна сделка, съобщи Би Би Си. Той е бил готов да предложи 2 милиарда паунда за английския футболен клуб. Според публикация в \"Дейли мейл\" от четвъртък Зайед се е свързал с представители на собствениците от Fenway Sports Group в края на 2017 и началото на 2018 г. Сумата по предложението за придобиване е щяла да бъде събрана от съвместен бизнес проект между конгломерата от компании на Зайед и китайски инвеститор. Неназован източник от \"Ливърпул\" обаче е заявил пред Би Би Си, че клубът не е обявен за продажба и не е имало обсъждания за придобиване с възможни купувачи. Той допълва, че мажоритарните собственици Джон Хенри и Майк Гордън не са получавали директна оферта от Зайед. Зайед е братовчед на шейх Мансур, чиято компания \"Сити футбол груп\" е собственик на шампиона \"Манчестър сити\". 87% от акциите в дружеството, което притежава четири клуба и има участие в още два, са на кралската фамилия на Абу Даби.  Според информацията собствениците на \"Ливърпул\" от Fenway Sports Group не изключват възможността \"при правилни условия да обмислим приемането на инвеститори с миноритарен дял, ако подобно партньорство е в подкрепа на нашите търговски интереси на определени пазари в съответствие с продължаващото развитие и растеж на клуба\". През 2010 г. Fenway Sports Group, която тогава се казваше New England Sports Ventures, придоби \"Ливърпул\" в сделка за 300 милиона паунда. Според доклад на KPMG през май клубът е оценен на 1.42 милиарда паунда. При евентуална сделка на стойност 2 милиарда паунда това би било рекорд за придобиване на футболен клуб. Сегашното върхово постижение се държи от \"Манчестър юнайтед\", които през 2005 г. беше продаден за 790 милиона паунда на американската фамилия Глейзър. ", "date": "2018.08.24", "title": "Братовчед на собственика на \"Манчестър сити\" опитал да купи \"Ливърпул\" в рекордна сделка"}
{"url": "https://www.dnevnik.bg/zelen/2018/08/24/3301012_obshtinskite_suvetnici_odobriha_plana_za_zastroiavane/", "text": "Общинските съветници в Царево са дали одобрение за изработване на план за застрояване парцел от  22 169 кв. м в местността Силистар, съобщиха за \"Дневник\" от деловодството на съвета. Предложението на кмета Георги Лапчев е да се изработи подробен устройствен план за поземлен имот на дружеството \"Ню Билдинг Естейтс\" ЕООД, който, според информация на сайта \"Бивол\", да му позволи да го застрои с вилни сгради. Това беше последната 24-точка в дневния ред на общинския съвет днес. В съвета влизат 13 съветници, като предложението на Лапчев е получило подкрепа от деветима от тях, от които 8 са от партия ГЕРБ. Трима са гласували против - двама съветници на БСП и един от обединение \"Народен съюз\" (Демократическата партия и Български земеделски народен съюз). Решението противоречи на Закона за застрояване на черноморското крайбрежие, защото община Царево все още не е приела Общ устройствен план, като това не позволява одобряването на частични подробни устройствени планове,  коментира вчера пред \"Дневник\"  Тома Белев  от Асоциацията на парковете в България. Природозащитници призовават главния прокурор и екоминистъра да обжалват Коалицията \"За да остане природа в България\" обяви, че се обръща към министъра на околната среда и водите Нено Димов и главния прокурор Сотир Цацаров да обжалват решението в съда в най-кратки срокове. Коалицията напомня, че имотът се намира в природен парк \"Странджа\", който е и част от европейската екологична мрежа \"Натура 2000\". Имотът не е бил планиран за застрояване от териториално-устройствения план (ТУП) на община Царево от 1998 г. и от незаконно приетия общ устройствен план (ОУП) на община Царево от 2008 г., чието действие в момента е спряно, докато се изчаква актуализацията му спрямо българското и европейско законодателство, пишат природозащитниците. Съгласно последния предложен вариант на ОУП от 2018 г., в района на Силистар не се предвижда никакво вилно строителство, се казва в становището на екокоалицията. Имотите са като новопредвидени в зона Ок – к – 8 Зона за къмпинги, каравани, бунгала и палатки. Но дори този неодобрен ОУП не е минал екологична оценка и оценка за съвместимост с целите на \"Натура 2000\", отбелязват природозащитниците. Друг техен аргумент е, че инвестиционният проект нарушава наредба на Министерството на регионалното развитие (МРРБ) да не се одобряват подробни устройствени планове (ПУП) на парче преди приемането на общ устройствен план. Според разследване на \"Биволъ\" терените пред имота на \"Ню Билдинг Естейтс\" са собственост на от лица и фирми, свързани пряко или косвено с Йордан Цонев и арх. Калин Тихолов. Природозащитниците виждат в днешното решение опит да се прокара прецедент, от който впоследствие да се възползват и други собственици на имоти.", "date": "2018.08.24", "title": "Общинските съветници в Царево одобриха строителство на Силистар"}
{"url": "https://www.dnevnik.bg/evropa/2018/08/24/3301011_spora_za_migrantite_evrokomisiiata_predupredi_italiia/", "text": "Европейската комисия заяви, че ще следва правилата за управление на миграцията и няма да отстъпи пред заплахи като тези, които отправи италиански министър във връзка с разпределянето на мигранти от кораба \"Дичоти\", предаде \"Ройтерс\". По-рано италианският вицепремиер Луиджи ди Майо каза, че страната му ще заеме твърда позиция към еврокомисията по време на  днешната извънредна среща на 12 страни  за кризата с намиращите се от няколко дена на кораба мигранти. \"Намирането на решение за хората на борда е наш основен приоритет. Върху това сме фокусирани и върху това мислим, че трябва да бъдат фокусирани всички\", подчерта говорител на комисията. \"Нека не си отправяме обвинения. Ние смятаме, че неконструктвните коментари, да не говорим за заплахите, не са полезни и няма да ни доближат до решение. Европейският съюз е общност на правила и действа на основата на правила, а не на заплахи\", допълни той. Ди Майо, лидер на антисистемното Движение \"Пет звезди\",  заплаши неговата партия  да гласува за замразяване на вноската на страната в ЕС, ако други държави от съюза не се съгласят да приемат мигрантите на борда на кораба, който се намира на пристанището Катания в Сицилия от няколко дена.", "date": "2018.08.24", "title": "Спорът за мигрантите: еврокомисията предупреди Италия да не отправя заплахи"}
{"url": "https://www.dnevnik.bg/evropa/2018/08/24/3301025_finlandski_ministur_se_vuzmuti_ot_plan_za_zaduljitelni/", "text": "Решението на финландските войници задължително да се сервират две вегетариански ястия на седмица възмути министъра на отбраната, предаде \"Ройтерс\". Целта е войниците да се хранят по-здравословно и да се намалят последиците от производството на месо върху глобалното затопляне, заявиха от въоръжените сили. Финландският министър на отбраната Юси Ниинисто от националистката партия \"Синя реформа\" обаче заяви, че е бил озадачен от решението, за което не е бил предварително информиран. По думите му \"това принудително хранене, изглежда, е идеологическо решение\" и \"никоя армия не може да се бие само на леща и шейкове с карфиол\". Във Финландия има задължителна военна служба до една година за всички мъже. Министърът заяви, че ще поиска от въоръжените сили доклад с обяснение как е било взето решението. В много финландски училища има по един вегетариански ден в седмицата, а армията заяви, че постоянно увеличава дела на вегетарианските ястия в менюто.", "date": "2018.08.24", "title": "Финландски министър се възмути от план за задължителни вегетариански ястия в армията"}
{"url": "https://www.dnevnik.bg/sviat/2018/08/24/3300997_sasht_osudiha_na_pet_godini_zatvor_slujitelka/", "text": "Бивша изпълнителка на поръчки за правителството, която се призна за виновна в това, че е изпратила класифициран американски доклад на новинарска организация, беше осъдена на пет години затвор в рамките на споразумение с прокуратурата, предаде агенция \"Асошиейтед прес\". Държавното обвинение посочи, че това е най-дългата присъда, определяна някога за федерално престъпление, включващо изтичане на информация към медия. 26-годишната  Риалити Уинър  се призна за виновна през юни в предаване на информация, свързана с националната сигурност. Бивша преводачка за ВВС от арабски и фарси, тя работела за клона на Агенцията за национална сигурност (АНС) в Огъста, щата Джорджия, когато разпечатала поверителен доклад и го изнесла от сградата, скрит в чорапогащника ѝ. Уинър призна, че изпратила документа по  пощата на новинарски сайт , извини се и нарече стореното \"погрешно\". Властите не огласиха името на получателя на доклада. Но министерството на правосъдието съобщи за ареста на Уинър през юни 2017 г., в деня, когато сайтът The Intercept съобщи за таен документ на АНС. В него се говори за опитите на руското правителство да се внедри в базиран във Флорида доставчик на софтуер за гласуване и в електронната поща на свързани с изборите служители преди президентските избори през 2016 г. Докладът на АНС е с дата 5 май, същата като на документа, който Уинър изнесла. The Intercept бе създаден от  Глен Грийнуолд , който работи заедно с  Едуард Сноудън  по  разкритията му  за  масово подслушване  през 2013 г. Информаторката, 25-годишната Риалити Лий Уинър, вече има повдигнати обвинения за разкриване на класифицирана информация. По-късно разузнаването на САЩ потвърди намесата на Русия. Присъдата на Уинър е резултат от споразумение на защитата ѝ с прокуратурата, което предвижда тя да излежи пет години и три месеца. Тя прекара една година в затвора, преди да сключи споразумението. Адвокатите ѝ настояваха тя да бъде освободена под гаранция, защото има чисто съдебно минало и е служила в армията, където е награждавана. Съдията обаче възприе тезата на прокуратурата, че има опасност Уинър да се укрие и че може да е откраднала и други поверителни документи.", "date": "2018.08.24", "title": "САЩ осъдиха на пет години затвор служителка, разпространила доклад за руската намеса в изборите"}
{"url": "https://www.dnevnik.bg/sport/2018/08/24/3301027_atanas_skatov_zapochna_subirane_na_sredstva_za/", "text": "Алпинистът Атанас Скатов започна кампания за събиране на средства, които да му осигурят възможност да продължи опитите си да изкачи всички осемхилядници. Той посочва, че за тази есен в плановете му влизат Шишапангма (8027 м) и Дхаулагири (8167 м). По думите му до момента от дарители е събрал 3560 лева. \"За да замина на една следваща експедиция над 8000 метра, са ми необходими още 18 000 лева. Това са цени без използване на шерпа и изкуствен кислород, а само за сървиз на базов лагер, което е минимумът да участваш в експедиция\",  пише в сайта на алпиниста . \"За 2019 година е запланувано изкачване на два или три върха над 8000 метра. В зависимост от събраната сума ще бъде решено колко и кои върхове да бъдат изкачени. Общата сума за успешно изкачване на останалите осем върха над 8000 метра без използване помощта на шерпа и изкуствен кислород възлиза на 77 000 евро\", допълва той. Според него би било жалко, ако поради липса на финансови средства се прекрати проектът. Той описва и какво биха получили хората и фирмите, които го подкрепят. \"Имам желание, сили, вече и голям опит да завърша и втория ми проект. След 16 експедиции по света за шест години, осем от тях на върхове над 8000 метра, се чувствам физически и психически подготвен. Тренирам всеки ден всеотдайно и съм се посветил на постигането на тази цел с цялата си душа и сърце. До момента в света едва 39 човека са изкачили всичките 14 върха над 8000 метра. България има богат опит в алпинизма и заслужава да има свой представител в тази елитна класация. Готов съм, ако е казала силата, да стана първият българин, изкачил най-високите върхове на планетата. Нека България се запише в картата на световния алпинизъм и се увенчае с \"Хималайската корона\", заявява Скатов. Той посочва, че в експедициите си прави и експерименти, касаещи както човешкото здраве, така и опазването на природата. \"Експериментът представлява тестване на човешкия организъм при висока степен на физическа и психическа натовареност без употреба на храна от животински произход. Най-важно е да разбера дали този режим на хранене е подходящ за нас, хората, в дълготраен план, защото по този начин ще можем да намалим значително консумацията на животни, което е свързано не само с много предимства и ползи за здравето на човека. Тук става въпрос да предпазим планетата от глобално замърсяване и намиране на изход с изхранването на постоянно увеличаващата се популация от хора на планетата Земя.\" \"Станете съпричастни към тази важна за опазването на нашата планета мисия. Нека бъдещите поколения живеят на едно по-хубаво място и сбъдват мечтите си с вашата помощ. Бъдете пример за благородство и загриженост за нашия дом – планетата Земя\", посочва Скатов в призива си. И добавя, че е щастлив, защото много хора му пишат, че ги е вдъхновил да променят живота си.", "date": "2018.08.24", "title": "Атанас Скатов започна събиране на средства за изкачването на още осемхилядници"}
{"url": "https://www.dnevnik.bg/kultura/2018/08/24/3300979_koi_e_izobrazen_na_statuiata_bez_glava_ot_rupite/", "text": "Римска статуя беше открита в края на миналата седмица по време на археологическите разкопки край село Рупите. На това място в древността се е намирал римският град Хераклея Синтика. Статуята, чиято глава липсва, е на мъж в цял ръст, облечен в тога, и е датирана от I-II век сл. Хр. Изработена е от качествен бял мрамор и в оригиналния си вид е била по-висока от човешки ръст, около 2.40 м, каза пред \"Дневник\" ръководителят на разкопките доц. Людмил Вагалински. Според него по всичко личи, че на скулптурата е изобразен значим жител на Хераклея Синтика. Една от работните хипотези е, че това е бил агонетът (организатор на спортни събития) Тиберий Клавдий Бакхий. Предположението се базира на открития в близост до статуята цялостен надпис от същия период, в който се споменава името на знатния римлянин. Пред \"Дневник\" доц. Вагалински коментира, че докато не бъде открита главата на статуята, не може да се каже със сигурност кой е изобразен на нея, но той не изключва възможността това да е дори римски император. Друго значимо откритие на разкопките е надпис с управниците на града, според който Хераклея Синтика е бил сред най-значимите центрове в района наред с Тесалоника (днешен Солун). Археолозите изследват района от повече от две десетилетия, а тази година Министерският съвет е отпуснал 100 хил. лв. за продължаване на разкопките. Находките ще станат част от експозицията на Историческия музей в Петрич. Доц. Вагалински изтъкна и все по-голямото значение на медийната платформа \"Archeologia Bulgarica\", която включва сайт в интернет, страница във \"Фейсбук\" и видеоканал в \"Ютюб\". Проектът беше създаден през лятото на тази година и има за цел да популяризира дейността на археолозите в България. \"Хората са жадни за такава информация\", каза доц. Вагалински. Той изтъкна, че една от публикациите в платформата е била видяна от 150 хил. души. Според него на дейността на \"Archeologia Bulgarica\" се дължи и повишеният интерес на хората към разкопките на Хераклея Синтика. За една година броят на посетителите на обекта се е повишил двойно и сега е 150 души на ден.", "date": "2018.08.24", "title": "Кой е изобразен на статуята без глава от Рупите"}
{"url": "https://www.dnevnik.bg/bulgaria/2018/08/24/3301076_prokuraturata_prati_trima_muje_na_sud_za_ukrivane_na/", "text": "Прокуратурата във Варна предаде на съд трима мъже, участвали в престъпна схема за укриване на данъци, неправомерно теглене на ДДС и пране на пари, информира пресцентърът на държавното обвинение. Красен Ж., Кирил Ж. и Теодор А. ще отговарят пред съда за неплатени данъци в особено големи размери. За целта обвиняемите са подавали неверни декларации в НАП и са приспадали ДДС при изкупуване на зърно. Според разследващите Кирил Ж. на няколко пъти е укрил данъци в размер на 826 577 лева. Красен Ж. дължи към държавния бюджет 281 909 лева, а Теодор А., който действал като пълномощник на фирмата на брат си в изкупуването на зърно - сумата в размер на близо 104 000 лева. И тримата се занимавали с изкупуване на зърно от нерегистрирани по ДДС земеделски производители. Фирмата на брата на Теодор А. била сред доставчиците на зърно за един от най-големите световни търговци. Малко преди зърновозите да влязат в пристанището за разтоварване, първоначално издадените товарителници били подменяни. В тях се вписвали различни пунктове за товарене и различни изпращачи на регистрирани по ДДС търговци с цел теглене на данъка. Красен Ж. и Кирил Ж. ще отговарят пред съда и за пране на пари, придобити от престъпна дейност - укриване на данъци и неправомерно теглен ДДС. Сумите са теглени от две банки чрез подставени лица, а дружествата, чрез които се е изкупувало зърно в престъпната схема, били регистрирани на наркозависими или психично болни хора, някои от които дори с наложени ограничителни мерки. Предстои делото срещу тримата да бъде насрочено за разглеждане във Варненския окръжен съд.", "date": "2018.08.24", "title": "Прокуратурата прати трима мъже на съд за укриване на над 1 млн. лв. данъци"}
{"url": "https://www.dnevnik.bg/sviat/2018/08/24/3301205_suvetnik_na_trump_ne_izkljuchva_kosovo_i_surbiia_da/", "text": "Съединените щати не изключват възможността Сърбия и Косово да направят корекции на границата помежду си, ако успеят да се договорят за това, заяви съветникът на американския президент Доналд Тръмп за националната сигурност Джон Болтън, цитиран от \"Ройтерс\" и телевизия N1. \"Политиката на САЩ е, че ако двете държави могат да се разберат по между си и да достигнат споразумение, не изключваме териториални корекции,\" обясни Болтън в Киев, след среща с украинския президент Петро Порошенко. Той предположи каква би била позицията и на Европа. \"Не бихме се противопоставили, а не мисля и че някой в Европа би се противопоставил, ако двете страни постигнат взаимно приемливо решение.\" С думите си Болтън - напоследък най-високопоставеният американски представител, говорил по темата - наля масло в огъня на разговорите за бъдещите отношения между Прищина и Белград. Те стават все по-разгорещени в навечерието на септември, когато представители на двете страни ще се срещнат за разговори в Прищина, а президентът на Сърбия Александър Вучич ще посети  руския си колега Владимир Путин  и други световни лидери, за да обсъжда темата. Сценариите притесняват някои експерти в двете страни и международни наблюдатели, които виждат в предложението на президента на Косово Хашим Тачи  за корекция на границите  (и в намеците на сръбски политици по въпроса) възможност за размяна на територии, населени съответно с етнически сърби и албанци. За някои това е равно на  подялба по етнически признак , която според противниците ѝ не е желана в Европа през 21 в., особено на Балканския полуостров, където може да има отзвук в страни като Босна и Херцеговина и Македония. Подобни опасения  наскоро изрази  германският канцлер Ангела Меркел.", "date": "2018.08.24", "title": "Съветник на Тръмп не изключва Косово и Сърбия да разменят територии"}
{"url": "https://www.dnevnik.bg/sport/2018/08/24/3301064_emeri_viarva_che_kontrolut_e_kljuchut_kum_pobedite_za/", "text": "Мениджърът на \"Арсенал\" Унай Емери заяви, че отборът му трябва да промени цялостно поведението си на терена, за да започне да побеждава. Испанецът иска футболистите му да доминират и да контролират развоя на двубоите. \"Идеята ми е да контролираме играта, но съперникът иска същото. Знам също, че се нуждаем от интензитет във всяка фаза на играта. Контролът ще означава да не позволяваме на противника да си свърши работата\", каза 46-годишният специалист. Той вярва, че именно отстъпването на инициативата е довело до слабия старт на сезона във Висшата лига. В първите си два мача \"Арсенал\" допусна поражения при домакинството на шампиона \"Манчестър сити\" (0:2) и от \"Челси\" (2:3) като гост. Емери пое \"топчиите\" от лятото, като той няма предишен опит с ръководенето на английски отбор. Испанецът е първият треньор в \"Арсенал\" след  ерата на Арсен Венгер, който напусна след 22 години начело на тима . \"Арсенал\" ще има възможност да запише първи точки във Висшата лига в събота, когато приема лондонския си съперник \"Уест Хем\". В следващите кръгове \"топчиите\" имат на хартия лека програма с двубои срещу \"Кардиф\", \"Нюкасъл\", \"Евертън\", \"Уотфорд\", \"Фулъм\", \"Лестър\" и \"Кристъл палас\".", "date": "2018.08.24", "title": "Емери вярва, че контролът е ключът към победите за \"Арсенал\""}
{"url": "https://www.dnevnik.bg/biznes/2018/08/24/3301201_garancionniiat_fond_plashta_milioni_za_shteti/", "text": "Българските застрахователи и Гаранционният фонд плащат милиони левове всяка година заради практиката чужденци да карат коли с български номера. От Фонда настояват за спешни промени, съобщава Би Ти Ви. Основно румънци шофират български коли. Така например през 2016 година Гаранционният фонд е платил над 17 млн. лв. за катастрофи извън България. Една трета от тях са причинени от румънци с български коли. Румънците предпочитат да карат коли с български табели, защото им е много по-евтино. Освен по-изгодно, с български табели шофьорите в чужбина са почти ненаказуеми, освен при катастрофа, когато щетите поема българският застраховател или по-често Гаранционният фонд. А за някои българи търговията с номерата е бизнес. Причакват румънците в КАТ и срещу дребни суми продават името си, което се записва при регистрацията. Има българи с по 500 коли на тяхно име, разказва в репортаж телевизията. От Гаранционния фонд настояват за спешни промени и контрол, за да спре източването на милиони левове. \"Да се контролира регистрацията и собственикът, по-тясна връзка с данъчната служба, за да се знае, че е тук този човек, живее на този адрес\", изрежда Борислав Михайлов, директор на фонда. Освен румънци, италианци също се възползват от услугата. За 10 години за катастрофи там Гаранционният фонд е изплатил над 20 млн. лв. Една трета от тях са участието на коли с български номера, шофирани от чужденци. В същото време няма точни данни за това колко са българските коли, шофирани от чужденци. За тях се разбира едва при произшествие на пътя, когато застрахователите или Гаранционният фонд трябва да платят.", "date": "2018.08.24", "title": "Гаранционният фонд плаща милиони за щети, причинени от чужди шофьори на коли с български номера"}
{"url": "https://www.dnevnik.bg/sviat/2018/08/24/3301209_senator_djon_makkein_prekratiava_lechenieto_si/", "text": "Американският сенатор републиканец Джон Маккейн е решил да преустанови лечението си срещу агресивна форма на мозъчен тумор. Това съобщи днес семейството му, година след като ветеранът от Виетнамската война обяви за болестта си, предаде \"Ройтерс\", цитирана от БТА. \"Джон надмина очакванията за преживявяне с болестта\", съобщава семейството му и добавя, че болестта напредва и възрастта на Маккейн - 81 години, го е накарала да спре лечението на \"агресивен глиобластом\". \"С обичайната сила на волята си, сега той реши да спре лечението\", казват близките на сенатора, който е видна фигура на американската политическа сцена, а през 2008 г. беше кандидат за президент. Маккейн е сенатор от щата Аризона.", "date": "2018.08.24", "title": "Сенатор Джон Маккейн прекратява лечението си"}
{"url": "https://www.dnevnik.bg/photos/2018/08/24/3301172_fotogaleriia_svetovnite_snimki_na_deniat_-_24_avgust/", "text": "Майката показва бебетата си ягуари Ланка и Алоха. Семейството обитава зоопарк в източната част на Париж.", "date": "2018.08.24", "title": "Фотогалерия: Световните снимки на денят - 24 август 2018 г."}
{"url": "https://www.dnevnik.bg/citat_na_deniia/2018/08/24/3301176_citat_na_denia_visshata_liga_veche_niama_nishto_obshto/", "text": "Това каза членът на борда на директорите на \"Шалке\" Кристиан Хайдел в интервю за \"Дойчландфунк\". Той определи цените на билетите в Бундеслигата за \"феноменални\". , продължи той.", "date": "2018.08.24", "title": "Цитат на деня: Висшата лига вече няма нищо общо с футбола"}
{"url": "https://www.dnevnik.bg/sviat/2018/08/24/3301214_pojar_e_izbuhnal_v_centralnata_banka_na_rusiia/", "text": "Пожарникарите напълно са угасили пожара в сградата на руската централна банка в центъра на Москва, съобщи пресслужбата на министерството на извънредните ситуации, цитирана от ТАСС и БТА. Пожарът се е разгорял на площ от 30 квадратни метра, в един от кабинетите на петия етаж. С него са се борили значителни сили на министерството на извънредните ситуации, добавя ТАСС.", "date": "2018.08.24", "title": "Пожар горя в централната банка на Русия (обновена)"}
{"url": "https://www.dnevnik.bg/evropa/2018/08/24/3301217_italiia_shte_namali_vnoskite_si_v_bjudjeta_na_es/", "text": "Италианският вицепремиер Луиджи ди Майо потвърди, че Италия ще съкрати вноските си в бюджета на ЕС, след като на минисреща на върха в Брюксел не бе намерено решение за съдбата на мигрантите, блокирани на кораба \"Дичоти\", предаде Франс прес, цитирана от БТА \"ЕС отново реши да обърне гръб на Италия\", написа Ди Майо на страницата си във Фейсбук и добави, че страната му няма друг избор, освен \"едностранно да предприеме компенсаторна мярка\". \"Готови сме да намалим сумите, които даваме на ЕС\", уточни той. Италия е третият по големина нетен вносител в бюджета на ЕС (след Германия и Франция), което означава, че тя дава повече, отколкото получава. По данни на Европейската комисия през 2016 г. Италия е внесла в бюджета на ЕС близо 14 млрд. евро, а е получила 11.6 млрд. евро чрез различни програми. Европейската комисия заяви, че заплахите не водят доникъде, в отговор на ултиматума на Луиджи ди Майо за разпределянето на блокираните в италианско пристанище мигранти. \"В Европа заплахите не вършат никаква работа и не водят доникъде\", каза говорителят на Комисията Александър Винтерщайн. \"Слабо конструктивните коментари не са от полза и не ни приближават към решение\", добави той и подчерта, че ЕК \"продължава да работи интензивно за решаване на ситуацията\". Няма случай страна членка да е отказала да плаща вноските си в бюджета на ЕС. Това задължение е залегнало в договорите на ЕС, отбеляза Винтерщайн. Срещата на 12 страни от ЕС в Брюксел завърши без намиране на решение къде да дебаркират мигрантите от италианския кораб \"Дичоти\", които са блокирани в италианско пристанище. Сто и деветдесет мигранти бяха спасени преди седмица от \"Дичоти\". Тринадесет души, които се нуждаеха от медицинска помощ, бяха свалени на брега, а корабът с останалите 177 е на пристан в Катания. Под натиска на хуманитарни организации италианският вицепремиер и вътрешен министър Матео Салвини позволи в сряда 27 деца да слязат на брега. За останалите мигранти обаче той каза, че ще останат на кораба, докато не бъдат поети от други страни от Европейския съюз. \"Това не беше среща за вземане на решения. Срещата беше организирана от Комисията за събиране на идеи и приноси с цел създаване на по-предвидим, по-траен подход, с повече сътрудничество, за дебаркирането и споделянето на отговорности\", съобщи източник от ЕК. Европейската комисия неколкократно прие да координира усилията за намиране на решение за прием на блокирани на кораби мигранти, но подчертава, че страните членки са тези, които поемат ангажименти. Франция се надява да се създаде траен координиран европейски механизъм за разпределяне на пристигащите по море мигранти, с участието на Италия, въпреки сегашния отказ на Рим, заяви френското президентство. Франция продължава да предлага създаване в средиземноморските страни на управлявани от Европа \"контролирани центрове\" за прием на мигранти, което Италия категорично отказва. На днешната среща в Брюксел започна да се определя този траен механизъм, с напомняне на принципи като приемане в най-близкото пристанище и разграничаване на бежанците от икономическите мигранти, добави Елисейският дворец.", "date": "2018.08.24", "title": "Италия ще намали вноските си в бюджета на ЕС заради мигрантите"}
{"url": "https://www.dnevnik.bg/sviat/2018/08/24/3301221_etna_otnovo_izrigna/", "text": "С бучене от вулкана Етна на италианския остров Сицилия започна зрелищна вулканична дейност с изхвърляне на стълбове пепел и лава, предаде Асошиейтед прес, цитирана от БТА. Италианският национален институт по геофизика и вулканология съобщи, че вулканът, който първоначално се \"събуди\" в края на юли, е започнал да изригва снощи, изхвърляйки почти непрекъснато горяща лава на височина до 150 метра. Днес институтът съобщи, че вулканичната дейност продължава с изхвърляне на стълбове пепел на неколкостотин метра височина над кратера. Засега няма евакуация на селища по склоновете на Етна.  Сицилианците обработват плодородната земя по склоновете на вулкана.  Той е и популярен обект за туристи на средиземноморския остров.", "date": "2018.08.24", "title": "Етна отново изригна"}
{"url": "https://www.dnevnik.bg/sport/2018/08/24/3301228_cherno_more_prekusna_seriiata_na_lokomotiv_s_pobeda_v/", "text": "Черно море\" сложи край на серията на \"Локомотив\" (Пловдив) след успех с 2:0 като гост. Головете за варненци вкараха Патрик Андраде и Радослав Василев в средата на първата част. \"Черно море\" излезе четвърти с девет точки. \"Локомотив\", който след слабия старт натрупа три поредни победи, е седми, като също има девет точки. В другата среща от кръга \"Дунав\" се наложи с 2:0 срещу \"Септември\" за втората си победа от началото на сезона. \"Локомотив\" беше близо до това да поведе, но нямаше късмет. Домакините два пъти удариха греди, докато резултатът още беше 0:0. Най-напред в 15-ата минута Филип Михалевич улучи греда, а след това и Буна пет по-късно. Андраде даде преднина на \"Черно море\" след много красив гол с удар от далеч в 24-ата минута. Четири по-късно Мартин Луков изби след удар на Кононго в корнер. Веднага след това Василев удвои. Преди почивката Андраде се контузи и беше сменен принудително от Васил Панайотов. В оставащото време от първата част \"Черно море\" имаше още две възможности, но съперникът се спаси. \"Локомотив\" пое инициативата след почивката и положи усилия да промени хода на мача. В 67-ата минута Благой Макенджиев спаси след удар на Банович. В 83-ата резервата Георги Илиев стреля силно, но топката премина над вратата. Домакините завършиха мача с човек по-малко. Банович получи втори жълт картон в 85-ата минута за опасна игра.", "date": "2018.08.24", "title": "\"Черно море\" прекъсна серията на \"Локомотив\" с победа в Пловдив"}
