{"url": "https://www.dnevnik.bg/sport/2019/04/16/3420845_aiaks_sukrushi_juventus_s_velik_obrat_i_produljava_da/", "text": "Четирикратният европейски шампион \"Аякс\" продължава да мечтае за нов триумф в Шампионската лига, след като отстрани втори фаворит в турнира. Холандският отбор, който детронира \"Реал\" (Мадрид) в предходния кръг, изхвърли \"Ювентус\" в четвъртфиналите след велика победа над \"бианконерите\" в Торино с 2:1. \"Аякс\" обърна италианския шампион, подобно и на срещата с \"Реал\". След равенството 1:1 в Амстердам, като гости холандците доказаха, че са много опасни. Това е първа загуба за \"Ювентус\" от холандски съперник като домакин в Шампионската лига. Дотук тимът имаше едва три поражения на новия си стадион в Торино от 2011 г. Насам в Европа. За \"Аякс\" участието на полуфинал е първо от 1997 г. насам.   За \"Ювентус\" 23-годишното чакане за трета европейска титла продължава. Дори и след покупката на Кристиано Роналдо, \"бианконерите\" не успяват в задачата си. Именно португалецът откри резултата в 28-ата минута. С попадения на Дони ван де Бек и Матайс де Лихт обаче холандците обърнаха. Двубоят беше повторение на срещите между \"Аякс\" и \"Ювентус\" от 1995-96 и 1996-97. В първия случай \"Ювентус\" победи холандците във финалния мач в Шампионската лига и ги свали от европейския връх. Година по-късно двата тима се изправиха в полуфиналите, когато \"бианконерите\" спечелиха с общ резултат 6:2. Точно 22 години по-късно обаче \"Аякс\" си отмъсти. Португалецът скочи високо и прати топката неспасяемо в мрежата на Андре Онана. За Роналдо това беше 126-и гол в Шампионската лига и общо 65-и във фазата на директните елиминации. Гостите от \"Аякс\" имаха претенции за фаул на Бонучи и това принуди рефера Клеман Тюрпен да прегледа повторение. Все пак французинът реши, че няма нищо нередно и зачете попадението. Отговорът на холандците не закъсня и само шест минути по-късно те успяха да се върнат в срещата. Точен за \"Аякс\" беше Дони ван де Бек, който вкара след подаване на Хаким Зиех. Десният бранител на \"Ювентус\" Матиа Де Шилио закъсня да се изтегли и така попадението беше зачетено. До края на първата част преобладаваше битката, като други интересни моменти нямаше. След почивката Пауло Дибала беше заменен и на терена излезе младият Мойзе Кен. \"Ювентус\" задържаше топката продължително, но \"Аякс\" показа, че е много опасен на контраатака. В 53-ата минута гостите можеха да стигнат до втори гол, но Войчех Шчезни се отчете с невероятно спасяване срещу Зиех с една ръка. Домакините не си взеха поука, като действията в защитата на \"Ювентус\" изглеждаха като панически. Само добрите изяви на Шчезни, както и пропуските на холандците, оставяха някакви шансове на \"бианконерите\". В крайна сметка в 67-ата минута \"Аякс\" вкара втори гол, който сломи домакините. Ласе Шоне центрира от корнер, а капитанът Де Лихт се извиси над Ругани и Алекс Сандро, за да засече топката - 1:2. Всичко за \"Ювентус\" в преден план се свеждаше до Роналдо, но португалецът нямаше и късмет. Няколко негови удара минаха над вратата, веднъж и Онана се намеси решително. Вместо това \"Аякс\" буквално пропусна да разгроми домакините. Холандците пропиляха невероятно много шансове, а накрая и гол на Зиех беше отменен заради засада. В полуфиналите \"Аякс\" ще има английски съперник, след като очаква \"Манчестър сити\" или \"Тотнъм\". След първата среща \"шпорите\" имат предимство заради победата си с 1:0.", "date": "2019.04.16", "title": "\"Аякс\" съкруши \"Ювентус\" с велик обрат и продължава да мечтае"}
{"url": "https://www.dnevnik.bg/sviat/2019/04/16/3420680_skandinavcite_durjat_da_zapaziat_socialniia_si_model/", "text": "Гласоподавателите в цяла Скандинавия искат от политиците да гарантират запазването на техния грижливо пазен и общодостъпен социален модел, но изборите във Финландия, произведени в неделя, показват как заради твърде високите разходи и засилването на национализма на политическите партии им е трудно да го осигурят. Финландските социалдемократи, изиграли значителна роля за развитието на обществените услуги след Втората световна война,  спечелиха изборите за пръв път  от две десетилетия, възползвайки се от растящото усещане за несигурност сред избирателите след години на строги икономии. Победата им обаче беше ограничена от силното представяне на антиимигрантската националистическа партия \"Финландците\", класирала се със 17.5 процента от гласовете непосредствено след получилата 17.7 на сто Финландска социалдемократическа партия, показаха окончателните резултати. Разделянето на гласовете подчертава фрагментирането на политиката във Финландия и другаде в Скандинавия, където популистки партии стават част от мейнстрийма, както и разногласията по въпроса как да се справят с повишаващите се разходи за здравеопазване и други социални придобивки. Финландската левица твърди, че рязкото увеличаване на данъците е неизбежно във време, когато разходите за здравеопазване растат и хората живеят по-дълго. Много  гласоподаватели във Финландия  са съгласни с това, макар че това е държава с едни от най-високите данъчни ставки в света. Националистите, яхнали обхваналите целия континент настроения срещу миграцията през отворените граници на Европейския съюз, казват, че спирането на притока на чужденци може да облекчи натиска върху услугите. Това е червена линия за лидера на социалдемократите Анти Рине, 56-годишен бивш профсъюзен шеф, който има само една възможност - да търси коалиционни партньори сред десноцентристките групи, които са за реформиране на социалните грижи, за да се намалят разходите. \"Нашите ценности са твърде различни в момента\", каза вчера Рине по частния телевизионен канал MTV, имайки предвид лидера на \"Финландците\" Юси Хала-ахо. През 2012 г. крайнодесният  Хала-ахо беше глобен  за коментари в блог, в които направи връзка между исляма и педофилията и сомалийците и кражбите. \"Чел съм блога ви\", каза Рине. Във Финландия, която има проблем - едно от най-бързо застаряващото население, се очаква тази година държавният дълг да спадне до рамките, зададени от ЕС, след като досегашното десноцентристко правителство на премиера Юха Сипиле взе строги мерки за икономии. Но разходите на социални и здравни грижи се очаква през 2035 г. да скочат до 26.5 милиарда евро годишно (30 милиарда долара) от 18.7 милиарда през 2018 г. Това ще повиши дела на тези разходи в БВП на 9.6 процента през 2035 г. от сегашните 7.9 на сто. На карта са поставени много услуги, които сега са почти безплатни, като всеобщо здравеопазване, държавните пенсии и домашните посещения на медицински сестри за възрастните хора. През изминалите десетилетия държавата беше дори още по-щедра, когато отстъпките в цените на лекарствата бяха по-големи, а държавата плащаше за бавачки, които да помагат при отглеждането на децата, докато друго дете от семейството е лекувано в болница. \"Рине обеща да повиши най-ниските държавни пенсии, частично финансирани от по-високите данъци върху потреблението и капиталовите печалби\", посочи \"Кепитъл икономикс\" в свое изследване. \"Очакваме тези планове \"да се разводнят\" под влияние на реалността на коалиционната политика.\" Маневри за запазване на адекватността В Дания допитванията до общественото мнение преди изборите, които трябва да се произведат не по-късно от юни, предричат победа за опозиционни партии начело със социалдемократите, които призовават за частично съкращаване на социалните разходи. Датската левица възприе някои от антиимигрантските уклони на националистическата Датска народна партия, като социалдемократическата лидерка Мете Фредериксен каза, че това е част от усилията партията да не се откъсва от действителността.  Датските социалдемократи, които са на първо място с около 28 процента одобрение, подкрепиха прокарания през 2016 г. \"законопроект за бижутата\", позволяващ на полицията да конфискува ценности на бежанци, за да се помогне да се покриват разходите за тях, както и други мерки. Датската народна партия сега има подкрепа от 14 процента - спад от 21 на сто, които имаше през 2015 г. Макар \"законопроектът за бижутата\" сам по себе си да не осигури на социалдемократите преднина в допитванията, той придаде нюанс на позицията им за имиграцията и им върна някои избиратели, които бяха започнали да подкрепят популистите. В Швеция левият лидер Стефан Льовен беше изправен пред сходна дилема. Единственият начин да запази властта след септемврийските избори, завършили без категоричен победител, беше обединение с ориентираните към реформи либерални партии, които, както и неговите социалдемократи, отбягват подчертано националистическите \"Шведски демократи\". Цената беше обещание за поредица от до голяма степен десни реформи, включително намаляване на данъците за хората с най-високи доходи и отказ от плановете за ограничаване на приватизирането на услугите, което ужаси много редови социалдемократи. Мащабите на проблемите с финансирането на социалния модел в Скандинавия варират. В Швеция, държавата с най-голямо население в региона, публичните финанси са в относително добро състояние, а държавният дълг е най-ниският от края на 70-те години. Но правителствата са задължени да се придържат към нивата на бюджетния излишък, въведени след банковата криза в началото на 90-те години, което означава, че всяко увеличаване на разходите в момент, когато поколението на \"бейби бума\" навлиза в пенсионна възраст, трябва да е осигурено чрез средства, които не са за сметка на увеличаване на дефицита./ БТА", "date": "2019.04.16", "title": "Скандинавците държат да запазят социалния си модел, показаха финландските избори"}
{"url": "https://www.dnevnik.bg/bulgaria/2019/04/16/3420715_sudut_okonchatelno_otstrani_ot_dlujnost_kmeta_na/", "text": "Апелативният специализиран съд реши окончателно да отстрани от длъжност кмета на община Созопол Панайот Рейзи и главния счетоводител Златка Мусева. Двамата са обвинени за  присвояване на над 2 млн. лева . Според прокуратурата парите са присвоени чрез 34 отделни договора за различни ремонтни дейности. Рейзи твърди, че не се притеснява, защото няма доказателства за вината му, а и всички договори са изпълнени без забележка. Прокуратурата обаче смята, че парите са теглени от физическо лице, което няма общо с наетите фирми. Според обвинението Рейзи е знаел за това. Преди началото на заседанието пред първата инстанция в началото на април Рейзи  каза, че ще се кандидатира отново  за поста на предстоящите местни избори. На 9 април Рейзи  подаде оставка като член на ГЕРБ  по време на среща с премиера и председател на партията Бойко Борисов, като на срещата е присъствал и зам.-председателят на ГЕРБ и кмет на Бургас Димитър Николов. Рейзи аргументира решението си с желание да не остават съмнения, че по някакъв начин може да бъде възпрепятствано разследването срещу него.", "date": "2019.04.16", "title": "Съдът окончателно отстрани от длъжност кмета на Созопол"}
{"url": "https://www.dnevnik.bg/sviat/2019/04/16/3420717_boevete_v_libiia_sa_prevurnali_pone_18_hil_dushi_v/", "text": "Според Международната организация за миграция (МОМ) последните боеве между съперничещи либийски милиции за контрол на Триполи са принудили 18 000 души да напуснат домовете си, предаде агенция \"Асошиейтед прес\". Говорителят на ООН Стефан Дюжарик каза днес в Ню Йорк, че МОМ е установила, че най-малко 13 цивилни са сред убитите в боевете 174 души, откакто самопровъзгласилата се Либийската национална армия (ЛНА) започна голямото си  настъпление срещу Триполи  на 5 април. Дюжарик каза, че близо 3000 мигранти остават блокирани в бежански лагери, близо до зоната на конфликта. Боевете изправят едни срещу други ЛНА на  маршал Халифа Хафтар  и милиции, съюзени с международно признатото правителство в Триполи. Конфликтът заплашва отново да разпали  гражданска война в страна та, подобна на онази от 2011 г., довела до свалянето и убийството на дългогодишния диктатор Муамар Кадафи, разделяйки страната на враждуващи лагери . Катарският външен министър шейх Мохамед бин Абдулрахман ал Тани призова за оръжейно ембарго срещу силите на маршал Халифа Хафтар в Източна Либия, което да ги накара да се изтеглят от завладените територии, съобщи днес италианският в. \"Република\", цитиран от \"Ройтерс\". Египет и Обединените арабски емирства (ОАЕ) се смятат за главни поддръжници на Хафтар, който укрепи влиянието си, побеждавайки ислямистките милиции и други противници в Източна Либия. Съюзеното с Хафтар правителство, базирано в град Тобрук, обвинява Катар, че подкрепя проислямистки групировки в Западна Либия./БТА", "date": "2019.04.16", "title": "Боевете в Либия са превърнали поне 18 хил. души в бежанци"}
{"url": "https://www.dnevnik.bg/photos/2019/04/16/3420458_fotogaleriia_140_godini_ot_priemaneto_na_turnovskata/", "text": "С тържествено заседание във Велико Търново Народното събрание отбеляза 140 години от приемането на Търновската конституция.", "date": "2019.04.16", "title": "Фотогалерия: 140 години от приемането на Търновската конституция"}
{"url": "https://www.dnevnik.bg/sviat/2019/04/16/3420698_rekordno_mnogo_rusnaci_odobriavat_stalin_sochi/", "text": "Близо 70 на сто от руснаците оценяват положително ролята на Йосиф Сталин в живота на страната, сочат резултати от проучване на изследователския център  \"Левада\" . Това е рекорд от началото на проучванията през 2003 г. Резултатът е съвкупност от отговорилите \"Изцяло положителна\" (18%) и \"По-скоро положителна\" (52%) на въпроса каква роля е изиграл Сталин в живота на страната. Отрицателните отговори са със сбор 19% - 14% са определили ролята като \"По-скоро отрицателна\", а 5% като \"Силно отрицателна\". За сравнение - през тази година одобрението, измерено като съвкупност от двата отговора, е било 53%, неодобрението - 33%. Преди три години резултатът е бил съответно 53% и 30%. На въпроса как се отнасят към Сталин 41% от респондентите са отговорили \"С уважение\", 4% - \"С възхищение\", 6% - \"Със симпатия\". \"Безразлично\" са посочили като отговор 26% от респондентите. Отговорилите \"С уважение\" респонденти също са рекордно много - миналата година делът им е бил 29%, а година по-рано - 32%. Почти половината от респондентите (46%) смятат, че престъпленията по времето на Сталин са оправдани заради \"велики цели и резултати\". Разделението по този въпрос е сериозно - едва пункт по-малко (45%) са респондентите, смятащи, че човешките жертви не могат да се оправдаят с нищо. Вторият отговор обаче също е по-малко популярен спрямо последните няколко проучвания. През 2008 г. са го дали 60%, през 2017 - 49%. Проучвания от последните години сочат отслабване на нагласите, че престъпленията на Сталин са  репресии  или че Сталин носи  отговорност  за милионите загинали във Втората световна война. През 2018 г. държавният институт за проучвания ВЦИОМ публикува списък с личности от началото на XX в., извикващи симпатии. В него Николай Втори (54%) е следван от Сталин (54%) и Владимир Ленин (49) начело на списъка.", "date": "2019.04.16", "title": "Рекордно много руснаци одобряват Сталин, сочи проучване"}
{"url": "https://www.dnevnik.bg/zelen/2019/04/16/3420748_magazini_maniia_shte_podkrepiat_finansovo_jeni_s_rak/", "text": "Веригата магазини \"Мания\" започна кампания по събиране на ненужен текстил. Инициативата \"Дрехите не са боклук\" цели събирането на стари дрехи, а със средствата от тях ще се подкрепят финансово жените с рак на гърдата в България. Във всеки магазин \"Мания\" в София вече има специални пунктове за събиране на дрехи, обувки и текстил. Цялото събрано количество ще бъде събрано и обработено и след това ще бъде изпратено на нуждаещи се в Африка и Азия. Една от основните цели на \"Дрехите не са боклук\" е да подкрепя жените с рак на гърдата в България. Събраните средства от инициативата ще подпомагат финансово фондация \"Една от 8\". Средствата ще бъдат използвани за изработка на розова чанта \"Не си сама\" за жени, преживели мастектомия. За да стимулират събираемостта допълнително, от \"Мания\" ще предоставят отстъпка за пазаруване в своите обекти за всяка оставена торба с дрехи. От края на февруари  в София бяха поставени 20 общински контейнера за текстилни отпадъци . Общината уточни, че събраните отпадъци се транспортират от специализираните компании за третиране на текстилни отпадъци до техни площадки, на които се извършва сортиране на съдържанието в контейнерите. В този процес текстилът се разпределя в различни категории. Годните за повторна употреба дрехи и други тъкани се отделят. Друга част от тези отпадъци се нарязва и се използва като памучни парцали за индустрията. Текстилът е един от най-трудните за рециклиране материали, а създаването му води до загуба на ресурси и биологично разнообразие на планетата. В съвременнотто производство по-голямата част от текстилът съдържа полиестер и други изкуствени материи и затова реално не може да бъде преработен и използван отново като изходен материал.", "date": "2019.04.16", "title": "Магазини \"Мания\" ще подкрепят финансово жени с рак на гърдата чрез събиране на стари дрехи"}
{"url": "https://www.dnevnik.bg/sport/2019/04/16/3420672_fotogaleriia_nai-velikite_zavrushtaniia_v_sporta/", "text": "На 43 години Тайгър Уудс спечели 15-ия си трофей от Големия шлем и  . Той покори за пети път в кариерата си турнира \"Мастърс\" и отново записа името си със златни букви в историята на голфа. Уудс сътвори нещо, което до неотдавна изглеждаше немислимо. Американецът имаше редица лични проблеми, претърпя четири операции на коляното и четири на гърба, изпадна до №1199 в световната ранглиста, беше арестуван за шофиране под влиянието на упойващи вещества и премина през клиника за лечение на зависимост към болкоуспокояващи. \"Дневник\" припомня част от най-паметните завръщания в историята на спорта (без претенции за изчерпателност).", "date": "2019.04.16", "title": "Фотогалерия: Най-великите завръщания в спорта"}
{"url": "https://www.dnevnik.bg/sviat/2019/04/16/3420373_novi_traseta_nasilie_smurt_-_kakvo_stava_po/", "text": "В началото на април  гръцката полиция използва сълзотворен газ  в близост до Солун, за да попречи на мигрантите да достигнат до границата със Северна Македония. Целта на мигрантите бе Централна и Западна Европа. В социалните мрежи се появиха редици фалшиви новини, според които граничните пунктове към Северна Македония и Албания били отворени.Около 2000 души се поддадоха на тези слухове и се отправиха към Северна Гърция. След три дена мигрантите се отказаха и се завърнаха в своите приюти. Повечето от 70 хил. мигранти, които се намират в Гърция и в региона на Западните Балкани, искат да продължат пътя си на север. Те обаче се изправени пред много препятствия. Северна Македония и Унгария отдавна издигнаха телени огради по южните си граници. България пък е известна с твърдия си подход към мигрантите. Правозащитни организации и ЕК обвиняват страната в нарушаване на международното право. Всичко това доведе до утвърждаването на алтернативен Балкански маршрут. Гърция Изходна точка на този нов маршрут отново е Гърция. По данни на международната агенция за миграцията към ООН в жилищни общежития и мигрантските приюти в Гърция са настанени 60 хил. мигранти. Хуманитарни организации критикуват остро условията в тези приюти по гръцките острови близо до турското крайбрежие. Там няма достатъчно места, а мигрантите нямат достъп до чиста питейна вода и тоалетни. След сключването на споразумението между ЕС и Турция през 2016 година все по-малко мигранти успяват да достигнат до Гърция през източно Средиземно море. Европейската гранична служба ФРОНТЕКС съобщава, че въпреки това миналата година 34 хил. души са успели да стигнат до Гърция. През тази година техният брой е 5600 души. Вероятно със затоплянето на времето все повече хора ще рискуват опасното преминаване през Средиземно море. През 2018 година по този маршрут загинаха 174 души. А през 2019 година имаше поне десетина смъртни случая. Само в началото на април на остров Родос бяха открити труповете на трима души. Босна и Херцеговина Тъй като мигрантите без разрешително за влизане вече не могат да прекрачват границите от Гърция към Северна Македония и от Сърбия към Унгария, възникна алтернативен маршрут през Босна и Херцеговина към Хърватия. В страните от Западните Балкани има 10 хил. мигранти. По данни на международната агенция за миграция към ООН почти 4000 от тях се намират в Босна. Това доказва, че мигрантският маршрут в северна посока се е променил. Босненското правителство очаква още по-голям приток на мигранти, които пресичат страната по пътя си към ЕС. Босненският министър за сигурността Драган Мектич говори в интервю за агенция \"Франс прес\" за \"ескалация на миграционния проблем\". През миналата година ЕС предостави на Босна 9 милиона евро за подслона на мигрантите. Границата между Босна и Хърватия е дълга и преминава през планински местности. Правозащитната организация \"Амнести интернешънъл\" остро критикува хърватската гранична полиция за подхода ѝ към мигрантите. Те биват незабавно връщани в Босна и нямат достъп до процедура за предоставяне на убежище. \"Мнозина описват как са били бити и сплашвани, как са им били откраднати документите и мобилните телефони\", четем в публикуван през март доклад. Хърватия по-рано неизменно отхвърляше подобни обвинения. Албания На пътя от Гърция към Босна се намира Албания, която е една от най-бедните страни в региона. Всяка година около 20 000 албанци подават молби за убежище в ЕС. Откакто се утвърди алтернативният Балкански маршрут, албанската полиция залавя много повече мигранти без документи. През 2017 година са били заловени 750 мигранти, а през 2018 техният брой е достигнал 3400 души. Не се потвърдиха и  информациите от медиите, че в Албания ще бъде изграден приемен лагер  за спасени от корабокрушения мигранти в Средиземно море. Вместо това в началото на годината Албания ратифицира споразумение с граничната агенция ФРОНТЕКС, която трябва оказва помощ за задържането на мигранти без документи на албанско-гръцката граница. Подобно споразумение е сключила и Черна гора. Северна Македония и България Северномакедонската редакция на ДВ информира, че в мигрантските приюти в страната е спокойно след като Северна Македония затвори границата си с Гърция. По данни на международната агенция за миграцията към ООН в Северна Македония понастоящем се намират 35 мигранти. Твърдият подход на България спрямо мигрантския поток оказва сплашващо въздействие. Между 2015 и 2016 година 20 хил. мигранти са подали молби за предоставяне на убежище в страната. А през 2018 година техният брой е бил само 2500 души, както съобщава Държавната агенция за бежанците.", "date": "2019.04.16", "title": "Нови трасета, насилие, смърт - какво става по Балканския маршрут на мигрантите"}
{"url": "https://www.dnevnik.bg/sviat/2019/04/16/3420747_purvi_republikanec_obiavi_che_shte_predizvika_trump_na/", "text": "Бившият губернатор на щата Масачузетс Бил Уелд каза, че ще се бори с американския президент Доналд Тръмп за номинацията на Републиканската партия за президентските избори през 2020 г., предадоха агенциите \"Асошиейтед прес\" и ДПА. Уелд е първият републиканец, който обявява, че се включва в  кандидатпрезидентската надпревара  за изборите догодина. По този начин Тръмп става първият действащ президент на САЩ след Джордж Буш старши през 1992 г., който се изправя срещу сериозно предизвикателство на първичните избори. При обявяването на своята кандидатура Уелд каза, че е време за връщане към принципите на Линкълн - равенство, достойнство и възможности за всички. Националният комитет на републиканците издаде необвързваща резолюция през януари, с която обяви неделимата подкрепа на партията за Тръмп. Уелд беше либертариански кандидат за вицепрезидент на изборите през 2016 г. Той беше в двойка с кандидата за президент  Гари Джонсън . Двамата се наредиха далеч назад на трето място с 3,2 процента от гласовете при народния вот. Уелд обяви кандидатурата си по телевизия Си Ен Ен и каза, че с нетърпение очаква да се изправи срещу Тръмп на първичните избори. Според него би било \"политическа трагедия\", ако Тръмп спечели още един мандат./БТА", "date": "2019.04.16", "title": "Първи републиканец обяви, че ще предизвика Тръмп на изборите догодина"}
{"url": "https://www.dnevnik.bg/kultura/2019/04/16/3420596_fotogaleriia_130_godini_ot_rojdenieto_na_charli/", "text": "Днес се навършват 130 години от рождението на блестящия актьор, режисьор, сценарист и композитор Чарли Чаплин. Считан за една от най-важните фигури във филмовата индустрия, той създава незабравими образи в нямото кино, които се помнят и до днес. Снимката е сцена от филма \"Модерни времена\" - 1936 г. Чарли Чаплин партнира с актрисата Полет Годар.", "date": "2019.04.16", "title": "Фотогалерия: 130 години от рождението на Чарли Чаплин - романтичния скитник"}
{"url": "https://www.dnevnik.bg/evropa/evropeiski_parlament/2019/04/16/3420764_bsp_da_ne_smiata_za_dadenost_shansa_si_da_pobedi_gerb/", "text": "Сергей Станишев смята, че БСП има реален шанс да победи ГЕРБ, но този шанс не трябва да се възприема като даденост и неизбежност. В ГЕРБ има умора, постоянно правят гафове, хората са гневни, но ГЕРБ имат една достатъчно сериозна база и твърд електорат, а БСП има системен проблем на европейски избори - нашите избиратели системно не излизат на евроизбори, допълни Станишев. Партията ми си причини ненужни напрежения, те можеха да бъдат спестени с приблизително същия вариант на листата, каза още той по време на пресконференция на български членове от Групата на прогресивния алианс на социалистите и демократите в Европейския парламент. Той предупреди за опасност цялата кампания да е изпълнена със скандали и взаимни обвинения, да няма никаква дискусия как да се увеличат доходите, как да се намалят неравенствата. Ако това се случи, има риск от всеобщо отвращение и ниска избирателна активност, допълни Станишев. За листата На въпрос за  листата на БСП за евроизборите  той коментира, че националният съвет на партията чува гласа на партията, на номинациите, осъществявани близо месец и половина. Националният съвет доказа, че БСП е най-демократичната партия в България, заяви Станишев, като попита \"за ГЕРБ някой може ли да си представи, че Бойко Борисов ще предложи листа и ръководството няма да я приеме\". По думите му това е отминала страница и сега амбицията е за победа на тези избори. Процесът на номинациии и финализриране на листата е трябвало да бъде приключен по-рано, каза още президентът на Партията на европейските социалисти.. За пакета \"Мобилност\" За пакета \"Мобилност\" той определи като проблем именно, че той е пакет. В него има много силна социална страна и за всеки социалист е трудно да възрази, ние сме \"за\" българските шофьори да получават по-добро заплащане отколкото сега, то да е осигурено, да имат нормални условия на почивка и други неща, но проблемът е че зад щита на социалните права се прокарват неща директно лобистки, които разрушават общия пазар и отсичат българския бизнес от достъп до пазара, от възможност да се конкурира. Нищо социално няма във връщането на камиона, това е брутален протекционизъм, допълни Станишев, според когото дискусията трябва да се проведе след евроизборите, и да има законодателство, но то да бъде балансирано. За силен еврокомисар Станишев призова България да се бори срещу Европа на скоростите, което според него е най-голямата заплаха пред нея. Той отбеляза, че най-голямата амбиция на социалистите ще е социалният стълб да стане план за действие на ЕС, Европа наистина да стане социална, това да възстанови доверието в европейските институции. Европа днес е Европа на неравенствата и това не може да се приема, допълни Станишев. Евродепутатът настоя още България да започне диалог за бъдещия български еврокомисар и ресора, за който ще се бори. В средата на мандата получихме ресор, който не е толкова авторитетен, смята Станишев. Според него трябва да се постигне консенсус за силен ресор, например бюджет, регионална политика и този разговор не може да се отлага до последния момент. Край на голямата коалиция Георги Пирински, който също участва в дискусията, отбеляза, че основният проблем пред Европа са задълбочаващите се икономически, социални и териториални неравенства, ще продължи ли сегашното фаворизиране на единния пазар, на създаването на капиталов пазар, на банков съюз и други, които са необходими, но не водят до необходимото сближаване. В средата на мандата беше заявен край на голямата коалиция, на сговарянето между двете големи формации (Европейска народна партия и социалисти и демократи) за ротация на ръководни постове, за съгласуване на компромисни позиции, които в много голяма степен подчиняваха социалните аспекти на икономическите, коментира Пирински. Той говори и за опитите на групата на социалистите и демократите да предлага на европейската левица, на Зелените в Европарламента и на онези от либералите, които са готови, едно доста широко взаимодействие в полза на друга политика в следващия Европейски парламент.", "date": "2019.04.16", "title": "БСП да не смята за даденост шанса си да победи ГЕРБ на евровота, предупреди Станишев"}
{"url": "https://www.dnevnik.bg/bulgaria/2019/04/16/3420767_borislav_muerov_e_noviiat_direktor_na_policiiata_v/", "text": "Борислав Муеров е новият директор на Областната дирекция на полицията в Габрово, съобщиха от Столичната дирекция на вътрешните работи (СДВР). Муеров е дългогодишен служител и ръководител в СДВР. Заемал различни длъжности, а в последните 6 години е началник на Охранителна полиция. Заповедта за назначаването му е била подписана днес от министъра на вътрешните работи Младен Маринов. Предшественикът му в ОДМВР Габрово  Борисалв Бончев подаде оставка  миналата седмица заради  напрежението в града . \"Нека с присъщите му неуморност, упоритост и професионализъм да ръководи поверените му служители и заедно да успеят да създават повече сигурност на жители и гостите на града\", се казва в съобщението на СДВР. Колегите на Муеров му пожелават професионални успехи в борбата с престъпността и опазването на обществения ред за по-спокойно бъдеще.", "date": "2019.04.16", "title": "Борислав Муеров е новият директор на полицията в Габрово"}
{"url": "https://www.dnevnik.bg/evropa/evropeiski_parlament/2019/04/16/3420776_moje_za_pruv_put_da_imame_izbori_za_evroparlament_ili/", "text": "Изборите за Европейския парламент другия месец, въпреки разделенията в Европа и въпросителните за възхода на популистите, може да са първите, в които залогът действително е Европа, а на вота не се гледа като на поредния национален. Същевременно, за да се справят с предизвикателството, традиционните десни партии не могат да си позволят да се ограничат до копиране или надговаряне на популистите. Около подобни тези се обединиха някои от участниците в дискусията \"Европейските ценности в променящия се свят: Как можем да отговорим на популистката вълна?\" Събитието бе организирано от Европейския съвет за външна политика (ЕСВП) и фондация \"Конрад Аденауер\". \"Дали за пръв път в историята на Европейския парламент, откакто се избира пряко през 1997 г., ще имаме парламент без мнозинство на социалисти и консерватори? Ще успеят ли популистите да мобилизират този път и да спечелят подкрепа за визията си? Тъкмо защото залогът е толкова голям, може това да се окаже първият път, в който действително имаме избори за Европейски парламент,\" каза Люке Фрийс, съпредседател на ЕСВП и бивш министър в датското правителство между 2009 и 2011 г. \"Досега изборите, парадоксално, не бяха за Европа, а за национална политика - както казваме в академичния свят, второразредни избори. Дебатът сега може да е различен - да си говорим каква визия искаме, дали тази на (Еманюел) Макрон или на (Виктор) Орбан и (Матео) Салвини,\" добави тя, имайки предвид президента на Франция, премиера на Унгария и вицепремиера на Италия. Според нея, макар в страни като Финландия популистите рязко да набират сили, в други като Дания губят подкрепа преди изборите. \"Вероятно една от причините е, че традиционните партии се преместиха надясно и приеха реторика, подобна на популистите. Но мисля, че Брекзит е още по-важен. Напускането на ЕС бе техен основен аргумент, но след като видяха преговорите (между Лондон и Брюксел), те трябваше да свият амбицията си за напускане на ЕС.\" \"Европеизиране в недотам добрия смисъл\" \"Изборите за Европарламента може би ще бъдат най-после истински избори за Европа,\" съгласи се президентът от 1997 до 2002 г. Петър Стоянов. Според него в България обаче дебатът по европейските въпроси \"закъснява драматично\", тъй като \"още сме оплетени във вътрешнополитическата интрига.\" За Стоянов не антиелитарното говорене на популистите е необичайното, тъй като опозицията по всяко време е използвала този похват. Проблемът, обясни той, е в \"претенциозната самонадеяност на популистите да се отъждествяват с народа. Няма значение колко процента ще спечелят, те винаги говорят от името на народа. Те са народът. Останалите са елитът, който на всяка цена трябва да бъде сразен... Продължават да гледат на народа като на монолитно цяло\" и това повдига въпроси за и бъдещето на институциите, ако само популистите представляват народа. Популистите освен това използват неудобни за признаване истини, за да отправят претенциите си, в момент, когато \"в европейските държави се извършва една гигантска трансформация. Това, което Европа не можа да сътвори, е нова парадигма след разпадането на Съветския съюз и края на Студената война. Днес не е лесно де се обясни какво се случва,\" продължи президентът. Същевременно в България, макар нивото на живот да се подобрява значително, постоянно се насажда недоверие към ЕС и членството с идеята, че \"в България живеем като хора втора ръка, че консумираме храни втора ръка и обитаваме задния двор на Европа. Трябва да е ясно едно: все още нито сме усвоили европейския начин на живот, нито на свободната конкуренция, нито сме се освободили от корупцията, че да можем да преценим предимствата, които осигурява европейският начин на живот.\" \"Това е смисълът на европейското говорене по време на тези избори - как възможно най-отговорно, сериозно и с чувство на загриженост да говорим за Европа пред нашите избиратели... Езикът и на българските политици, и на българските чиновници започна да се европеизира в недотам добрия смисъл на думата, да става конвенционален и твърде бюрократичен.\" По думите му десните партии правят две основни грешки в опит да дадат отпор на популизма - желанието да го имитират популизма и дори да са по-гласовити от него ще ги лиши от избиратели, а говоренето основно за популистите ще насочи вниманието на избирателя към техните послания. Очакванията на избирателите  За Пьотр Бурас, директор на варшавския офис на ЕСВП, \"въпросът е как дясноцентристите могат да привличат гласоподаватели, без да губят душата си.\" Миграцията е капан за десните заради погрешното впечатление, че това е най-важната тема и предположението, че трябва да се имитират политики на популистите. Проучванията всъщност показват, че само в Унгария, където няма мигранти, темата имиграция е главна; нещо повече, в някои от страните  \"емиграцията е по-сериозна тема,\"  добави той в друга дискусия за очакванията на избирателите. Управителят на агенция \"Алфа рисърч\" Геновева Петрова смята, че е нужно на хората да бъдат обяснявани по-добре \"ползите и предимствата, които отговарят на притесненията им.\" Например избирателите, питани от социолози за очакванията си към българските евродепутати, не подлагат на съмнение, че евродепутатите трябва да защитават българските интереси, а \"това е въпрос, над който трябва да се замислим и да отговорим\". Хората не успяват да формулират български национален интерес и начин за защитаването му, когато бъдат попитани, нито да отговорят дали той съвпада с европейския, каза тя. Радева даде пример с пакета \"Мобилност\" и начина, по който той подхрани тази теза. \"Но трябва да попитаме същите хора: не се ли чуваше гласът на България, когато тя постави въпроса за Западните Балкани по време на европредседателството?\" И според нея заиграването на системните партии с популисти не носи широка подкрепа на традиционните, а може могло дори да направи услуга на евроскептичните. Според социолога Антоний Гълъбов, професор в Нов български университет, е нужно и друго. \"Да се опитаме да върнем смисъла на думите... Днес честваме 140 г. от Конституцията, а популизмът е противоконституционен. Никой няма право да говори от името на народа. Но ние така сме се отдалечили от правната система, че губим поглед. Ние имаме не само патриоти, но такива на чужда държава в България.\" Дясноцентристките партии не са готови да отстояват Европа, каквато те са създали с основата си \"права на човека, не човешки права. Това различава европейската политическа норма от целия свят. Всички останали са колективистични култури. Единствено в ЕС всеки човек се ражда свободен, продължи проф. Гълъбов. Нужно е и да се осмисля значението на диалога в Европа. \"Забравяме, че Европа не е проект, а процес. Ако престанем да преговаряме, значи, че сме загубили представа за европейския процес. Част от европейските страни вече не са част от Европа, за разлика от Канада, която е много по-близка от някои наши по-далечни съседи.\"", "date": "2019.04.16", "title": "\"Може за пръв път да имаме избори за Европарламент\" или как да се отговори на популистите"}
{"url": "https://www.dnevnik.bg/sviat/2019/04/16/3420792_jiva_veriga_e_spasila_bezcenni_artefakti_ot_notr_dam/", "text": "Картини на четири века са били увредени от пожара в \"Нотр дам\", но жива верига е успяла да изнесе безценни бижута и артефакти навреме. Известната розетка и много от религиозните реликви не са били увредени тежко – сред тях и известния Трънен венец, донесен от Константинопол през дванадесети век. Благодарение на пожарникарите, спасени са били и златни и сребърни бокали, инкрустирани със скъпоценни камъни, както и свещници. Експертите още не знаят какви точно са щетите, понесени от цветните стъклописи. \"Изглежда, че не са унищожени, но ще трябва да преценим в какво състояние са и могат ли да бъдат възстановение\", коментира генералният секретар на френската Обсерватория за религиозното наследство Максим Кюмюнел. \"Избегнахме огромното бедствие. Но 5 до 10% от предметите на изкуството вероятно са били унищожени\". Поне отчасти са увредени четири от големите картини от 17 и 18 век, изобразяващи сцени от живота на апостолите. Културният министър Франк Ристер обясни, че щетите са повече от пушека, отколкото от пламъците. Намокрените при борбата с пожара артефакти ще бъдат пренесени в Лувъра, за да се започне работа по реставрацията им. Големият орган не е увреден, съобщиха от градския съвет, макар че Кюмюнел очаква леки щети и по него. Спасена е била и туника, носена от Свети Луи – кралят-светец от 13-ти век както и 16 бронзови статуи, които обикновено се намират в срутената кула-стрела. Те обаче са били изнесени от нея дни преди пожара заради вървящата реставрация. Като по чудо е оцелял и златен кръст, намиращ се над олтара на храма.", "date": "2019.04.16", "title": "Жива верига е спасила безценни артефакти от \"Нотр Дам\""}
{"url": "https://www.dnevnik.bg/sviat/2019/04/16/3420197_pojarut_v_notr_dam_e_ovladian_no_shte_produlji_s_dni/", "text": "Осем часа и половина и около 500 пожарникари - толкова бяха нужни, за да се овладее огромен пожар в прочутата катедрала \"Нотр Дам\", унищожил две трети от покрива ѝ и емблематичната кула стрела. Преди малко властите съобщиха, че огънят вече е \"напълно под контрол\" и е \"частично изгасен\". По-рано френският президент Еманюел Макрон предупреди, че пожарът в една от най-известните катедрали в Европа се очаква да продължи няколко дни. Обгърната в пламъци към 18:50 ч. местно (19:50 българско), тя промени плановете не само на Макрон, който трябваше да направи обръщение от Елисейския дворец малко по-късно, но го отмени. Френски телевизии показаха кадри с хиляди събрали се в центъра, за да наблюдават потушаването на пламъците. \"Най-лошото е избегнато\" Около 50 минути бяха нужни на пожара, за да обхване високата кула стрела и още 13 - преди тя да се срути. След 15, около 21:07 ч., българско време, рухна и целият покрив. За хронологията на първите минути след пожара  четете тук . \"Най-лошото бе избегнато\", каза Макрон няколко часа след като бе изразил тъгата си, гледайки как \"част от нас гори\". Успешното овладяване на огъня опроверга пожарникарите, които малко по-рано бяха заявили, че може и да не успеят да спасят сградата. Основната структура оцеля, това се случи и с трите квадратни кули с височина 69 м и с фасадата ѝ, но не и с 96-метровата кула стрела, която първа рухна. Според директора на пожарникарите в Париж, цитиран от \"Асошиейтед прес\", истинското постижение е, че огънят е спрян, преди да се разпространи към камбанарията на северната кула. Заместник-кметът на Париж Еманюел Грегоар нарече щетите \"колосални\". Към 5:30 ч. българско време обаче все още се виждаха пламъци в горната ѝ част, а по време на операцията има и пострадал пожарникар. Макрон поиска от французите да допринесат разрушените части да бъдат изградени наново и обяви международна кампания за финансиране. \"Ще я построим наново. Всички заедно. Тя е част от съдбата ни. Посвещавам се на това: от утре ще започне национална кампания, а и далеч отвъд границите ни,\" написа президентът в \"Туитър\". Френският милиардер Франсоа-Анри Пино обяви, че ще отдели 100 млн. евро за възстановяването на катедралата. Няколко часа по-късно това направи и най-богатият европеец и собственик на модната империя LVMH Бернар Арно - той каза, че ще дари 200 млн. евро. Обещание  за помощ  дойде и от организацията на ООН за наука, образование и култура ЮНЕСКО. Инцидент По думите на Макрон, който по-рано пристигна в района на катедралата, \"пожарът ще продължи няколко дни\" и \"макар сградата да не е напълно унищожена, следващите часове ще са най-трудни.\" Резултатите от започналото разследване засега сочат, че не може да става въпрос за умишлен палеж, нито за тероризъм. Полицията работи по версия за \"неволно унищожаване\" на част от сградата. В катедралата в момента тече реновация, след като в каменната структура се появиха пукнатини. В излъчено миналата седмица предаване на Би Би Си се отбелязва, че ще трябват \"сериозни разходи\" за възстановяването ѝ заради замърсяването, киселинни дъждове и естественото износване на части от структурата. Експерт, оглавяващ благотворителна организация за поддръжка на \"Нотр Дам\", казва, че до 10 години тя може да се срине напълно. Френски издания цитираха малко след пожара източници от пожарната служба, според които е напълно възможно пожарът да е тръгнал от скеле, издигнато за реновацията. Тази информация предстои да бъде потвърдена или опровергана. \"Като да изгубиш човек от семейството си\" Катедралата, символ на Париж, е един от най-известните готически храмове в Европа. Има история от над осем века и половина - строежът започва през 1163 г. и продължава почти 200 години. Посещава се от 13 млн. туристи всяка година. През 1804 г. там е коронован за император Наполеон Първи, а през 1970 г. е извършено опелото на генерал Шарл дьо Гол. \"Като да изгубиш човек от семейството си,\" казва за \"Ню Йорк таймс\" 45-годишният Гийом. \"За мен много спомени са свързани с нея.\" За \"Гардиън\" парижанка обяснява, че е дошла от отдалечен район на Париж, след като научила новината, тъй като почти всяка седмица е в района с децата си. Американски турист на 72 г. пък разказва, че \"Нотр Дам\" е била едно от последните неща, които е искал да види, преди да умре. Реакции дойдоха от редица световни лидери - първи бе американският президент Доналд Тръмп, последваха германският канцлер Ангела Меркел и папа Франциск. Официалните профили на някои катедрали в \"Туитър\" също изразиха солидарност, а камбаните на църкви в цяла Франция биеха, докато течеше операцията на пожарникарите. Тръмп същевременно отново предизвика полемика, след като предложи да се използват водни оръдия и да се \"действа бързо, за да се изгаси пожарът\". Такава мярка не бе приложена. Френски експерти предупредиха, че подобно действие би създало \"сериозна опасност\" за структурата\". Направи го и френската служба за гражданска защита, която написа в \"Туитър, че \"изливането на вода от въздуха по такава сграда може да доведе до срутването на цялата структура\".", "date": "2019.04.16", "title": "Пожарът в \"Нотр Дам\" е овладян, но \"ще продължи с дни\""}
{"url": "https://www.dnevnik.bg/politika/2019/04/16/3420074_parlamentut_shte_zasedava_v_starata_stolica_za/", "text": "С тържествено заседание във Велико Търново днес 44-ото Народно събрание ще отбележи 140 години от приемането на Търновската конституция. То ще започне след възстановка на събитията от 1879 г. Предвижда се изказвания да направят председателят на Народното събрание Цвета Караянчева и председателите на парламентарните групи. Народните представители ще приемат Обръщение към българския народ по повод 140-годишнината от Учредителното събрание и приемането на Търновската конституция, съобщиха от пресцентъра на парламента. На тържественото заседание ще присъства и президентът Румен Радев. Депутати от БСП, които не участват в работата на парламента от средата на февруари, също ще присъстват. Тържественото честване на годишнината ще започне с молебен в Катедрален храм \"Рождество на Св. Богородица\". Народните представители ще бъдат посрещнати в музей \"Възраждане и Учредително събрание\", където ще бъде тържествената сесия на 44-то Народно събрание. След това депутатите ще поднесат венци и цветя на паметника \"Майка България\". Те ще наблюдават спектакъла \"Искри\" на Националната гвардейска част и изпълнения на младежите от Детско-юношески фолклорен ансамбъл \"Българче\". Тържествената заря-проверка по повод 140-годишнината от Учредителното събрание и приемането на Търновската конституция ще започне в 20.30 часа на площад \"Цар Асен I\". Присъстващите ще наблюдават и аудио-визуалния спектакъл \"Царевград Търнов - звук и светлина\".", "date": "2019.04.16", "title": "Парламентът ще заседава в старата столица за 140-годишнината от Търновската конституция"}
{"url": "https://www.dnevnik.bg/sport/2019/04/16/3419711_junaited_se_nadiava_na_chudo_sreshtu_barselona_v/", "text": "Точно 20 години след паметния финал в Шампионската лига с \"Байерн\" (Мюнхен) Оле Гунар Солскяр се завръща на \"Камп ноу\", но този път като мениджър на \"Манчестър юнайтед\". Норвежецът, който вкара победния гол през 1999 г., сега се отправя на нова трудна мисия след поражението на тима си с 0:1 преди седмица. В първата среща на \"Олд Трафорд\" каталунците тотално надиграха \"червените дяволи\" и стигнаха до успеха с автогол на Люк Шоут. Тогава \"Барселона\" дори не им позволи на домакините да отправят точен удар. Задачата на Солскяр и футболистите му е изключително трудна, след като \"червените дяволи\" се изправят срещу един от най-убедителните домакини в Европа. \"Барселона\" е в серия от 15 мача без загуба на \"Камп ноу\" във всички турнири. За последно тимът загуби на свой терен срещу \"Бетис\" в двубой 12-ия кръг на Ла Лига с 3:4. В Шампионската лига \"Барселона\" е сред най-убедителните домакини. Каталунците не са губили на своя стадион от 1 май 2013 г., когато \"Байерн\" (Мюнхен) спечели с 3:0. От тогава минаха 2177 дни (5 години, 11 месеца и 16 дни). Точно 30 мача \"Барселона\" е непобеден като домакин в Шампионската лига, като това е рекорд в турнира.   Освен това \"Барселона\" вкарва средно по 3 гола в домакинските си мачове и допуска по 0.5 средно на двубой. \"Червените дяволи\" вече се измъкнаха от много трудна ситуация. В осминафиналите съставът загуби от ПСЖ като домакин с 0:2, но след това триумфира в Париж с 3:1. \"Спомените от Париж ще помогнат на играчите. Показахме, че можем да осъществим обрат. Разбира се, срещу \"Барселона\" се играе трудно, особено на \"Камп ноу\". Трябва да сме фокусирани и уверени, когато създадем шансове да отбележим. Защото ще имаме такива\", каза Солскяр и добави, че няма против тимът му да победи с гол в 93-ата минута. Наставникът на \"Барселона\" Валверде отдаде заслуженото на противника. \"Надяваме се да стигнем до полуфиналите, но сме изправени пред сериозен противник. Резултатите на \"Юнайтед\" в Шампионската лига говорят сами за себе си, те спечелиха три от четири гостувания. Срещу \"Ювентус\" и ПСЖ те вкараха победни голове в последните минути\". Победителят от \"Барселона\" и \"Юнайтед\" ще чака на полуфиналите някой от двойката \"Ливърпул\" - \"Порто\". \"Ювентус\" срещу \"Аякс\" В другата среща интригата е не по-малка, след като \"Ювентус\" и \"Аякс\" подновяват спора си при резултат 1:1. \"Старата госпожа\" отбеляза ценно попадение като гост в Амстердам и сега ще се надява да стигне до трети полуфинал в последните пет години. За целта \"Ювентус\" съхрани голяма част от основните си играчи през уикенда, сред които и Кристиано Роналдо, който не игра срещу СПАЛ. \"Бианконерите\" са сред най-добрите домакини в Шампионската лига. От 2011 г. насам, откакто беше открит новият стадиона на тима, \"Ювентус\" има само три загуби в 37 европейски мача (22 победи и 12 равенства). Тимът е и непобеден срещу холандски съперници като домакин. \"Аякс\" вече отстрани \"Реал\" по пътя си. Холандците загубиха като домакин, но след това спечелиха на \"Сантяго Бернабеу\",за да детронират шампиона от последните три години. Победителят от този мач ще чака на полуфиналите английски съперник от сблъсъка \"Манчестър сити\" - \"Тотнъм\". Срещата \"Ювентус\" - \"Аякс\" ще бъде излъчена по \"Макс Спорт 2\", а тази между \"Барселона\" и \"Манчестър юнайтед\" по \"Макс Спорт 3\". И двата двубоя са от 22 часа.", "date": "2019.04.16", "title": "\"Юнайтед\" се надява на чудо срещу \"Барселона\" в завръщането на Солскяр на \"Камп ноу\""}
{"url": "https://www.dnevnik.bg/sviat/2019/04/16/3419968_indoneziicite_shte_glasuvat_na_nai-golemite_ednodnevni/", "text": "Десетки милиони индонезийци ще гласуват тази седмица на президентски и парламентарни избори след кампании, фокусирани върху икономиката, но на фона на засилващо се влияние на политическия ислям в страната с най-голямото мюсюлманско мнозинство в света. Президентът  Джоко Видодо , бивш продавач на мебели, започнал политическата си кариера като кмет на малък град, се бори за преизбиране в съперничество с бившия генерал Прабово Субианто, когото победи с минимална преднина през 2014 г. Повечето анкети дават на Видодо двуцифрена преднина, но опозицията оспорва прогнозите. Тя твърди също, че е открила нередности с данни, засягащи милиони хора в избирателните списъци, и се закани да предприеме юридически действия или да използва \"народната сила\", ако жалбите й не бъдат удовлетворени. Някои анализатори казват, че неочаквана победа на претендента може да причини кратък спад на индонезийските пазари, а много близки резултати могат да увеличат опасността от оспорване на вота. \"При сценарий, в който Видодо печели с неочаквано малка разлика, мащабни и продължителни протести в Джакарта биха засилили напрежението и упражнили натиск върху валутата\", отбеляза тази седмица Кевин О'Рурк в посветеното на Индонезия аналитично издание \"Риформъси уикли\". Макар повечето допитвания да сочат преднина за президента, те не могат да се приемат за даденост, каза висш правителствен представител. \"Абсолютно всички правят догадки, тъй като не знаем доколко може да се вярва на социологическите изследвания\", допълни същият източник, пожелал да остане анонимен. През уикенда Видодо завърши шестмесечната си предизборна кампания с внушителен митинг на най-големия стадион в столицата Джакарта, който не побра въодушевените тълпи и те заляха близкия парк и улици. След като излезе на сцената обут в маратонки и тичайки под възгласите на множеството след едночасов концерт на местни групи, той говори в оптимистичен тон за бъдещето на третата по големина демокрация в света. Риториката му бе в ярък контраст с опонента му, който нееднократно предупреди, че Индонезия е пред колапс. Миналия уикенд Прабово, както обикновено го наричат, също свика голям митинг, на който поддръжниците му, много от тях облечени в ислямски роби, участваха в масова молитва преди разпалената му реч как Индонезия бива ограбвана от чужденците и елита. Бързо преброяване Видодо рекламира рекордното развитие на инфраструктурата и либерализацията като значителни успехи през мандата му, определяйки ги като първа стъпка към справяне с неравенството и бедността в най-голямата  икономика в Югоизточна Азия. В телевизионни дебати през уикенда Вододо и неговия кандидат-вицепрезидент, ислямският духовник Маруф Амин, казаха, че съперниците им, никой от които не е заемал държавен пост за повече от два-три месеца, не разбират от управление на икономика на макроравнище. Видодо, умерен мюсюлманин от централната част на остров Ява, трябваше да поправи имиджа си, след като клеветнически кампании и измислени истории го обвиниха, че е антиислямист, комунист или твърде близък с Китай - все политически вредни за Индонезия неща. Прабово, който е в тесни връзки с някои твърдолинейни ислямистки групировки, и неговият кандидат-вицепрезидент, бизнес магнатът Сандиага Уно, обещаха да дадат тласък на икономиката ,като съкратят данъците с до 8 процентни пункта и се съсредоточат върху ключови инфраструктурни проекти. Близо 500 000 полицаи и войници ще бъдат разположени из обширния архипелаг, за да гарантират сигурността по време на вота. В столицата Джакарта силите на реда ще охраняват изборните бюра, за да предотвратят опити за сплашване на гласоподавателите или сблъсъци, каза говорителят на националната полиция Деди Прасетио. Над 192 милиона души ще гласуват също за национален и регионални парламенти, за място в които ще се борят 245 000 кандидати. Вотът беше определен като най-големите в света избори, свикани в един ден. Гласуването в чужбина вече започна и хиляди хора се редят на опашка пред индонезийските дипломатически мисии в Сингапур и Австралия. В сряда, 17 април, изборните бюра ще отворят в 07,00 часа местно време (22,00 ч. по Гринуич утре, вторник) в Източна Индонезия и ще бъдат затворени в 13 ч. (06,00 ч. по Гринуич в сряда) в Западна Индонезия. Гласоподавателите ще отбележат ръчно в пет отделни бюлетини избора си за президент и вицепрезидент и за депутати. Резултати от неофициално \"бързо преброяване\", базирано на извадки от изборните бюра, ще бъдат огласени часове след края на гласуването, а кой е победилият кандидат за президент ще бъде ясно в късните часове в сряда. Очаква се Общата избирателна комисия да обяви официалните резултати през май. До 72 часа след оповестяване на официалните резултати кандидатите ще могат да обжалват резултата пред Конституционния съд. Деветчленният съд разполага с 14 дни да стигне до решение, което не подлежи на обжалване. /БТА", "date": "2019.04.16", "title": "Индонезийците ще гласуват на най-големите еднодневни избори в света"}
{"url": "https://www.dnevnik.bg/politika/2019/04/16/3419925_evrolistata_na_bsp_zaguba_za_ninova_no_neshto_dobro_za/", "text": "Загуба за Корнелия Нинова, но пък нещо добро за БСП. Така могат да се обобщят мненията и на поддръжници, и на критици на лидера, участвали в закрития десетчасов пленум на \"Позитано\" 20 в неделя, на който предложената от Корнелия Нинова евродепутатска листа след тайно гласуване бе напълно пренаредена (още за листата четете  тук ). Корнелия Нинова бе бламирана от широкото ръководство на БСП, което не се съгласи да  отстрани президента на Партията на европейските социалисти (ПЕС) Сергей Станишев от евролистата.  Социалисти добавят, че това не означава липса на критики срещу него. Упреците са, че макар да е обещал, не се отказал от евромандат предишния път, че защитавал Истанбулската конвенция на европейско ниво, че предложил Делян Пеевски за шеф на ДАНС. От желанието на Нинова да наложи кандидатите за евродепутати на БСП без да се съобрази с номинациите и партийния устав пострада най-много заместника ѝ в партията Деница Златева, която от трето отиде на неизбираемото седмо място в листата. Нинова vs. отговорността  \"В неделя стана нещо добро за БСП. Успяхме да покажем колективен разум, че тая партия не се води от един човек. Без да искаме, направихме така, че Бойко Борисов да изглежда неадекватно с коментарите си\", каза пред \"Дневник\" социалист от ръководството на БСП. В неделя лидерът на ГЕРБ каза, че изключването на Сергей Станишев от листата показва, че БСП вече няма общо с европейските социалисти (какво още каза Бойко Борисов четете  тук ). Изходът от неделния пленум социалисти определят като доказателство, че БСП не е вождистка партия, както самият Станишев я определи заради първоначалната подредба на листата. А че всъщност била най-демократичната политическа формация у нас. Корнелия Нинова обаче направи опит да не зачете партийните номинации и да предложи своя листа, както правят в лидерските партии. Социалисти мислят, че е наивно да е смятала, че няма да има искания за подреждане чрез таен вот, но може би е разчитала, че няма да има толкова много допълнителни кандидати и такова драстично разместване на листата. Други пък коментират, че вероятно се е чувствала длъжна да спази думата си да не включва Станишев, към който също има много критики в партията. Изказването на Нинова, че  след пренареждането на листата няма да носи отговорността за резултатите от изборите с оставка , показва, че тя със сигурност възприема случилото се като поражение. Според социалисти по време на целия пленум тя се е опитвала да изглежда смирена. Други пък казват, че доколкото я познават, би трябвало да е била бясна от резултата, но ще се опита да извади най-доброто от ситуацията. Колкото до позициите ѝ в партията - те може и да изглеждат отслабени, но на този етап вътрешната опозиция няма да направи опит да я смени.  Случаят \"Иво Христов\" и ничиите хора в БСП Най-голямата изненада се оказа началникът на кабинета на президента Румен Радев Иво Христов, който при явно гласуване на местата за гражданска квота по волята на Корнелия Нинова получи четвъртото място в евролистата. Включването му сред кандидатите е било изненада и за най-близки до Нинова хора в партията. Съвсем неотдавна той оглави и новосъздадения стратегически съвет към президента. \"Вероятно решението е взето 24 часа преди обявяването на листата. В тази партията по-дълго не може да се пази тайна\", коментира социалист от ръководството на БСП пред \"Дневник\". По неофициална информация Иво Христов е дал съгласие да бъде издигнат за кандидат за евродепутат в софийските райони, но според социалисти това не е станало по настояване на Корнелия Нинова. \"Дали има някаква уговорка между нея и президента Румен Радев - това знаят само двамата. Със сигурност обаче включването на Иво Христов в листата не става без знанието на президента и до известна степен опровергава слуховете, че той ще прави партия\", смятат социалисти. Другата изненада в листата е по-обяснима - младите социалисти Петър Витанов и Цветелина Пенкова се издигнаха до второ и трето място в евролистата, защото са според партийци \"ничии хора\". \"Двете фракции в Националния съвет на БСП - тази на Нинова и тази срещу Нинова, се чудеха кои кандидати за евродепутати да подкрепят и кои - не. Така Деница Златева и Янаки Стоилов загубиха подкрепа и отидоха на по-задни позиции в листата. А младите лица, които са ничии хора и нямат \"грехове спрямо партията\", получиха гласове и от двете фракции\", смятат социалисти. В партията прогнозират силна кампания на претендентите, които ще разчитат на гласуване с преференции, за да получат по-предно място в списъка с кандидати. Това всъщност било в полза на БСП, тъй като кандидатите ще се борят за всеки глас. Според социологическите прогнози сигурните места са 5-6.", "date": "2019.04.16", "title": "В БСП след евролистата: загуба за Нинова, но нещо добро за партията"}
{"url": "https://www.dnevnik.bg/sviat/2019/04/16/3419856_obrazovanite_biagat_magreb_se_obezkurviava/", "text": "Цифрите са тревожни. През лятото на 2018 година вътрешният министър на Мароко информира, че година след година над 600 марокански инженери напускат страната. А това е огромно обезкървяване на страната, което силно затруднява инфраструктурното ѝ модернизиране. При това инженерите са само част от обхватното изтичане на мозъци, с което Мароко трябва да се бори. Всяка година 8000 компютърни специалисти също напускат Мароко, както изтъкна президентът на мароканското сдружение за информационни технологии Салва Белкезиз-Каркари. През последните три години ситуацията се изостри допълнително, казва социоложката от института за африкански изследвания в Рабат Фатима Аит Мадани. \"Последните три випуска от инженерния институт са емигрирали. Това са общо 760 инженери\", казва тя. През последните години в Мароко се наблюдава една нова тенденция: страната напускат не само студенти и абсолвенти, а и вече утвърдени специалисти. \"Те вече работят в Мароко, но се стремят към по-добри условия за живот в Европа и най-вече към по-добри шансове за образованието на децата си\", казва експертът в интервю за ДВ. Подобна е ситуацията и в другите държави от Магреб. От 2011 година насам 10 хил. инженери са напуснали Тунис. Положението се изостри особено след 2015 година, когато мното тунизийци се разделиха с надеждата за подобряване на икономическото положение в страната. Оттогава насам 69 хил. тунизийци се заминали в чужбина, за да търсят работа, казва ръководителката на офиса на международната организация за миграцията в Тунис - Лорена Лиандо. А тази цифра отговаря на 1.7 процента от трудоспособното население на Тунис. Проблемът с изтичането на мозъци е тема и в Алжир. Понастоящем във Франция работят 15 хил. алжирски лекари. Други 4 хил. са подали молби за напускане на страната в обозримо бъдеще. Причините трябва да се търсят в лошото заплащане на лекарите в Алжир и в остарялата държавна здрава система. В държавната здравна система на Алжир работят над 50 хил. лекари. Болниците разполагат със солидна леглова база от 150 хил. легла. Но държавната здравна система няма конкуренция от частна система за здравеопазване. Системата е остаряла и неефикасна. Недоволството от лошите трудови условия и мизерното заплащане прогонват все повече добре образовани хора. Студия на ОИСР показва, че през 2010 година 5 млн. добре образовани хора от трите държави на Магреб са работили в чужбина. План Маршал за Африка Как може да бъде спряно изтичането на мозъци? Федералното министерство за икономическо сътрудничество дава отговори на този въпрос в своя \"План Маршал за Африка\". Този план обхваща първоначално икономическа помощ. Чрез този план ще бъдет подкрепяни млади основатели на фирми. Това обаче няма да става само чрез паричен трансфер. Федералното министерство за икономическо развитие разработва с партньорите от банките на място подходящи финансови услуги като кредити, заеми в местна валута и застрахователен риск. Федералното министерство за икономическо развитие се застъпва и за стабилно енергоснабдяване, от което са зависими най-вече индустриалните предприятия. С оглед на износа трябва да бъде създадена инфраструктура за гарантиране на качеството, за да отговарят произведените стоки на европейските изисквания. Планът Маршал за Африка обаче не се ограничава само до икономическите фактори. Инвестициите в сферата на сигурността, мира и стабилността трябва да допринесат за по-доброто развитие на трудовия пазар. Също както и инвестициите за установяване на демократични стандарти. Прозрачността и борбата срещу корупцията са още една предпоставка за задържането на високо образованите хора в родните им страни, които спешно се нуждаят от тях.", "date": "2019.04.16", "title": "Образованите бягат от Северна Африка"}
{"url": "https://www.dnevnik.bg/sviat/2019/04/16/3420009_eto_kakvo_se_sluchva_kogato_pluzne_epidemiia_ot_morbili/", "text": "Една от най-бедните страни в света, Мадагаскар, страда от сериозна епидемия от морбили, също както и една от най-богатите - САЩ. И макар че и двете епидемии от потенциално смъртоносната болест се обясняват с една и съща причина - неваксинирани деца, корените на тази причина не биха могли да бъдат по-различни. Повече от 1200 души, най-вече под 15-годишна възраст, са  починали от морбили  в Мадагаскар от септември насам. С почти 120 000 заболели епидемичният взрив е най-тежкият от десетилетия в островната държава. Когато четиригодишната дъщеря на Мари-Жан Рандриамахефи се разболяла, 44-годишната чистачка, която живее в беден квартал на столицата Антананариво, я завела на ветеринар. Тя нямала достатъчно пари за друг лекар. Макар че е трябвало да плати за прегледа, самите ваксини в Мадагаскар са безплатни, но много родители не знаят това. Тази неосведоменост е ключов фактор в страната, в която според Световната банка над 75 процента от населението живее с по-малко от два долара на ден. Когато дъщеря й не оздравяла, Рандриамахефи решила да я заведе в болница, но докторът отказал да я приеме, защото майката нямала седемте долара, които трябва да плати за преглед. Тя обвинява себе си, задето не е ваксинирала дъщеря си, и през сълзи казва: \"Аз съм виновна!\" В края на краищата Рандриамахефи взела пари назаем, за да заведе дъщеря си на лекар, и след това детето оздравяло напълно. ДПА чу много подобни истории от майки в няколко различни райони на страната. Често родителите трябвало да вървят пеша няколко километра, за да стигнат до клиника, а при това някои болници не държат запас от ваксини поради липса на хладилници. Някои родители просто не знаели кога трябва да ваксинират децата си. Не такава е ситуацията в САЩ, където родителите са информирани и призовавани да ваксинират децата си. През последните години обаче \"анти-вакс\" движение се зароди в САЩ и Европа сред родителите, които обвиняват ваксините, че причиняват състояния като аутизъм при децата им. На Запад шарката  морбили беше почти изкоренена,  преди неотдавна да се появи отново. Шабир Мадхи, професор по ваксинология в Университета Витватерсранд в Йоханесбург, вижда ярък контраст между епидемиите от морбили в бедните страни и в по-богатите държави. В по-бедните страни \"крехките и недофинансирани здравни системи и разселените общности (включително бежанци), допринасят за липсата или недостатъчното  ваксиниране на децата.  На Запад \"установяваме, че погрешни страхове, ненаучни теории и разпространение на фалшива информация са довели до неправилна представа за съотношението между риска и ползата от ваксинирането срещу морбили\", каза той за ДПА. По-рано този месец властите в Ню Йорк обявиха обществено извънредно здравно положение и издадоха заповед за задължителна ваксинация след \"огромен скок\" на случаите на  заболяване от морбили . За приблизително три месеца от началото на годината американският Център за контрол и превенция на заболяванията е регистрирал 465 случая на морбили в 19 щата. Центърът съобщи, че през 2019 г. се наблюдава \"вторият най-голям брой на случаите на морбили в САЩ, откакто болестта беше изкоренена през 2000 г.\". Украйна, Филипините и Конго също регистрираха големи епидемични взривове напоследък. Световната здравна организация (СЗО) обяви \"колебливата имунизация\" като една от д есетте заплахи пред световното здравеопазване през 2019 г ., като предупреди: \"неохотата или отказът от имунизиране въпреки наличието на ваксини заплашва да елиминира напредъка, постигнат в справянето с предотвратимите чрез ваксини заболявания\". Многобройни научни изследвания са показали, че няма връзка между аутизма и ваксината MMR (срещу морбили, паротит и рубеола). И въпреки всичко има информации, че някои родители в САЩ дори организират опасни \"морбили-партита\", за да се опитат да имунизират децата си чрез контакт със заразен. Отново в Мадагаскар - неправилното диагностициране на морбили също допринася за проблема. 36-годишната майка Ерика Хантриниайна разказва как е завела болната си дъщеря Кайла, на 6 години, на лекар, който й поставил диагноза алергия. Грешката се оказала почти фатална. \"Всеки ден се появяваха нови и нови усложнения. Тя кашляше силно, очите й бяха зачервени, после получи диария и повръщане, имаше язвички (афти) в устата и не можеше да се храни\", разказа майката пред ДПА. Детето получило и сърцебиене. \"Сякаш сърцето й щеше изскочи от гърдите\", каза жената. Според д-р Раул Камаджеу, експерт по имунизациите в УНИЦЕФ, здравната система в Мадагаскар просто не е в състояние да осигури ваксинация за всички. Масовата епидемия от морбили в Мадагаскар е \"злокобна илюстрация на това как е изглеждал светът преди ваксините. Нещо, което родителите в развития свят, които подкрепят движението \"анти-вакс\", са забравили\", казва той. /БТА", "date": "2019.04.16", "title": "Ето какво се случва, когато плъзне епидемия от морбили"}
{"url": "https://www.dnevnik.bg/sviat/2019/04/16/3420025_leshoiadi_krujat_okolo_partiiata_na_berluskoni/", "text": "Бившият италиански премиер Силвио Берлускони може да пострада от масово дезертьорство от неговата партия \"Форца Италия\" (Напред, Италия), ако тя се представи зле на изборите за Европейски парламент следващия месец, излагайки на риск самото й бъдеще, казват политици от тази формация. Всяко раздробяване на партията би укрепило позицията на вицепремиера  Матео Салвини , лидер на дясната \"Лига\", като безспорен водач на консервативния блок в Италия, и потенциално би подсилило управляващата коалиция в парламента. Те също така почти сигурно биха довели до оттеглянето на Берлускони на заден план в политиката и биха отворили път пред ново ръководство, което да се опита да възстанови тази умерена десноцентристка партия, която едно време бе доминиращ фактор, а днес е под натиск от евроскептични националистки формации. В миналото многократно беше писан политическият некролог на Берлускони, обаче  82-годишният медиен магнат винаги опровергаваше критиците  и си връщаше централна роля в италианския обществен живот. Обаче предвид трайния спад на подкрепата за партията му в проучванията на общественото мнение и превръщането на някогашния й младши партньор - \"Лигата\", в най-популярната партия в Италия, ветераните от \"Форца Италия\" все повече се тревожат. \"За бъдещето ни е много важно да спечелим поне 10 процента на европейските избори. Слезем ли под този психологически праг, хората ще ни напуснат и ще се опитат да се присъединят към Лигата. Това е Нютоновият закон за гравитацията - големите формации привличат малките\", каза пожелал анонимност високопоставен депутат от \"Форца Италия\" и бивш министър. От началото на април партията получава между 8.7 и 12.1 процента в социологическите проучвания, спрямо 14-те процента, които спечели в националните избори от 2018 г.. Подкрепата за Лигата е между 30.5 и 35.7 процента. \"Ако \"Форца Италия\" не успее да преразгледа ръководството си и дневния си ред, тя поема сериозни рискове\", каза директорът на социологическия институт \"Икс\" Роберто Вебер. Дезертьори Въпреки че Лигата и \"Форца Италия\" се явиха заедно на миналогодишните избори, отношенията им се влошиха, след като Салвини изостави съюзниците си и влезе в коалиция с антисистемното \"Движение 5 звезди\", което е трън в очите на Берлускони. Двете партии продължават да са заедно на местни избори, но \"Лигата\" даде да се разбере, че може и да няма повече съюз на национално ниво, защото се притеснява, че новопридобитата й популярност ще пострада от свързването на партията с остарелия и демодиран Берлускони. \"Колкото по-дълго управляваме заедно с \"5 звезди\", толкова повече това навлиза в общественото съзнание и за хората ще е трудно да проумеят защо \"Лигата\" би се явила на избори с десноцентристите\", каза председателят на парламентарната група в долната камара на парламента Рикардо Молинари. Лигата обаче може да прояви интерес към привличане на разочаровани политици от \"Форца Италия\", особено в южната част на страната, където се стреми да укрепи влиянието си. Националистите от \"Италианските братя\" - друг дългогодишен съюзник на Берлускони, също изглеждат готови да \"канибализират\" партньора си. За италианските политици отдавна е традиция да сменят партиите. В последния състав на законодателния орган близо 350 от 945-те парламентаристи преминаха в друг лагер по различни причини. Друг техен навик е да напускат потъващите кораби. Молинари се засмя на въпрос дали Лигата би се изкушила да привлече парламентаристи от \"Форца Италия\", особено в Сената, където управляващата коалиция има едноцифрено мнозинство. \"Мисля, че те може да се изкушат да дойдат при нас. Ясно е, че много политици на изборни длъжности от много партии искат да се присъединят към Лигата, каза той. Пожелал анонимност сенатор от \"Форца Италия\" се съгласи с това. \"Законодателите са принудени да се борят с инстинкта си за оцеляване\", каза той. Разочаровани Лидерката на \"Италианските братя\"  Джорджа Мелони  вече отмъква членове на \"Форца Италия\" и ще издигне четирима от бившите хора на Берлускони като кандидати на своята партия на изборите на Европейски парламент на 26 май. \"Политическият проект на Берлускони приключи\" каза евродепутатът Стефано Маулу, който е бил член на \"Форца Италия\" в продължение на 24 години, преди да премине към \"Италианските братя\" през ноември м.г. Мелони работи с едно от най-известните лица от \"Форца Италия\", губернаторът на северната област Лигурия Джовани Тоти, като целта е да се промени обликът на партията след европейските избори, казаха политически източници. \"Италианските братя\" разполагат с подкрепа от около 5 процента според анкетите, но се надяват да я повишат чрез привличане на разочаровани привърженици на Берлускони и по този начин да разширят електоралната си база. Нова формация ще се съюзи с Лигата на бъдещи избори, но няма да влезе в коалицията, защото \"5 звезди\" не иска да разширява управляващия съюз, казаха източници. Друг източник от \"Форца Италия\", пожелал анонимност, очаква Берлускони най-после да отстъпи лидерската позиция при лошо представяне на изборите следващия месец, като водещият претендент да поеме поста според него е бившият модел Мара Карфаня. Берлускони създаде \"Напред Италия\" преди 25 години и въпреки многократни законови и здравословни проблеми никога не е проявявал склонност да се откаже от контрола си или да напусне политиката. Въпреки че е кандидат на европейските избори през май, има признаци, че краят на една епоха наближава. Миналия месец в. \"Джорнале\", който се контролира от семейството на Берлускони, обяви, че закрива редакцията си в Рим, епицентъра на италианската политика, и се съсредоточава върху деловата столица Милано. Този месец Берлускони каза на репортери, че проучва въпроса и няма други коментари. \"Когато Берлускони беше силен, такова нищо никога нямаше да се случи\", каза журналист от вестника, който пожела анонимност заради протичащи синдикални преговори. /БТА", "date": "2019.04.16", "title": "Лешояди кръжат около партията на Берлускони"}
{"url": "https://www.dnevnik.bg/detski_dnevnik/2019/04/16/3417713_uchenici_shte_imitirat_durjavnata_vlast_v_model/", "text": "Над 70 ученици от цялата страна ще имат 5 дни и максимално реалистична обстановка, за да обсъждат бъдещето на България във второто издание на \"Модел Република България\" - симулация на държавната власт. Това съобщи пред \"Детски Дневник\" организаторът на събитието Арно Пигелер, дванадесетокласник в софийската 91 НЕГ \"Константин Гълъбов\". От 17 до 21 април избраните след конкурс ученици ще влязат в ролята на народни представители, министри, президент, международни делегати, инвеститори и журналисти, за да представят идеите си за развитието на България. Моделът е заимстван от съществуващите вече няколко години международна организация Model Unated Nations (\"Модел ООН\") и Model European Union (\"Модел ЕС\"), в които ученици и студенти правят такива симулации. В тези програми за експериментално обучение младите хора решават актуални глобални проблеми и усъвършенстват уменията си в областта на дипломацията, преговорите, критичното мислене, компромиса, публичното говорене, писането и изследванията. Арно Пигелер е присъствал на една такава симулация във Франция и една в Хърватия, тогава му дошла идеята да организира подобна и в България. Миналата година, на първото й издание, са участвали 50 ученици, сега подбраните са сред повече от 150 кандидатствали не само от България, а и от Германия, Гърция, Албания, Румъния. Децата са кандидатствали с кратко мотивационно писмо и есе на тема \"Какво е мястото на България в света\", а информацията за конкурса е разпространена само чрез  страницата  на събитието в социалната мрежа \"Фейсбук\" и от уста на уста, казва Пигелер. Американския университет в Благоевград осигурява терен за провеждането на симулациите, а спонсори - транспорта, храната и нощувките на участниците. Организаторският екип наброява седем души от 91 НЕГ и 7 СОУ, като самата програма е написана и по-скоро адаптирана към българската действителност от Арно Пигелер и Цветомир Николов, а комуникацията е поела Веляна Георгиева. В първите два дни ще се провеждат обучения на участниците и презентации на различни компании, за да могат те лесно да влязат в роля и да не се притесняват по време на симулацията. \"Обученията са важни, защото участниците трябва да са наясно с проблемите, от една страна и с отговорността, която имат като народни представители и министри. Ще следват партийни конференции, заседания на парламентарните комисии. Обстановката ще е формална. Идеята е да е максимално реалистична, затова участниците ще са поставени в обстановка, близка до тази в Народното събрание в Министерския съвет. Ще има заседания, гласувания, както и пресконференции, на които изпълняващите ролята на журналисти ще могат да задават въпроси\", разяснява Пигелер. \"Исках да се направи такова нещо в България, защото виждам, че младите хора акумулират много идеи, които са стойностни и младите се мотивират страшно много, защото виждат, че политиката не е чак толкова далеч от тях. И това послание много ми хареса, защото самата атмосфера е много приятна и се научават много неща\", продължава той. Четири ще са парламентарните комисии тази година - икономика, международни отношения, високи технологии и екология. Студенти от специалността пазарна икономика да присъствали на миналогодишната тема \"Бюджет 2019\", а тази година организаторите искат да е по-широк кръгът от обсъжданите теми. Гост лектор на събитието ще бъде президентът (2012 - 2017 г.) Росен Плевнелиев, ще има представители и на бизнеса, преподаватели от Американския университет в Благоевград.", "date": "2019.04.16", "title": "Ученици ще имитират държавната власт в \"Модел Република България\""}
{"url": "https://www.dnevnik.bg/sviat/2019/04/16/3419861_prevratut_v_sudan_pritesni_durjavite_ot_zaliva/", "text": "Саудитска Арабия и Обединените арабски емирства се примириха със свалянето на суданския президент Омар Башир, но се страхуват страната да не изпадне в пълна разруха, което би дестабилизирало Африканския рог, накърнявайки техните интереси. \"През последните години Судан доби по-голямо значение в стратегически план за страните от Залива, затова падането на Башир по дефиниция е граничен момент\", изтъква Елизабет Дикинсън от Международната кризисна група. След неколкодневно мълчание саудитското кралство и съюзените с него емирства вчера реагираха предпазливо - \"в името на стабилността\", на отстраняването на Башир, осъществено от суданската армия под натиска на улицата. От друга страна, Катар, който имаше известно влияние върху режима на Башир преди неговото сближаване с Рияд, все още пази притеснено мълчание. Реакциите на Рияд и Абу Даби бяха облечени в грижливо премерени формулировки. Двете столици заявиха \"подкрепа за суданския народ\", изразиха надежда за \"мирен преход\" и добавиха неясни обещания да подпомогнат страната, която с всеки ден затъва повече и повече в икономически хаос. Карим Битар от Института за международни и стратегически отношения напомня, че \"Саудитска Арабия и Арабските емирства са враждебни по природа към всеки народен бунт\". \"Тези сили предпочитат статуквото. Опасяват се, че всяко брожение, всеки национален протест може да плъзне като зараза\", обясни той пред АФП. Според него \"страните от Залива следят с боязън събитията в Судан и ще направят всичко възможно, за да осигурят приемственост в прехода, сиреч Судан да остане под властта на военните\". \"Неизбежна промяна\" \"Държавите от Залива не желаят насилствено предаване на властта. Те не желаят да се повтори трагедията от Либия, Сирия или Ирак; единственият начин е мирно предаване на властта\", подчертава например Мустафа Алани от изследователския институт \"Гълф рисърч сентър\" в Дубай. Рияд и Абу Даби - продължава той, - са стигнали до заключението, че и в Судан също като в Алжир \"промяната е вече неизбежна\", стига процесът да остане под контрола на военните. Саудитска Арабия и ОАЕ са нетърпими към всякакви стихийни вълнения, каквито хвърлиха в хаос Либия през 2011 г. и насърчиха подема на ненавижданите от тях \"Мюсюлмански братя\" в Египет и донякъде в Тунис. Те се намесиха без колебание с военна сила в съседен Йемен, щом преходът там тръгна накриво и бунтовниците хуси, смятани за близки до Иран, получиха възможност да завладеят обширни зони в страната, включително столицата Сана. В йеменската война те бяха подпомогнати на терена от суданската армия, изпратена от сваления президент Омар Башир, в рамките на военната коалиция под саудитско командване, действаща в тази страна от 2015 г. И напротив, Катар, който близо две години е в конфликт с Рияд и Абу Даби, изглежда недоволен от ставащото в Судан. При все че Доха \"по принцип подкрепя опозициите\" - изтъква Битар, - близостта й с режима на Башир я поставя в неловка ситуация. \"Овладян преход\" \"Судан засяга редица жизнени интереси на страните от Залива\", подчертава Елизабет Дикинсън от МКГ. \"Той се открои като ключов съюзник на Саудитска Арабия срещу иранското влияние в Африканския рог и Хартум изпрати войски в Йемен\", казва тя. Същевременно страната е \"решаващ играч в спора между Етиопия и Египет за използването на водите от Нил и може да послужи за основа на бъдещата продоволствена сигурност в Залива\", добавя аналитикът. По думите ѝ \"една от целите на страните от Залива е да поддържат стабилността на Судан, бранейки държавните институции, докато траят реформите и преходът\". \"Не сме в положението на Залива от 2011 г., когато тези страни бяха абсолютно против всякакъв преход\", изтъква Дикинсън, според която \"с оглед твърде крехкия като цяло регион един овладян преход може би най-добре ще гарантира напредък\". В края на миналата седмица Международната кризисна група предупреди, че \"ако Судан потъне в хаос, безредиците може да прелеят отвъд границите\". /БТА", "date": "2019.04.16", "title": "Превратът в Судан притесни държавите от Залива"}
{"url": "https://www.dnevnik.bg/kultura/2019/04/16/3419973_izlojbata_portret_na_priiatel_prevrushta_rejisyora/", "text": "Режисьорът и сценарист от киното Иглика Трифонова се превръща в куратор на изложбата \"Портрет на приятел\" - петата от поредицата на \"Другото око\" на Софийска градска художествена галерия, която се открива днес от 18 ч. и ще посреща посетители до 2 юни. Проектът \"Другото око\" започва още през 2010 г. и цели да представи един различен поглед към творбите от фонда на галерията. Идеята е творчески личности, които не са изкуствоведи, да получат достъп до музейната колекция, да изберат посока и идея за експозиция. Селекцията й е резултат от множество разговори и представя един нов поглед към една всъщност многократно коментирана тема - портретът. \"Избирах портретите по тяхното въздействие, по силата на присъствието им. Толкова пъти и с операторите, с които съм работила, и с актьорите, и с публиката съм говорила за това присъствие. В него има нещо неподдаващо се на описание, нещо толкова енигматично и толкова привлекателно\", отбелязва режисьорът-куратор в съпътстващия изложбата каталог и допълва: \"Най-красиво биха му стояли думите на Шекспир \"създадено от материя, от която сънищата са създадени\"...  Интересно е, че с нейния избор някои от творбите напускат музейните хранилища за първи път и успяват да представят някои добре познати имена в различна светлина. \"Има човешки лица, които светлината харесва, има такива, които ти се запечатват и дълго не можеш да избягаш от тях... Между портретите има известни българи, чиито лица всички разпознаваме, има и анонимни хора, живели някога или днес\", пише още Трифонова, според коят \"художническата работа по портрета е вдъхновение и умение, и в същото време отговорност към обекта\". В изложбата са включени над 100 произведения от различни жанрове като живопис, скулптура, фотография, създадени в периода между края на XIX в. и първото десетилетие на XXI в. Сред авторите се открояват Златю Бояджиев, Иван Мърквичка, Владимир Димитров- Майстора, Генко Генков, Иван Ненов, Лика Янко, Иван Лазаров, Светлин Русев, Павел Койчев, Атанас Пацев и Васка Емануилова.", "date": "2019.04.16", "title": "Изложбата \"Портрет на приятел\" превръща режисьора Иглика Трифонова в куратор"}
{"url": "https://www.dnevnik.bg/bulgaria/2019/04/16/3420204_vaklin_sujaliavam_che_sluchaiat_ivancheva_ot/", "text": "Не се чувствам употребен. Случаят \"Иванчева\" се превърна в политически, а той е чисто криминален и затова съжалявам, каза днес по \"Нова телевизия\" бизнесменът Александър Ваклин. По обвинение за получен от него подкуп вчера бившият кмет на столичния район \"Младост\"  Десислава Иванчева беше осъдена на 20 години затвор . \"Аз изпълних своя своя дълг и дадох възможност на институциите да работят. останалото е в ръцете на съда и той реши\", каза още Ваклин. Той обобщи, че делото е минало при невероятен натиск над обществото пред медии и ПР акции, идващи от защитници на Иванчева и Петрова. Бизнесменът посочи, че като страничен наблюдател е доволен, че съдът може да поведе война с корупцията, въпреки несъвършеното законодателство, което затруднява събирането на доказателства и оставените вратички за измъкване. \"Присъдата е тежка. Тя стряска и мен, но това е решението на законодателя, който е преценил, че за това престъпление срещу обществото трябва да има такова наказание\", каза в заключение Александър Ваклин. Пред Би Ти Ви адвокатът на Биляна Петрова - Емануил Йорданов, също коментира темата и факта, че клиентката му е осъдена за искане на подкуп. \"Не виждам как Петрова ще постигне съгласие за подкупа, след като по това Ваклин разнася парите, които са определена сума и които е решил да подхвърли\", каза той. По думите му след произнасянето на присъдите е имало коментари, че ако двете са били убили бизнесмена, е щяло да има по-леки присъди. \" В СРС-тата няма нищо от нещата , в които са обвинени, на повечето места записите са неясни. В закона пише, че не може да има присъда само на база СРС-та, освен това те са използвани и в нарушение със закона. Досъдебното производство може да се използва за учебник за нарушения\", каза адвокатът и допълни, че подобни присъди от 20 години се дават за тежки престъпления като убийства. Бившият пиар на община \"Младост\" заяви пред медията, че \"демокрацията никога не е била по-застрашена\", а Ваклин е част от организирана престъпна група, което твърдение може да докаже пред съда, ако бъде съден за клевета.", "date": "2019.04.16", "title": "Ваклин: Съжалявам, че случаят Иванчева от криминален се превърна в политически"}
{"url": "https://www.dnevnik.bg/politika/2019/04/16/3420234_obediniavame_vsichki_sili_sreshtu_pulziashtata/", "text": "Обединяваме всички сили срещу пълзящата диктатура, която искат да ни наложат нашите опоненти, каза днес премиерът и лидер на партия ГЕРБ Бойко Борисов, след като днес беше подписано споразумение за съвместна работа на евроизборите с партия \"Никола Петков\". Борисов допълни, че БСП все по-зле прикриват целите си за налагане на диктатура и техните брутални действия са станали публично известни. Лидерът на ГЕРБ посочи, че сътрудничество с малки партии, които са силни по места, ще се търси и за местнитe избори. Лидерът на партия \"Никола Петков\" Венцислав Върбанов обяви, че тя ще мобилизира своите структури и ще работи за категорична победа на ГЕРБ на евроизборите. \"Смятам че това е най-балансираната листа и в нея има хора, които ще защитят нашите интереси в Европейския парламент. Надявам се всички останали демократично ориентирани структури, които се колебаят накъде да тръгнат, да подкрепят ГЕРБ\", каза още Върбанов. След подписването на споразумението с ПП \"Никола Петков\" председателят на предизборния щаб на ГЕРБ Цветан Цветанов обяви, че предстои подписване на споразумение за евроизборите с \"Гергьовден\", \"Съюзът на репресираните\" и \"Български демократичен форум\". ГЕРБ  има подписано споразумение за подкрепа  на евроизборите със СДС, които дори получиха избираемо място в евролистата, както и с \"Обединени земеделци\".", "date": "2019.04.16", "title": "Обединяваме всички сили срещу пълзящата диктатура, обяви Борисов (видео)"}
{"url": "https://www.dnevnik.bg/kultura/2019/04/16/3420120_martina_koiato_igrae_irina_i_viarva_vuv_vsichko_koeto/", "text": "Какво е след няколко години на сцената една от първите ти роли на големия екран да е главна, а филмът, в който си се снимал, да обикаля по фестивали и често да е награждаван? Един от хората, които могат да отговорят на този въпрос, е Мартина Апостолова. Тя не само играе главната роля в дебютната пълнометражна лента на Надежда Косева \"Ирина\", но сякаш отдавна е забравила, че има спирачки, защото влиза от представление в представление, придвижва се често с кола, но е щастлива, когато се качва на мотора си и забравя за света, плувайки в чувството на всеобхватната свобода, която тази машина й носи. За нея успехите на \"Ирина\" идват ненадейно, защото вместо да мисли каква би била съдбата на филма, тя се фокусира върху това да изгради ролята си и да оправдае доверието, което са й гласували нейните учители – Снежина Петрова, Цветана Манева, Възкресия Вихърова. А през вечерите любителите на по-алтернативните заведения могат да я открият в ъндърграунд бара, в който тя работи. \"Не се срамувам да го кажа, защото доста колеги също правят това. Човек просто трябва да си изкара прехраната по някакъв начин\", отсича тя. Пътят към \"Ирина\"  Във филма се озовава, след като режисьорът Надежда Косева я гледа в представление на Десислава Шпатова. И не я харесва изобщо. Но когато Мартина излиза от залата, Надежда Косева забелязва как тя се държи с баба си и вижда главния герой на филма си в нея. Естествено, това не й носи ролята наведнъж. Предстоят 3 месеца кастинги, но за нея времето няма значение, а и в края именно тя застава пред камерата. За Мартина \"Ирина\" е филм за човещината и за надеждата, че всеки човек, независимо от социалното си положение и белезите от пътя му през живота, все още е в състояние да \"бръкне в душата си, да я отвори и да обърне внимание на емоциите, които живеят в нея и които често забравяме.\" За нея наградите са пътни знаци, които й показват, че е на правилния път. \"Не съм се възгордяла или нещо подобно. В България има адски много талантливи колеги и хора на изкуството, които не по-малко заслужават да бъдат награждавани за работата си\", казва уверено тя, докато си свива цигара от отворения пакет с тютюн. Мартина никога не се е замисляла дали да става актьор. Не е вземала решение да влезе в театъра, а по-скоро не се е съпротивила театърът да я вземе. От малка е като дете в деня преди Коледа, когато баба й я води на опера и балет, а майка й – на театър. Днес се чувства по същия начин, когато й предстои да излезе на сцената. Детството й преминава между София и къщата на дядо й в град Рила. Тъкмо там, на стадиона, тя открива страстта по моторите – учи се на жълт \"Симсон\", собственост на нейн приятел. Не знае със сигурност дали е от последното поколение, изкарало детството си навън, но цени тези спокойни и блажени години, останали в миналото. Киното и театърът  За нея киното е изкуство, в което няма място за фалш и преиграване. \"Киното е магия, в която се потапяш за два-три часа. И един друг свят започва да съществува в теб, а ти започваш да съществуваш в него\", пали цигарата си тя. \"Всъщност Надя (Надежда Косева – бел. ред.) намери най-точния израз за връзката между театъра и киното. Тя каза, че театърът е лупа, а киното е микроскоп\", обяснява Мартина. Един от първите хора, които я грабват в театъра, е Касиел Ноа Ашер. Когато е на 12 години, Мартина я гледа в моноспектакъл в Младежкия театър. Снежана Петрова и Цветана Манева са толкова важни за нея, че щом разбира, че те преподават в Нов български университет, не се замисля и дори не кандидатства в НАТФИЗ. Съзнава, че това е рисков ход, тъй като към актьорите, завършили НБУ, има голямо подозрение, но е доволна на наученото там. \"Никой не те принуждава да работиш по дадена система. Не ти обясняват, че това го е казал Станиславски и друго не съществува, например. Запознават те с работата и методите на различни школи, за да разполагаш с по-голям набор от инструменти. И да можеш да вземаш това, което ти трябва в конкретния случай\", коментира тя. Определя се като реалист. Но реалист, който вярва в зачитането на всяко нещо, което носи душа. За нея то може да бъде както човешко същество, така и растение или животно. Вярва, че отношението на хората към заобикалящия ги свят трябва да бъде добро. \"Дори това да не ни спаси, поне ще ни даде малко положително време и добри преживявания на тази земя\", казва тя. Друго нещо, в което вярва докрай, е свободата. Тя приема ударни дози от нея, когато играе, но и когато кара мотор. От няколко години има свой собствен и не може да му се нарадва. \"Не мисля за нищо друго, докато карам. Това е най-хубавото чувство на света\", твърди тя. Не е лесно да си млад актьор  Естествено, нищо не е лесно и Мартина не иска да мълчи, когато става дума за трудностите, които среща младият актьор при реализацията си. \"Не мисля, че те са само при актьорите. Всички хора, които са се отдали по някакъв начин на изкуството, се сблъскват със стени\", разказва тя. Основният проблем в живота на младия актьор е общовалиден за мнозина – как да се издържаш. \"Това води до недостиг на време, на сън. Не съм единствената, която работи по барове\", отбелязва Мартина. А когато е била щатен актьор в Благоевградския театър, тя е била постоянно ангажирана и в София. За нея това са две години, изкарани в нещо като сън, \"но въпреки всичко - прекрасен сън\". \"Сутрин в Благоевград имам репетиция или детско представление. Вечерта е същото, независимо дали е в Благоевград или в София. След това отивам на работа в бара. А сутринта се качвам на първия автобус за Благоевград\", казва тя напълно спокойно, без по никакъв начин да негодува или да се ядосва. \"Но това е едно неспирно издевателство над човешките възможности. Ако я нямаше вечерната работа, може би щеше да е по-лесно да се справи човек. Но как да кажеш край на нещо, което ти носи парите, с които дори пътуваш до театъра\", продължава тя. По думите й най-трудното е, че когато живееш по този начин, в един момент концентрацията ти намалява до \"абсолютния минимум\". Тогава като актьор не усещаш, че можеш да дадеш достатъчно и започваш да се чувстваш непълноценен. \"Чудиш се как да спасиш положението и да не прецакаш колегите. Иначе е ясно, че заплатите в театрите не стигат за нищо. Не дай си Боже да живееш на квартира. А има и колеги, които изхранват семейства с тези заплати!\", изтъква тя. Въпреки участието ѝ в \"Ирина\" и успехите на филма до този момент, ангажиментите й на този етап са по-скоро в театъра. В момента Мартина репетира в представление на Възкресия Вихърова, което я прави много щастлива. \"Историята ТИ (ти) в мен\" е третият проект, в който Мартина работи с един от любимите си режисьори и свои учители. А на сцената си партнира с част от останалите учители от студентските години. Премиерата им бе този уикенд в Пловдивската \"Баня старинна\", а спектакълът се очаква наесен и в София. И тъй като Мартина очевидно е работохолик, паралелно репетира и в представление, което е по-скоро физически пърформанс с режисьор Марион Дърова. \"Машина за омраза\" ще има своята премиера на 17 и 18 април от 19.30 в ДНК. Другата ѝ кариера – тази на барман - й е донесла едни от най-добрите приятелства. И я обогатява всяка вечер. \"Имам съзнанието да попивам от хората, които срещам – държанието им, дори влиянието на алкохола върху тях. Дали са дошли тъжни, или уморени от работа. Какво се случва с конкретния човек в рамките на 2-3 часа. Независимо дали се е напил, или просто се е отпуснал малко. Как реагира, когато някой очевидно му допада\", разказва тя. \"Смятам се за наблюдателен човек и барът ми е свършил много добра работа. Сигурно това е една подсъзнателна причина, за да продължавам да работя точно това. Най-съзнателните са ясни – трябва да се издържам\", завършва Мартина", "date": "2019.04.16", "title": "Мартина, която играе Ирина и вярва във всичко, което носи душа"}
{"url": "https://www.dnevnik.bg/video/2019/04/16/3420241_video_francuzi_peiat_ave_mariia_pred_plamnalata_notr/", "text": "Пожарът в катедралата \"Нотр Дам\" снощи достигна момент, в който властите допускаха, че катедралата може и да не бъде спасена. Тогава в множеството, събрало се недалеч от храма, някои запяха. Кадрите с \"Аве Мария\" обиколиха социалните мрежи - един от видеоклиповете бе гледан над 3.5 млн. пъти само за няколко часа. Британски медии отбелязват, че обикновено \"Аве Мария\" звучи вътре в катедралата, в която могат да се поберат до 9000 души и където всяка неделя има концерти. \"Не е възможно да се опишат... сълзите, като гледа човек как 800 години история изчезват за по-малко от час\", казва кореспондентът на \"Вашингтон пост\" в Париж.", "date": "2019.04.16", "title": "Видео: Французи пеят \"Аве Мария\" пред пламналата \"Нотр Дам\""}
{"url": "https://www.dnevnik.bg/sviat/2019/04/16/3420247_aneta_frankin_stana_purvata_jena_poluchila_pocheten/", "text": "Покойната певица Арета Франклин получи посмъртно почетна награда \"Пулицър\" за своя принос към американската музика и култура по време на присъждането на отличията, което стана вчера, съобщава БТА, като се позовава на световните агенции. Тя стана първата жена, наградена с почетен \"Пулицър\". Най-престижната категория спечели вестникът \"Сън сентинел\", издаван във Флорида. Той е отличен в категория \"Служба на обществото\" за отразяването на масовото убийство на деца от училището в град Паркланд, само на няколко километра от редакцията на вестника. В категорията \"Разследваща журналистика\" наградата \"Пулицър\" беше връчена на вестник \"Лос Анджелис таймс\" за разследване на уважаван гинеколог от Университета на Южна Калифорния (USC), който беше уличен в изнасилване на десетки жени.  Информационната агенция \"Ройтерс\" взе две награди - за журналистическа фотография, връчена им за снимките на общо 11 фотографи на премеждията на мигрантите по пътя им от Латинска Америка до САЩ. Втората награда беше за международна журналистика, която \"Ройтерс\" си подели с \"Асошиейтед прес\". За работата си бяха отличени двамата репортери на \"Ройтерс\" Ва Лоне и Каяо Со О, които разкриха убийството на 10 мъже от малцинствата в Минама, извършено от службите за сигурност. За публикацията им двамата бяха задържани в азиатската държава и все още са в ареста. Вестниците \"Ню Йорк таймс\" и \"Уолстрийт джърнъл\" бяха наградени за репортажи за американския президент Доналд Тръмп. Разследването им разкрива плащания на пари, направени от Тръмп по време на предизборната му кампания, за да бъдат убедени жени, твърдящи, че са имали интимни връзки с него, да си мълчат. Материалът на \"Ню Йорк таймс\" е за репортаж, свързан с разследване за данъчните схеми на семейство Тръмп, Американски вестници получиха награди \"Пулицър\" за отразяване на насилие с огнестрелни оръжия в САЩ през 2018 г., предаде \"Асошиейтед прес\". В. \"Питсбърг пост-газет\" получи \"Пулицър\" за съобщаване на извънредни новини за отразяването на масовата стрелба в синагога в град Питсбърг през октомври, при която загинаха 11 души. В. \"Кепитъл газет\" беше отличен за смелостта и отразяването на стрелба в собствената му редакция в град Анаполис, при която бяха убити 5 човека Писателят Ричард Пауърс беше отличен за белетристика. Той получи награда за романа си The Overstory. Наградата за биография беше присъдена на Джефри Стюарт за \"Новият негър: Ален Лок\", а Дейвид Блайт спечели в историческата категория с книгата си \"Фредерик Дъглас: пророк на свободата\" \"Пулицър\" са най-престижните награди за американска журналистика. Връчват се всяка година, като първите са били през 1917 г. Определянето на победителите в различните категории зависи от комисия от 18 души, съставена от бивши носители на \"Пулицър\" и уважавани журналисти и преподаватели.", "date": "2019.04.16", "title": "Арета Франклин стана първата жена, получила почетен \"Пулицър\""}
{"url": "https://www.dnevnik.bg/biznes/2019/04/16/3420256_petkova_e_zapoznala_rosatom_s_procedurata_za_izbor_na/", "text": "Продължава отличната съвместна работа между АЕЦ \"Козлодуй\" и държавната корпорация \"Росатом\" в изпълнение на програмата за модернизация на 5-ти и 6-ти блок на атомната централа\". Това каза енергийният министър Теменужка Петкова по време на среща с генералния директор на \"Росатом\" Алексей Лихачов, съобщиха от Министерството на енергетиката. Срещата е била в рамките на XI-я Международен форум \"Атомекспо 2019\" в Сочи, Русия.  Министър Петкова е запознала представителите на \"Росатом\" с етапа, на който се намира процедурата за избор на стратегически инвеститор по проекта АЕЦ \"Белене\". \"Предстои публикуване на документацията в Официален вестник на Европейската комисия. След това ще информираме писмено заинтересованите компании, че 90-дневният срок за подаване на заявления е започнал\", е заявила Петкова, цитирана от енергийното ведомство. Вчера от думи на Петкова се разбра, че поканата ще бъде публикувана в Официалния вестник на Европейския съюз едва в началото на май. Причина за забавянето пък било изискването документите (общо около 100 стр.) да се преведат на всички официални езици на ЕС. Едва тогава документите бъдат публикувани и ще започнат да текат и 90 дни, в които кандидатите да заявят своя интерес. \"Национална електрическа компания\" ЕАД ще довърши процедурата за лицензиране на проекта, е казала Петкова, цитирана от пресцентъра си. Получено е становище от Агенцията за ядрено регулиране, с което се потвърждава валидността на издадените до момента разрешения. Завършването на процедурата по лицензиране ще даде възможност на потенциалните инвеститори да разполагат с пълната информация по проекта, а на българската страна да увери своя дял в бъдещата проектна компания. По думите на Петкова българската страна разчита на партньорство с \"Росатом\" на всички етапи от реализацията на проекта АЕЦ \"Белене\". Двете страни ще продължат активния си диалог във връзка със стартиралата процедура за избор на стратегически инвеститор. По-рано министър Петкова е разговаряла и с представители на американската компания \"Дженерал Електрик\". От тяхна страна бе потвърден интересът им за участие в АЕЦ \"Белене\" като доставчик на част от оборудването и инженер по проекта. \"Дженерал Електрик\" би могла да сътрудничи и при осигуряването на част от финансирането за проекта, стана ясно по време на срещата, пише още в съобщението.", "date": "2019.04.16", "title": "Петкова е запознала \"Росатом\" с процедурата за избор на инвеститор в \"Белене\""}
{"url": "https://www.dnevnik.bg/sviat/2019/04/16/3420255_kremul_shte_dava_po-lesno_pasporti_na_hora_ot_donbas/", "text": "Руските власти са разработили план, според който ще предоставят гражданство по облекчена процедура на жителите на самопровъзгласилите се Донецка и Луганска народна република (ДНР и ЛНР) в Източна Украйна. Това може да стане с указ на президента Владимир Путин, информират източници на вестниците \"Комерсант\" и  РБК . Путин може да подпише такъв указ веднага след втория тур на украинските президентски избори в неделя, потвърждава пред \"Комерсант\" Леонид Калашников, оглавяващ комисията по въпросите на ОНД в Държавната дума. Очаква се желаещите жители на ДНР и ЛНР да получават занапред руски паспорти без задължителните по принцип изпити и без спазване на изискването да са живели в Русия над пет години, посочва РБК. Според източник, близък до ръководството на ДНР, за смяна на гражданството по този указ човек ще трябва главно да покаже паспорт на една от двете \"републики\" и да предаде украинския си паспорт. В регионите на Руската федерация, граничещи с ДНР и ЛНР, е \"подготвена цялата инфраструктура за приемане на (нови) граждани\", отбелязва \"Комерсант\", цитиран от Би Би Си. Законови поправки, приети през март, упълномощиха президента на Русия да определя кой има право да получи руско гражданство по опростена процедура. Същия месец Александър Ходаковски, бивш секретар на съвета за сигурност на ДНР, съобщи за подготвяното издаване на руски паспорти на хората от двете сепаратистки републики. Наред с бившия \"министър на отбраната\" на ДНР Игор Стрелков (Гиркин) той поясни, че при изостряне на военния конфликт в Украйна това ще позволи на Русия \"да заяви, че е необходимо да изпълни дълга си - да защити своите граждани\". Защо е нужно През 2017 г. Владимир Путин подписа указ, с който Русия призна документите, издавани в самопровъзгласилите се републики в Донбас. \"Целта е да бъдат защитени правата на човека и гражданина\", пише в текста. Според местните власти постоянното население на ДНР наброява 2.28 млн. души, а оценки сочат, че в ЛНР живеят 1.45 млн. Двете формирования не са признати от нито една страна, членуваща в ООН. Сценарият за руска паспортизация на ЛНР и ДНР е част от пазарлъка между Москва и Киев за бъдещето на Донбас, коментира източник на РБК, близък до Кремъл. Тази стъпка може да затвори хипотетичния прозорец от възможности за преговори при евентуална смяна на властта в Киев, но Русия не бива да пренебрегва надеждите на хората в двете републики, изтъква източник, близък до руската дипломация. Раздаване на руски паспорти в ДНР и ЛНР веднага след изборите в Украйна ще означава, че Москва не гледа сериозно на перспективата за конструктивни преговори с настоящия фаворит Володимир Зеленски, ако той застане начело на Украйна, смята московският политолог Андрей Колесников. Става дума за \"съзнателно враждебни действия и стратегическо предизвикателство за Зеленски, в чиято програма бе споменато за мир в Донбас\", казва експертът. Сред рисковете при такъв сценарий той посочва и евентуални нови санкции на Запада срещу Русия. /БТА", "date": "2019.04.16", "title": "Кремъл ще дава по-лесно паспорти на хора от Донбас, пишат руски медии"}
{"url": "https://www.dnevnik.bg/skorost/2019/04/16/3420271_krustovishteto_s_katastrofata_na_mestan_otgovaria_na/", "text": "Кръстовището на път Кърджали – Маказа при село Загорско е проектирано, построено и сигнализирано по всички правила на нормативната уредба, по които са изградени всички кръстовища. Това се казва в становище на агенция \"Пътна инфрастуктура\" по повод  инцидента с участието на Лютви Местан . Катастрофата, при която загина дете на шест месеца, а трима души бяха ранени, стана в неделя, а вчера  лидерът на ДОСТ беше привлечен като обвиняем  за причиняване на смърт по непредпазливост. От агенцията призовават експертите от неправителствения сектор и медиите да се въздържат от разпространяването на необосновани и неверни твърдения. В дните след инцидента се появиха информации, че на мястото липсва ограничение на скоростта преди кръстовището въпреки липсата на видимост. В позицията се казва, че проектът за пътна сигнализация е изготвен съобразно Закона за движение по пътищата и е съгласуван от \"Пътна полиция\". Средно на денонощие в участъка преминават над 5000 превозни средства и от пускането на отсечката в експлоатация през 2014 г. досега в района на кръстовището при село Загорско няма пътни инциденти, казват още от агенция \"Пътна инфратруктура\".", "date": "2019.04.16", "title": "Кръстовището с катастрофата на Местан отговаря на всички правила, увериха от пътната агенция"}
{"url": "https://www.dnevnik.bg/sport/2019/04/16/3420272_video_kak_shampionut_dopusna_nai-golemiia_obrat_v/", "text": "Тройка на Ландри Шамет 16 секунди преди края на мача осигури победата на \"Лос Анджелис клипърс\" със 135:131 срещу \"Голдън стейт уориърс\". \"Клипърс\" записа най-големия обрат в историята на двубоите от плейофите в НБА, след като заличи изоставане от 31 точки срещу шампиона. Досега най-големият обрат беше този, при който \"Лос Анджелис лейкърс\" губеше с 29 точки срещу \"Сиатъл суперсконикс\", но спечели мача през 1989 г. С успеха си \"Клипърс\" изравни резултата в серията за 1:1 победи. Лоу Уилямс стана най-резултатен за отбора от Лос Анджелис с 36 точки, към които добави 11 асистенции и две борби.", "date": "2019.04.16", "title": "Видео: Как шампионът допусна най-големия обрат в историята на плейофите на НБА"}
{"url": "https://www.dnevnik.bg/na_put/2019/04/16/3420281_po-malko_ot_10_ot_bulgarite_izpolzvat_formulata/", "text": "През 2018 г. едва 9% от българите използват специализирани сайтове или мобилни приложения, за да запазят нощувка по формулата споделено жилище за екскурзиите си. Това показват данните от изследване на европейската статистическа агенция Евростат. По този показател страната се нарежда на едно от последните места в Европейския съюз. Зад България са само Гърция (8%), Румъния (8%), Словения (8%), Латвия (7%), Чехия (5%) и Кипър (3%). Най-много хора, които запазват нощувките си за екскурзия чрез директен контакт през интернет с друго физическо лице, има в Люксембург – 44%. Следват Ирландия и Малта с 26 на сто, а зад тях е Великобритания с 25%. От Евростат отбелязват, че предлаганите услуги от т.нар. споделена икономика стават все по-популярни в Европа и с всяка година процентът на хората, които ги използват, расте.", "date": "2019.04.16", "title": "По-малко от 10% от българите използват формулата споделено жилище за екскурзиите си"}
{"url": "https://www.dnevnik.bg/razvlechenie/2019/04/16/3420269_rekorden_broi_zriteli_sa_gledali_purvi_epizod_ot/", "text": "Бизо 17,4 млн. са американците, които са гледали първия епизод от финалния сезон на хитовия сериал \"Игра на тронове\", който бе излъчен на 14 април в Северна Америка, а в България заради часовата разилка бе достъпен за абонатите на HBO GO и телевизия HBO на 15 април.  По данните, публикувани от HBO, в неделя американските телевизионни зрители пред екраните са надминали рекордния брой от 16,9 почитатели на поредицата, които гледаха финала на седми сезон преди две години. В социалните медии неделната премиера също бе сред най-обсъжданите теми, особено в \"Туитър\", където епизодът е бил коментиран в над 5 млн. туита и има 11 млн. споменавания в рамките на целия уикенд. Всичките 10 топ глобални теми в \"Туитър\" в края на неделния ден също са били свързани със серията, твърди HBO. Средната гледаемост на епизодите от седми сезон в САЩ е била 32,8 млн., в което влизат и гледанията в услугите, които са на поискване, а от HBO обявиха по-рано, че очакват средната гледаемост за осми сезон да се покачи значително. \"Игра на тронове\" се разпространява в над 150 държави в цял свят, но от компанията твърдят, че е трудно да събират данни за гледамостта в много от тези пазари, заради което е невузможно да бъдат изчислени зрителите в глобален мащаб. В \"Туитър\" най-коментираният момент от неделния епизод е този, в който героят на Кит Харингтън - Джон Сноу разбира истината за своите родители и факта, че неговата любима Денерис Таргериен (Емилия Кларк) всъщност му е леля. Въпреки огромната си база от почтиталите \"Игра на тронове\" далеч не е най-голямото телевизионно събитие в САЩ. Годишният \"Супербоул\" привлича около 100 млн. зрители, а церемонията по връчването на наградите \"Оскар\" през февруари бе гледана от 29,6 млн. американци. Финалният сезон на \"Игра на тронове\" и ще има общо шест епизода. Последният ще бъде излъчен на 19 май.", "date": "2019.04.16", "title": "Рекорден брой зрители са гледали първи епизод от финала на \"Игра на тронове\""}
{"url": "https://www.dnevnik.bg/sport/2019/04/16/3420279_video_zrelishtniiat_final_na_maratona_v_bostun/", "text": "Силен финален спринт, огромно вълнение и минимална разлика белязаха зрелищния край на маратона в Бостън. При мъжете дуелът между кениеца Лорънс Чероно и етиопеца Лелиса Десиса в заключителните метри осигури най-оспорвания финал в надпреварата от три десетилетия. Чероно излезе победител, като завърши за 2.07:57 часа и изпревари с две секунди съперника си. \"Беше нещо невероятно. Не беше лесно\", каза Чероно, за когото това е първи триумф в Бостън. С отличния си финален спринт той попречи на Десиса да вземе третата си победа в състезанието. Това е най-малката разлика между първия и втория в маратона в Бостън от 1988 г., посочва \"Ройтерс\". При жените драма във финалните метри липсваше. Уоркнеш Дегефа от Етиопия дълго водеше самостоятелно, за да завърши за 2.23:41 часа с преднина от 44 секунди пред кенийката Една Киплагат, която спечели маратона през 2017 г. Даниел Романчук стана първият американец, който печели надпреварата за хора в колички от 1993 г. насам. 20-годишният състезател стана и най-младият победител в историята. При жените в колички триумфира швейцарката Мануела Шар, за която това е втора победа в последните три години.", "date": "2019.04.16", "title": "Видео: Зрелищният финал на маратона в Бостън"}
{"url": "https://www.dnevnik.bg/sviat/2019/04/16/3420294_pojarut_v_notr_dam_be_zagasen_po-burzo_ot_ochakvanoto/", "text": "Разследването на пожара в парижката катедрала \"Нотр дам\" започна официално, след като френските власти съобщиха, че пожарът е напълно загасен, предаде в. \"Гардиън\". По-рано френският президент Еманюел Макрон  предупреди, че огънят вероятно ще гори  с дни. Избухналият вчера пожар срути кулата стрела и две трети от покрива на храма, който е един от символите на Париж. Пострадалите вече са трима - освен един пожарникар, за когото бе съобщено вчера, сред тях са и двама полицаи, но нараняванията им са леки. Предстои среща на експерти и архитекти, които трябва да преценят дали сградата, чиято основна структура не бе унищожена при пожара, е достатъчно стабилна (представители на правителството по-рано предупредиха, че може и да не е). Тогава ще може разследващите да започна работа на терен, за да разберат причините за пожара. Засега прокуратурата разследва \"неволно унищожаване чрез огън\". Очаква се да бъдат разпитани хора, участващи в реновацията. Вчера се появи неофициална информация, че е възможно пожарът да е свързан именно с тези дейности. Стойността на щетите предстои да се оцени, както и да се направи списък на унищожените реликви и творби. Повреди е нанесъл не само огънят (при температури над 800 градуса), а и водата, изливана от пожарникарите, както и на част от известните цветни витражи. След съобщението, че пожарът е напълно загасен, екипът на Макрон обяви, че той временно спира кампанията си за изборите за европарламента заради пожара.", "date": "2019.04.16", "title": "Пожарът в \"Нотр Дам\" бе загасен по-бързо от очакваното, започва разследване (видео)"}
{"url": "https://www.dnevnik.bg/gradska_sreda/2019/04/16/3420314_trotoari_po_ul_graf_ignatiev_biaha_remontirani_otnovo/", "text": "Локвите, появили се след дъждовете по новата настилка на ул. \"Граф Игнатиев\", накараха възложителя Столична община да изиска пореден ремонт на ремонта от фирмата изпълнител \"Джи Пи груп\". Проверка на причините за наводняването показа, че бетонната основа на тротоара в участъка при градинката \"Св. Седмочисленици\" е излята, без да се оставят отвори за водосточните тръби на жилищните кооперации. Така водата при дъжд или топене на снега от покрива, вместо да се отвежда под земята в градската отводнителна канализация, се изливаше по тротоарите. Работниците разбиха стегналата вече нова бетонна основа на тротоара, положиха тръбите, свързващи улуците на сградите с канализацията, и вече не би трябвало да има локви, уверяват те. Това допълнително забави полагането на най-горната тротоарна настилка в тази част на \"Граф Игнатиев\", тъй като трябва да се изчака бетонът да се втвърди. Общата стойност на ремонта на тази централна улица на столицата, включващ и площадите \"Славейков\" и \"Гарибалди\", е 24 милиона лева. Крайната дата за завършването му не е ясна, тъй като планираната по договор продължителност от 300 дни бе удължена с още 86 дни заради проливни дъждове, попречили на работата. За начало на строителните дейности е фиксирана датата 8 май м.г. и изчисления по календара сочат, че всичко трябва да завърши в края на май т.г. \"Ако няма още обилни валежи и фирмата изпълнител не спре пак работата\", застраховаха се от Столичната община.", "date": "2019.04.16", "title": "Тротоари по ул. \"Граф Игнатиев\" бяха ремонтирани отново"}
{"url": "https://www.dnevnik.bg/sviat/2019/04/16/3420306_sasht_globiha_unikredit_s_13_mlrd_dolara_za/", "text": "Банки от групата на \"Уникредит\" (UniCredit) се съгласиха да платят 1.3 млрд. долара в извънсъдебно споразумение с правителството на САЩ във връзка с предполагаеми нарушения на програми за санкции, налагани от Вашингтон, информира ДПА. Американското финансово министерство посочи, че програмите за санкции, за които става дума, включват мерки срещу \"разпространители на оръжие за масово унищожение\" и \"световния тероризъм\". Страните, които са засегнати, са Иран, Либия, Судан, Сирия, Куба и Мианмар. По думите на представителя на американското финансово министерство Сигал Манделкер банките от групата на \"Уникредит\" са извършвали транзакции в САЩ по непрозрачен начин и тези плащания са щели да бъдат блокирани или отхвърлени, ако е било ясно, че нарушават множество санкционни програми. Извънсъдебното споразумение обхваща подразделението на \"Уникредит\" в Германия \"ХипоФерайнсбанк\" (HypoVereinsbank) и \"Уникредит банк Австрия\" (UniCredit Bank Austria). Американското министерство на правосъдието посочва, че банката съзнателно е нарушавала санкциите 10 години. /БТА", "date": "2019.04.16", "title": "САЩ глобиха \"Уникредит\" с 1.3 млрд. долара за нарушаване на санкции"}
{"url": "https://www.dnevnik.bg/bulgaria/2019/04/16/3420310_obshto_20_partii_ne_sa_podali_finansovite_si_otcheti/", "text": "Годишните финансови отчети на 20 партии за 2018 г. не са подадени в Сметната палата. От тях действащи са 8 партии, съобщава \"Фокус\", като цитира съобщение на Сметната палата. Общо 128 партии са подали отчетите си в законовия срок, който изтече на 1 април. Действащи 8 партии, които не са подали отчетите, са: ПП \"Български земеделски съюз\", ПП \"ВОТ-консерватори\", ПП \"Гражданска сила\", ПП \"Движение експерти за регионите\", ПП \"ДЕОС (Движение за европейско обединение и солидарност)\", ПП \"Другата България\", ПП \"Обединена България\" и ПП \"Федерация активно гражданско общество\". Останалите 12 партии, които не са подали отчети, преустановили дейността си през 2018 г.: ПП \"Алтернативно социалистическо обединение-независими\", ПП \"Българска индустриално аграрна партия\", ПП \"Гражданско движение глас\", ПП \"Народняшка земеделска партия Никола Петков\", ПП \"Национално патриотично обединение\", ПП \"Нова Европа\", ПП \"Обединение достойна България\", ПП \"Отечествена партия на труда\", ПП \"Политическо движение заедно за Сливен\", ПП \"Северна лига\", ПП \"Съюз България\" и ПП \"Черноморец", "date": "2019.04.16", "title": "Общо 20 партии не са подали финансовите си отчети за 2018 г."}
{"url": "https://www.dnevnik.bg/sviat/2019/04/16/3420265_zashto_jutjub_davashe_informaciia_za_11_septemvri_pod/", "text": "Докато бушуваше пожарът в парижката катедрала \"Нотр Дам\", платформата за видеоклипове \"Ютюб\" предлагаше странни за някои потребители асоциации на читателите. Френските пожарникари съобщиха, докато продължаваха  опитите за потушаване на огъня , че най-вероятно става дума за инцидент, а не за умишлен палеж. Т. нар. информационни панели на \"Ютюб\" обаче показваха, в първите минути след новините за пожара, информация за терористичната атака в Съединените щати на 11 септември 2001 г. Макар да са достъпни само в някои държави като Индия, САЩ и Южна Корея засега, те повдигнаха въпроси. Според Вагелис Папалексакис, преподавател по компютърни науки в Калифорнийския университет, Ривърсайд, автоматизирани инструменти на платформата най-вероятно са объркали горящата сграда с изображения от 11 септември. \"Докато използваме автоматизирани методи за подреждане на съдържанието, винаги ще има поле за грешки,\" смята той. По думите му иронията е във факта, че същите инструменти би трябвало да се използват за засичане на фалшиви новини. \"Ютюб\" съобщи, че премахва панелите във видеоклиповете, където събитията от \"Нотр Дам\" се излъчват на живо. \"Миналата година пуснахме панели с връзки към източници като \"Енциклопедия Британика\" и \"Уикипедия\" по въпроси, за които може да има дезинформация,\" обясни компанията. \"Тези панели се задействат автоматично и понякога правят грешки.\" За \"Ютюб\" случката идва в деликатен момент - платформата собственост на \"Гугъл\" обеща, че ще предлага на потребителите по-малко видеоклипове с конспиративни теории след обвинения, че често предлага \"вредна\" дезинформация на потребителите по теми като  формата на Земята  или 11 септември. Не е известно дали появилите се за кратко панели са подхранили конспиративните теории, споделяни от потребители в социалните мрежи, според които френските власти крият, че пожарът е причинен умишлено.", "date": "2019.04.16", "title": "Защо \"Ютюб\" даваше информация за 11 септември под клипове за пожара в \"Нотр Дам\""}
{"url": "https://www.dnevnik.bg/zdrave/2019/03/17/3405852_maxima_bulgarskiiat_proekt_koito_shte_pomogne_na/", "text": "На всеки 12 секунди една жена по света разбира, че има рак на гърдата. В България статистиката на Националния раков регистър показва, че новите случаи на жени, диагностицирани с рак на гърдата за 2014 г. (най-актуалната към момента статистика), са 3830. И въпреки че по темата за превенция и профилактика се говори все повече, смъртността се запазва висока, а дори и редовните прегледи понякога се оказват недостатъчни за ранното откритие на болестта. Един проект има за цел да намали смъртността при засегнати от рак на гърдата, като предостави на медицинската общност възможност за подобряване на технологиите за ранно диагностициране на туморните образувания. Той е наречен  MaXIMA , реализира се по  програмата за научни изследвания и иновации на Европесйкия съюз Хоризонт 2020  (с обща стойност от 998 050 евро) и се ръководи от учени от Техническия унивеситет във Варна. За цялостната му идея заслуга има координаторът – доц. д-р инж. Кристина Близнакова, инженер по биомедицински технологии в ТУ-Варна. Години наред доцентката работи в близка Гърция, но решава да се върне след получаването на награда за най-обещаващ млад учен и стипендиант по програма \"Мария Кюри\" на Европейския съюз, за да се развива кариерно в България. MaXIMA е част от дългогодишната ѝ работа и тази екипа ѝ, които използват иновативни биоинженерни техники и компютърно моделиране, за да подпомогнат ранното диагностициране на пациенти с рак на гърдата. Проектът създава база данни от 3D модели на тумори, които могат да допринесат за създаването на нови технологии за диагностика на коварната болест.  \"При стандартните методи, прилагани най-масово в момента,  Това прави належащо разработката на нова техника за диагностика на гърдата – като фазово-контрастната мамография. При нея всяка тъкан може да се класифицира с по-голяма точност, а това значително да улесни диагностицирането на туморни образувания. С цел провеждането на тестове и оптимизация, като част от проекта създадохме и т.нар. антропоморфни модели, които приличат на женска гърда и имат същите характеристики\", обяснява доцентката. Другата голяма цел, която MaXIMA си поставя, е да повиши капацитета на българските научни изследователи, като работи съвместно със световни експерти в областта. Изключително значим резултат в тази посока е много по-доброто представяне в университетските класации на   и с 1938 места по-напред в европейската. По думите на доц. Близнакова MaXIMA води и до полагане на основата за бъдещи дългосрочни съвместни научни изследвания, обучителни дейности и проекти, всеки един от които е стъпка напред в общата борба с коварната болест. \"Благодарение на финансирането, което получихме от ЕС, екипите по проекта имаха възможност да участват в редица големи конференции и организираха мащабни обучаващи мероприятия. Това, естествено, подобри експертизата на изследователите ни и вярвам, че в бъдеще ще постигнем още по-големи резултати в областта, които могат да доведат до спасяването на много човешки животи. Не на последно място, MaXIMA даде шанс на много млади учени да участват в иновативни курсове и да развиват идеите си, като същевременно ги мотивира и  . Пример за това е Ирена Георгиева, която е част от екипа на MaXIMA, и разработи изключително полезно мобилно приложение, което да информира жените за особеностите на рака на гърдата и възможностите за превенция.\" По-късно тази година ще заработи и мобилно приложение, което се разработва от 22-годишната Ирена Георгиева в рамките на проекта MaXIMA и цели да помага на жените да бъдат по-информирани и да обръщат повече внимание на здравето си. Ирена е студентка последна година в Технически Университет във Варна, специалност софтуерни и интернет технологии. \"Идеята за мобилното приложение се роди в един разговор с доц. Близнакова. Тя ми предложи да разработя  \" – обяснява програмистката. \"Решихме да разработим въпросник, който оценява риска на жената от заболяване и я съветва колко често да се консултира със специалист и как най-правилно да си прави преглед сама вкъщи. Въпросите, които сме подготвили към жените, са съгласувани и оценени от специалисти. Тъй като много дами не знаят, че могат сами да си правят профилактика вкъщи, разработихме и кратък наръчник, който обяснява как да се прегледат и за какво да внимават. Приложението също предлага настройки за персонални напомняния за преглед при специалист, както и за профилактика вкъщи.\" Ирена е сигурна, че жените трябва да отделят нужното внимание на здравето си, като правят редовни профилактични прегледи, защото превенцията е много важна за ранната диагностика за евентуални проблеми и за тяхното по-нататъшно успешно лечение. MaXIМА приключи през декември 2018 г., като се очаква скоро финалните научни резултати да бъдат достъпни за компании, разработващи медицинска техника за образна диагностика с цел усъвършенстването ѝ. До момента базата данни съдържа над 180 модела на злокачествени тумори. Доц. Близнакова обяснява още, че клиничното приложение на резултатите от проекта MaXIMA зависи от редица външни фактори. \"Откритията, които сме направили, обаче са широко приложими и могат да помогнат в борбата и с други видове рак, като този на белите дробове, например.\"", "date": "2019.04.16", "title": "Български проект цели да намали смъртността при засегнати от рак на гърдата"}
{"url": "https://www.dnevnik.bg/sport/2019/04/16/3420317_puma_zamenia_naiki_kato_partnyor_na_la_liga/", "text": "Германската компания за производство на спортна екипировка \"Пума\" (Puma) и  Ла Лига  обявиха, че са подписали договор за партньорство. Компанията, базирана в Херцогенаурах, ще доставя официалната мачове топка за испанския шампионат, както и ще произвежда още редица артикули за Ла Лига. Партньорството влиза в сила от новия сезон 2019-2020. Освен мачовете в Ла Лига тези във второто и третото ниво на испанския футбол също ще се играят с топки на \"Пума\". Параметри по сделката не се разкриват официално, но миналия месец беше съобщено, че \"Пума\" най-вероятно ще плаща по 5 милиона евро на година. Договорът между двете страни е до края на сезон 2021-2022. Досега технически партньор на Ла Лига беше американската компания \"Найки\". Двубоите в Испания се играеха неизменно с топки на \"Найки\" от сезон 1996-1997. Президентът на Ла Лига  Хавиер Тебас  обаче беше недоволен, че от \"Найки\" така и не направиха специална серия топки само за испанското първенство, и обяви, че топките са идентични като тези в останалите големи първенства. Освен Ла Лига с топки на \"Найки\" се играе във Висшата лига и Серия А. \"Чест е за нас, че голям бранд като \"Пума\" ще работи с Ла Лига, най-доброто първенство в света. Убедени сме, че това партньорство ще донесе много позитиви и на двете страни\", каза маркетинг директорът на Ла Лига Хуан Карлос Диас. \"Пума\" връща позициите си на футболния пазар, след като от години е изместен от \"Адиас\" и \"Найки\". Компанията подписа договори с  шампиона на Англия \"Манчестър сити\"  и седемркатния европейски първенец \"Милан\". В Испания компанията облича два елитни тима - \"Жирона\" и \"Валенсия\".", "date": "2019.04.16", "title": "\"Пума\" заменя \"Найки\" като партньор на Ла Лига"}
{"url": "https://www.dnevnik.bg/sviat/2019/04/16/3420322_ruskiiat_parlament_prie_zakon_za_suverenen_internet/", "text": "Руската дума прие на трето и последно четене \"закон за осигуряване на безопасно и устойчиво функциониране\" на интернет на територията на Русия, съобщиха издания в страната. Документът е известен като закон за изолация на Рунет (руския сегмент от интернет). Той предвижда всички оператори да инсталират специално оборудване, предоставено от комуникационния регулатор Роскомнадзор и при заплаха да управляват с него интернет трафика. Правителството ще определи списък със заплахи, както и реда за използване на оборудването. Чрез него ще се филтрира трафикът и ще се блокира достъпът до забранени в Русия сайтове. В момента това е грижа на интернет доставчиците, но Роскомнадзор ще централизира усилието така, че то да обхване всички поддържащи интернет мрежи. Освен това до началото на 2021 г. Русия трябва да създаде собствена система за имена на домейните. Това е база данни за компютри, услуги и други ресурси, с чиято помощ имената на хостовете се преобразуват в IP адреси. \"Безопасност при изключване\" Руски експерти смятат, че тези стъпки ще помогнат Рунет да работи в пълна изолация от света. Депутатите, внесли проекта, същевременно настояват, че целта е само да се гарантира безопасност на мрежата, ако Русия бъде изключена от нея. Вестник \"Комерсант\" цитира експерт от работни групи, обсъждали текста, според когото той въпреки поправките е останал \"неграмотно и непонятно\" написан. При одобрение в Съвета на федерацията (горната камара) на 22 април ще е необходим единствено подписът на руския президент Владимир Путин, за да влезе законът в сила от 1 ноември, пише деловото издание РБК. Планирани са и \"учения\", които според първоначалните планове ( при предишни четения ) предвиждаха пробно изключване на Русия от интернет на 1 април. Към момента обаче властите не уточняват целите и задачите на ученията, допълва електронното издание \"Медуза\".", "date": "2019.04.16", "title": "Руският парламент прие закон за \"суверенен интернет\""}
{"url": "https://www.dnevnik.bg/analizi/2019/04/16/3420264_bashtite_na_turnovskata_konstituciia_-_neochakvaniiat/", "text": "Елит от духовници, търговци, учители, творци, вестникари, поборници, представители на малцинствата, описани в седемте глави на книгата, които, с всички слабости и разнородни биографични белези се превръщат в забележителни личности, национални лидери и строители на модерна България. \"Дневник\" публикува с малки съкращения заключителната глава на книгата, издадена от Фондация \"Кръстю Цончев\" и издателство \"Фабер\". Заглавието и акцентите са на редакцията. Преди години определих участниците в Учредителното народно събрание като \"един неочакван елит\". Изследването на фамилните корени, биографичните лутания, образователното ниво, на реалната обществена и персонална реализация на представителите в събранието показва, че те не са израснали в някаква \"парникова\"среда, а са плод на процеси и явления, идентични в своята същност независимо от географския ареал, различните сфери на дейност и несинхронното развитие на процесите. Въпросът, който неминуемо стои пред подобно изследване, е: Имаше ли мрежа на връзки и обвързаности, които създават нацията? Еднозначно и пълноценно може да се каже – да, има не само връзки, има не само мрежа от всякакъв вид обвързаности, но и ясна принадлежност към едно движение, чиято цел е пробуждане, оформяне на обща идентичност и Българското общество е предимно земеделско – хората, които се препитават със земеделски труд, са повече от 90% преди Освобождението, а част от онези, които наричаме търговци или занаятчии, също не са откъснати изцяло от аграрния свят, който от хилядолетия гарантира преживяването и оцеляването на населението. В Учредителното Народно събрание обаче хората, които можем да наречем типични земеделци, държащи ралото и мотиката в своите ръце като единствени оръдия на труда, са по-малко от пръстите на едната ръка. И пак с обяснението, че и тези селски труженици са своего рода местни икономически двигатели – те имат ханове, кръчми, малки дюкяни или просто играят ролята на посредници между селото и градския пазар. А българският парламентарен елит, призован в Търново, има друга основа, различна от тази, от която е мнозинството от населението. Трудно могат да се определят точните проценти, тъй като липсват данни за десетки депутати, но поне половината имат семейна биография в икономически, образователен и обществен план – те не са първо поколение хора, тръгнали по пътя на самоусъвършенстването и обществените дела. – под това определение се крият както големи и модерни предприемачи, така и хора, които имат само минимално пазарно място в регионален аспект. Типичната биография на българския търговец се определя от семейната среда, която често дава достатъчно в образователен и стопански план за добър старт, мястото на пребиваване – минимум казалийски център или градски център с възможност за стопански връзки по суша, море или с железница, мобилност в бизнеса, която се изразява много често в смяна на резиденцията за дейност. По-големи мрежи от търговски връзки са онези, които осигуряват износа или захранването на столичния пазар. Включването в този кръг на предприемачи моментално променя статуса на определен търговец, тъй като той трябва да има кредит на доверие и контрагенти сред най-ярките представители на търговските къщи, да има финансово доверие и възможност за достъп до капитал – свой, заемен или в съдружие. Тази мрежа не е непременно национално оцветена, но някакви елементи на доверие между отделните контрагенти се дължат на родова, земляческа и дори религиозна близост. Въобще не трябва да се подценяват и подминават възможностите, които дава държавната власт, откупуването на данъци, изпълнението на държавни поръчки, където печалбата зависи от имперската власт и тогава няма никакво \"национално отговорно\" или друго измислено прехвърляне на очаквания от по-късна дата към реалните процеси и връзки. Ако има отговорност към националната идея, това е насочването на част от печалбата към обществено полезна дейност – от строителството на църкви и училища до осигуряването на стипендии за талантливи младежи, които завършват по-висока степен на образование. Няма как да не споменем, че най-добрите юристи, лекари, учители, а и предприемачи получават общинска или персонална стипендия за своето образование. Малцина са онези, които разчитат изцяло на семейните възможности, но дори и част от тези, които имат подобни средства, не отказват помощ и правят всичко възможно да я заслужат чрез успех и поети ангажименти. От тях произлизат и повечето фигури, които спокойно можем да определим като модерни предприемачи – те навлизат в банковия сектор, производството, строителството на националната инфраструктура и други модернизационни процеси. Затова и втората по-големина група в парламентарната зала е от личности, които, макар и условно, можем да определим като представители на свободни професии – Те разчитат основно на своя интелектуален труд за личната са кариера и трябва да се подчертае, че типичният представител на тази група има едно много характерно отличие – дългогодишното обучение на различни нива и с различна цел. Не става въпрос само за качеството. Много често то е покъртително ниско. Документите показват, че самите те оценяват слабостите в своята подготовка, защото килийното училище и взаимоучителната метода не са носители на елитно знание. Не може да не се подчертае, че голяма част от тях приема религиозното образование като възможна алтернатива на безпросветността – образование, което особено в руския му вариант е пълна схоластика и средновековно мракобесие, но дълго време е единствената възможност за бедни, а и не толкова бедни младежи. Те се възползват от руската идея да създаде българско свещеничество, което да играе ролята на разпространител на руската идея, но интересното е, че единици остават в руския свят и политически фарватер. Почти никой от тях не надява расото, а се ориентират към учителстването и други интелектуални занятия, а мнозина търсят допълнително самообразование и можем да кажем, че заедно с тези, които са възпитаници на родното образование, съграждат Нейната характеристика е значително по близка до онова, което наричаме национална мрежа. Защото тя определя езика, формира представата за общност със собствена история и географско разположение, дава базисни знания чрез идентични учебници и учебни пособия, достига в развитието си до общи учебни програми и, което е най-важно, постепенно модернизира училищната мрежа. Това, разбира се, важи основно за градските центрове, тъй като в селата и махалите килийното образование продължава да доминира, а населението отказва да образова своите деца, което особено важи за момичетата. Битовите условия там са ужасни, а образователните методи не са мръднали и крачка напред и подхождат повече на тези от предходния век. Тази новоизградена образователна мрежа обаче е достатъчна, за да може по време на Източната криза да бъде основен аргумент на онези, които смятат, че българите имат право на самоуправление, благодарение на това, че сами са създали национална образователна мрежа. Тя се крепи на учителите, които по правило никога не могат да си осигурят заетост само на едно място. Променяйки своята месторабота, те стават носители на добра практика, пренасят различни методики и практики на обучение и общински дейности и най-вече създават мрежа от свои познати и привърженици, защото авторитетът им е неоспорим. Някои от знаковите учители имат практически \"собствени\" парламентарни групи, а депутатите от много региони понякога са обучавани от един човек. Затова не е учудващ фактът, че учителите имат невидимо влияние сред депутатите и насочват в една или друга посока поведението и решенията на мнозинството. И това не е случайност. Чрез вестниците те създават единна среда на обществен живот, което обяснява идентичността на процесите от Тулча до Охрид и от Видин до Цариград. Институционализирането на образователната мрежа върви паралелно с, а впоследствие и Родена и създадена в битка с канона, Великите сили, Високата порта и най-вече с Патриаршията, тя има две ключови характеристики – практически обхваща българското землище с възможност за разширяване и като религиозна структура е призната за пълноправен участник в османската административна структура. Второто легитимира правото на образователната мрежа да съществува и да се самоуправлява чрез механизмите на Екзархията, а това още повече засилва влиянието и самостоятелността на мрежата, придобила белезите на система, която може да си позволи само самостоятелна държава. Трябва да отчетем, че самата структура на Екзархията има същите черти, тъй като общественото начало в религиозната система е видимо още от началото на дългата борба за национална еманципация чрез самостоятелна църква. Двете мрежи – религиозната и образователната – са достатъчен аргумент за легитимиране на националната идентичност, за признаване на българите като държавнотворчески фактор и тръгването им по пътя на националната еманципация. Божиите служители получават своето естествено признание като водачи на нацията, но скоро ще разберат, че тяхната политическа роля приключва, и ще трябва да преживеят секуларизацията. Онези, които наричаме поборници, в смисъла, разбираем за техните съвременници в края на XIX в., произхождат от всички среди, които имат представители в събранието. Революционният елемент произлиза от интелигенцията и предприемачите и, както и да разглеждаме биографичния път на всеки от тях, преди да застанат начело на революцията, те имат свое минало и разпознаваемост в основните събития и явления в бурните години преди 1879 г. В парламентарната зала на бившия турски конак влизат хора, които едва ли биха намерили място в Английския или Френския парламент, но те много точно отразяват нивото и състоянието на националната идентичност. Това са личности, които не само водят, но формират и олицетворяват българската нация такава, каквато е – с всичките й силни и слаби черти. В недрата на Османската империя те трудно биха могли да бъдат други. Те не са плод на някаква системна политика за създаване на национален елит, но онова, което произвеждат, остава и до ден-днешен. Достатъчно е да споменем, че в ковчега на Дядо Цеко войвода до християнския кръст слагат екземпляр от Конституцията. Търновската конституция не е само най-дълго оцелялата конституция на Балканите. Тя е вечно атакувана, още от първия ден на своето съществуване, суспендирана, отменяна, игнорирана, но винаги е възкръсвала, а демократичният й дух влиза в политическия код на българското виждане за демократично развитие. И не е само това – онези, които слагат подписите си под нея, имат правото да бъдат определяни като бащи на нацията.", "date": "2019.04.16", "title": "Бащите на Търновската конституция - неочакваният български елит"}
{"url": "https://www.dnevnik.bg/photos/2019/04/16/3420221_fotogaleriia_letishteto_v_singapur_veche_razpolaga_s/", "text": "Най-високият закрит водопад беше открит на летището в Сингапур. Водата пада от покрива на сградата от 40 метра височина.", "date": "2019.04.16", "title": "Фотогалерия: Летището в Сингапур вече разполага с най-високия закрит водопад в света"}
{"url": "https://www.dnevnik.bg/citat_na_deniia/2019/04/16/3420349_citat_na_denia_shte_pomognem_za_notr_dam_s/", "text": ". Това каза министър-председателят Бойко Борисов по време на брифинг в Министерски съвет след среща с премиера на Грузия Мамука Бахтадзе. Изказването е  във връзка с пожара в катедралата \"Нотр Дам\" в Париж  от вчера, съобщава \"Фокус\". \"Сутринта чрез нашия посланик в Париж му предадох да предаде на президента Макрон и на нашите колеги там, освен че съжаляваме и скърбим за тази светиня, каквато е \"Нотр Дам\", заяви премиерът. Той подчерта, че България е готова и да предостави финансова подкрепа.", "date": "2019.04.16", "title": "Цитат на деня: Ще помогнем за \"Нотр Дам\" с реставратори и живописци"}
{"url": "https://www.dnevnik.bg/kultura/2019/04/16/3420311_kushtite_otnovo_progovariat_v_novata_kniga_na_mariana/", "text": "Мариана Мелнишка и доц. д-р Александър Найденов Геров обикалят месеци из България, за да представят историите на 360 къщи в 18 града. Така се появява \"Къщите още говорят\", продължение на първия том \"Къщите говорят\". Авторите са събирали информация от местните хора за съдбите на необитаемите къщи. \"От едни хора чуваш едно за дадена къща, а след това от други за същото място научаваш коренно различна информация. Така е в малките градове и е необходимо да се представят разнопосочните твърдения за съдбите на тези къщи.\" Това каза Мариана Мелнишка на представянето на нейната нова книга \"Къщите още говорят\". \"За да бъда максимално точна в текстовете, черпих информация най-вече от безпристрастни учени в съответните градове. Допитвах се до тези специалисти дори и за дребните детайли\", коментира писателката пред гости в литературния клуб \"Книгата\" вчера в София. Авторът даде пример с проучванията за къщите в Дряново, където си е сътрудничила с архитект, потомък на Колю Фичето. \"Книгата нямаше да бъде толкова атрактивна без работата на Александър Н. Геров и издателството на Нов български университет. Александър направи страхотни фотографии, а издателите подредиха информацията така, че четивото да се ползва години наред. Имахме най-различни преживявания по време на обиколките из страната. В Лом дори се стигна до заплахи от страна на местни заради упорството ни, но се разминахме\", каза още Мариана Мелнишка. Съавторът добави, че пътуването е било приятно преживяване. Той заяви, че къщите понякога \"сами говорят, докато минаваш покрай тях\". Според него тези, които привличат вниманието, обикновено имат и интригуваща съдба. \"Благодарение на издателството, с което работихме по време на подготовката на новия том, изпитах човешка и творческа свобода. През половината ми живот се налагаше цензура върху това, което пиша, а сега ситуацията е различна\", каза Мелнишка. По страниците на книгата се срещат и рисунки на къщите, чрез които те си \"клюкарстват\", а фотографиите са обработени така, че да изглеждат като 3D. Тя добави още, че си е служила с източници, които въобще не са били публикувани до началото на прехода - трудовете на историографа Димитър Маринов и брошурата на Раковски за политиката на Русия спрямо България, изиграла ключова роля за обезлюдяването на някои населени места. Издателите от Нов български университет обявиха, че е възможно скоро да се започне работа по трети том от поредицата. Той ще носи заглавието \"Къщите все още говорят\".", "date": "2019.04.16", "title": "Къщите отново проговарят в новата книга на Мариана Мелнишка"}
{"url": "https://www.dnevnik.bg/biznes/2019/04/16/3420327_dohodite_na_bulgarite_sa_predimno_ot_zaplati_pusheneto/", "text": "През последните десет години потреблението на алкохол и цигари се увеличава, семействата купуват по-малко хляб и тестени изделия, както и плодове, но повече зеленчуци, кисело мляко, месо и безалкохолни напитки. Това показват данните на Националния статистически институт (НСИ) за доходите и разходите на домакинствата в периода 2009 - 2018 г. Доходите от самостоятелна заетост нарастват най-значително През 2018 г. годишният общ доход средно на лице от домакинство е 6013 лв. и нараства със 7.6% спрямо 2017 година и 1.6 пъти за последните десет години. Доходът от заплата през миналата година е 3336 лв. средно на човек и се увеличава с 9.8% спрямо 2017 г., а за 10 години - със 73%. Доходите от пенсии за последната година са 1645 лева. Те нарастват с 11.2% спрямо 2017 г. и с 61.4% в сравнение с 2009 година. Доходите от самостоятелна заетост нарастват най-значително за година - с 11.4% до 420 лв. в сравнение с 2017 г., и с 59.1% спрямо 2009 година. Доходът от трудова дейност извън работната заплата за последната година е 70 лв. и намалява спрямо 2017 г. с 45.7%, а в сравнение с 2009 г. - с 54.2%. Над половината от доходите на семействата (55.5%) са от заплата, а близо 30 на сто - от социални плащания (пенсии, обезщетения за безработни, семейни добавки за деца и други социални помощи и обезщетения). През 2018 г. българските домакинства са изразходвали 5772 лв. средно на човек, което е с 10.6% повече в сравнение с 2017 година. За периода 2009 - 2018 г. разходите на домакинствата се увеличават 1.7 пъти. За храна и безалкохолни напитки през 2018 г. всеки човек е похарчил средно 1714 лв., или с 9.0% повече спрямо 2017 г. и с 41% в сравнение с 2009 година. Разходите за данъци и осигуровки нарастват над три пъти за десетилетие Разходите, свързани с жилището (вода, електроенергия, горива, жилищно обзавеждане и поддържане на дома), за последната година са 1017 лева. В сравнение с 2017 г. нарастват с 3%, а спрямо 2009 г. се увеличават с 67.5%. За транспорт и съобщения през 2018 г. са похарчени 667 лв., което е с 15.8% повече от 2017 г. и с 90.0% спрямо 2009 година. През последната година разходите за данъци и социални осигуровки средно на човек от домакинство са в размер на 738 лв. и се увеличават с 13.9% в сравнение с 2017 г., а спрямо 2009 г. нарастват над 3 пъти. През 2018 г. относителният дял на разходите за храна от общия разход е 29.7%, което е с 0.4 процентни пункта по-малко в сравнение с 2017 г. и с 6.8 процентни пункта спрямо 2009 година. Делът на разходите, свързани с жилището, намалява с 1.4 процентни пункта за година и с 0.6 процентни пункта за десетилетие. Разходите за транспорт и съобщения запазват дела си от 11 на сто. По-малко хляб, повече алкохол През 2018 г. потреблението на хляб и тестени изделия намалява с 1.8 кг, на плодове - с 1.2 килограма. Увеличава се консумацията на зеленчуци с 2.7 кг, на кисело мляко с 1.7 кг, на месо с 1.5 кг и на безалкохолни напитки с 1.2 литра. На годишна база се увеличава потреблението средно на човек от домакинство на алкохолни напитки (от 28.9 на 31.0 л) и на цигари (от 656 на 674 броя). За десетилетието се увеличава покупателната способност на домакинствата за всички основни хранителни продукти с изключение на маслото. Най-много е нараснала покупателната способност при ябълките, свинското месо, белия хляб и захарта в сравнение с началото на разглеждания период, информира статистическият институт. През 2018 г. покупателната способност на домакинствата се увеличава спрямо 2017 г. за почти всички основни хранителни продукти с изключение на белия хляб, краставиците, пиперките, ябълките, гроздето, маслото. Най-много е нараснала покупателната способност при картофите, ориза, зрелия фасул, прясното мляко, свинското и птичето месо, захарта.", "date": "2019.04.16", "title": "Доходите на българите са предимно от заплати, пушенето и пиенето се увеличават"}
{"url": "https://www.dnevnik.bg/skorost/2019/04/16/3420362_shofyorskata_knijka_na_ljutvi_mestan_e_vremenno_otneta/", "text": "Шофьорската книжка на Лютви Местан е временно отнета, съобщиха днес от пресцентъра на Апелативна прокуратура - Пловдив. Това се прави тъй като от вчера  той е привлечен като обвиняем  за престъпление по транспорта, в резултат на което е причинена смърт. В неделя управляваният от Местан \"Фолксваген Фаетон\" удари друга кола на разклона за село Загоре на пътя Кърджали - Маказа. При катастрофата загина бебе на шест месеца, а момче на 9 години и родителите му са настанени в кърджалийската болница с различни наранявания. За момента работната версия на разследващите случая е, че Лютви Местан е отнел предимство на движещия се по главния път автомобил. Лидерът на ДОСТ обаче вчера оспори това твърдение. Местан каза, че ако е бил отнел предимството на другия автомобил, колата му е щяла да бъде ударена отляво. Щети по фолксвагена обаче били от фронтален удар, което означавало, че БМВ-то, идващо от Кърджали, е връхлетяло колата му, когато Местан вече е бил влязъл в дясната лента. Още в деня на инцидента се появиха информации, че колата на пострадалите се е движила твърде бързо, а на разклона има ограничена видимост. Имаше и твърдения, че самото кръстовище е проблемно, като не са поставени знаци за ограничение на скоростта. От Агенция \"Пътна инфраструктура\"  днес реагираха  и обявиха, че в този участък пътя отговаря на всички законови изисквания, а от 2014 година насам, това е първи сериозен инцидент.", "date": "2019.04.16", "title": "Шофьорската книжка на Лютви Местан е временно отнета"}
{"url": "https://www.dnevnik.bg/biznes/2019/04/16/3420387_hanoverskiiat_panair_pomogna_na_bulgarska_kompaniia_da/", "text": "Българската компания \"Раис\", която произвежда металорежещи машини, инвестира в Германия. На отрасловия панаир в Хановер ръководството на компанията се е запознало с представители на свой бъдещ дистрибутор, в който българското дружество се е включило с 30-процентен дял. Това разказа пред медиите управителят на компанията Нишан Бъздигян. Десет процента от производството на \"Раис\" се пласира на германския пазар, 6% - в Швейцария, дружеството изнася също за Румъния, Сърбия (където също има дялово участие в местна компания), Русия, Турция, Испания, Италия, 30% остават на вътрешния пазар. През септемвир Хановерският панаир ще е домакин на поредното издание на изложението металообработващи машини \"Емо 2019\". Само три компании от България засега са се записали - \"Раис\", ЗММ и ВСК \"Кентавър\" . По думите на Бъздигян това са и основните производители в бранша днес. Изложението обаче е отворено и за много други бизнеси - технологии за управление и автоматизация, интелигентни компоненти за наблюдение на процесите, 3D принтиране. Ще бъде представен стандарт за използване на облачни услуги в машиностроенето , който е особено полезен за малките и средните предприятия в бранша, разказа директорът \"Панаири\" при VDW Франкфурт Кристоф Малер. Над 70% от изложителите на последното издание са представили иновативни решения, създадени специално за панаира, добави той. Специален панел ще е посветен на обучението на учители по машиностроителни професии, а друг - на съвети за кандидатстване при търсене на работа в такива компании. Ще бъде представена и платформа, в която обучаеми и обучители могат да създават собствени задачи и заедно да разработват решения, добави Малер. Панаирът в Хановер е първото пространство, което вече е готова да представи тестово поле за 5G технология, добави Щефани Меклер, ръководител \"Гостуващи и съвместни панаири\" при \"Дойче месе\". Докато мобилните оператори в Германия тепърва се явяват на търговете за лицензи, изложбената площ в Хановер вече е подготвена да провежда тестове в 5G среда, добави тя. В България вносът на металообработващи машини нараства с 15.4% спрямо предходната и достига 130 млн. евро. Основен вносител е Германия с около една трета от общия внос. Отделно местното производство е за 75 млн. евро.", "date": "2019.04.16", "title": "Хановерският панаир помогна на българска компания да продава и инвестира в Германия"}
{"url": "https://www.dnevnik.bg/biznes/2019/04/16/3420367_osem_telekomunikacionni_operatora_se_obediniha_v/", "text": "Осем компании учредиха Браншова асоциация на българските телекомуникационни оператори (БАБТО). Новото сдружение е с нестопанска цел и беше създадено преди дни от представители на малкия и средния бизнес в областта на телекомуникациите. Новата асоциация включва \"Нет 1\" ЕООД, \"СКАТ ТВ\" ООД, \"Нетера\"; ЕООД, \"Видеосат 21 век\" ООД, \"Норт вест юнион\" ООД, \"Киви-ТВ\" ООД, \"Делта 95\" ООД и \"Телекабел\" АД. В разпространено до медиите писмо се посочва, че целта на сдружението е да защитава интересите на българския легален малък и среден бизнес. За председател на БАБТО беше избран изпълнителният директор на \"Нет 1\" Петър Ризов. Той заяви: \"Най-голямата заплаха за легалния бизнес е ненаказуемостта на пиратското разпространение на съдържание.\" \"Никой не обръща внимание на предлагането на телевизионно и музикално съдържание от нерегистрирани оператори, които открито се рекламират като предлагащи \"безплатна телевизия\", чрез IPTV боксове. Това са оператори, които не плащат авторски права, данъци, социални осигуровки. Наш приоритет ще е инициирането на диалог с държавните институции и останалите асоциации в бранша за приемането на адекватни промени в законодателството, които отговарят на променената технологична среда и възможностите, които тя дава за налагането и процъфтяването на този нов пиратски модел\", каза още Ризов. От БАБТО подготвят и предложения за промени в приетия на първо четене Закон за авторското право и сродните му права. Асоциацията подкрепя идеята за дистанционен мониторинг върху разпространителите на телевизионни програми, стига обаче те да включват всички технологични платформи (кабелни, сателитни, IPTV) и да се извършват чрез устройства, сертифицирани от Държавната агенция за метрологичен и технически надзор.", "date": "2019.04.16", "title": "Осем телекомуникационни оператора се обединиха в асоциация срещу пиратското разпространение"}
{"url": "https://www.dnevnik.bg/sviat/2019/04/16/3420357_severen_potok_2_se_izpravia_pred_prepiatstvie_zaradi/", "text": "Европейският съвет одобри изменения в газовата директива на ЕС за европейски норми при доставките на природен газ по газопровода \"Северен поток 2\", по който Русия ще доставя природен газ до Германия по дъното на Балтийско море. Гласуването беше проведено в Люксембург. Както съобщава кореспондентът на ДВ, 27 страни членки са гласували измененията. Само България се е въздържала. Това е последният етап от приемане на изменения в газовата директива, която е част от Третия енергиен проект на ЕС. Тази седмица документът трябва да бъде подписан по време на пленарната сесия на европарламента. След това новата директива ще бъде публикувана на официалния сайт на ЕС и 20 дни след публикуването ще влезе в сила. След това газопроводите от трети страни, водещи до ЕС, ще работят според правилата за доставки от страните - членки на ЕС. Новата газова директива ще окаже най-силно влияние върху газопровода \"Северен поток 2\". Значение за \"Северен поток 2\" Новата газова директива няма да прекрати автоматично изграждането на \"Северен поток 2\". Решението дали той да бъде завършен трябва да вземе частната фирма Nord Stream 2 AG, принадлежаща на \"Газпром\". Въвеждането в експлоатация на новия газопровод е свързано с много по-тежки изисквания, отколкото спрямо действащия от 2011 година \"Северен поток 1\". Както отбелязват в Брюксел, тези условия трябва да осигурят конкуренцията и да защитят правата на потребителите. Първото от условията гласи, че с транспортирането на природния газ не може да се занимава същата фирма, която го добива и продава. \"Северен поток 2\" не отговаря на това условие. Затова ако \"Газпром\" иска да пусне газопровода в експлоатация, ще трябва да създаде отделен оператор, независим от руския монополист. Тази независимост ще бъде проверявана от националния регулаторен орган в Германия. А Европейската комисия ще контролира спазването на правилата по сертифицирането. Второто условие предвижда достъп на трети фирми до \"Северен поток 2\". На практика това по-скоро означава, че няма да бъдат използвани пълните му капацитети. Освен това германският регулаторен орган ще определя конкурентните тарифи за транспортиране на природния газ. И четвърто, газопроводът трябва да действа прозрачно, в частност и по отношение на сигурността на доставките. Възможни ли са изключения? Новата газова директива важи както за новите, така и за вече действащите газопроводи. В нея са предвидени и изключения. Вече действащите газопроводи като \"Северен поток 1\" могат да бъдат освободени от тези изисквания. Но изискванията за новите проекти ще бъдат много по-тежки. Германският регулаторен орган ще решава дали да бъдат направени изключения и за \"Северен поток 2\". ЕК от своя страна може да блокира това негово решение. А сключването на междуправителствен договор между Берлин и Москва и бездруго не може да се осъществи без съгласието на Брюксел. ЕК предложи тези изменения още през ноември 2017 година, но България и Австрия ги блокираха. Едва в началото на 2019 година и Румъния се застъпи за тях по време на ротационното си председателство на ЕС. През февруари беше постигнат компромис и утвърждаването на измененията потръгна с ускорени темпове. Новата редакция на директивата има голямо значение за преговорите между Украйна и Русия за транзита на руски газ през следващата година. Сегашният договор между Киев и Москва изтича на 31 декември. Пускането в експлоатация на \"Северен поток 2\" ще позволи на Русия да доставя по него част от транспортирания в ЕС природен газ през територията на Украйна.", "date": "2019.04.16", "title": "Евросъюзът създава трудности за \"Северен поток 2\" с газовата директива"}
{"url": "https://www.dnevnik.bg/bulgaria/2019/04/16/3420360_kratki_novini_planira_se_uvelichenie_na_feribotite/", "text": ". Планира се увеличение на фериботите между България и Грузия  Основен акцент ще е развитието на дигиталната и на енергийната свързаност между България и Грузия. Това стана известно след среща в София между премиера Бойко Борисов и колегата му Мамука Бахтадзе, съобщава БТА. В момента между двете страни пътуват по два ферибота седмично, амбицията е те да са по два на ден. \"България подкрепя членството на Грузия в НАТО и в ЕС\", заяви след срещата българският министър-председател. По думите му в момента има желаещи да инвестират в дигиталната инфраструктура и в рамките на няколко месеца можем да се започне полагането на кабел за пренос на данни под Черно море за целия Каспийски регион. \"Оптимист съм, че в близко бъдеще ще обявим нов дигитален коридор, който да свърже двете страни, тоест Изтока и Запада\", беше коментарът на Бахтадзе.", "date": "2019.04.16", "title": "Кратки новини: Планира се увеличение на фериботите между България и Грузия"}
{"url": "https://www.dnevnik.bg/razvlechenie/2019/04/16/3420347_danuchnite_vlasti_v_sasht_debnat_bebeto_na_princ_hari/", "text": "Медиите коментират обширно как бебето на принц Хари и съпругата му, херцогинята на Съсекс Меган,  няма да е лишено от лукс и удобства . За американските данъчни власти обаче по-важно е колко точно ще струват тези привилегии, отбелязва \"Франс прес\".  Причината за този интерес е в това, че бебето ще има двойно гражданство - британско заради баща си и американско заради майка си. Когато един от родителите е американец, живял в САЩ пет години, като поне две от тях са след навършване на 14 години, бебето автоматично получава гражданство, казва Дейвид Трейтъл, основател на \"Америкън такс ритърнс\" (American Tax Returns), консултантска компания за американци, живеещи във Великобритания. Такъв е случаят с Меган, коментира специалистът, допълвайки, че това е първият подобен в британското кралско семейство. Американското гражданство освен привилегии обаче носи и доста ограничения - като всеки американец, който е роден, израснал и умрял някъде по света, всяка година детето на Меган Маркъл и принц Хари ще трябва да декларира финансовото си състояние пред данъчните. От момента на раждане парите, депозирани в банки от кралската двойка, трябва надлежно да бъдат отчитани пред данъчните власти.  Забравете за личната информация, казва Трейтъл. По думите му американските данъчни власти ще знаят много повече за богатството на двойката с помощта на данъчните декларации на двойката и на майката. Данъчните ще искат всеки ценен подарък, направен на детето от хора, които не са граждани на САЩ, да бъде деклариран като актив. Така например, ако кралицата реши да подари на бебето красива книга за изкуство от кралската колекция с картини на Ван Гог или Хуан Миро, а подаръкът е на стойност над 100 хил. долара, той ще трябва да бъде деклариран, обяснява данъчният експерт.  За сметка на това подаръците, получени от Меган Маркъл по повод предстоящото й раждане на т.нар. бебешки душ в Ню Йорк, няма нужда да се декларират, ако са подарени от американци.  Въпреки че подготовката на данъчните декларации на майката и на детето ще се окаже доста времеемко занимание за техните счетоводители, може и да не се наложи те да плащат много големи данъци, тъй като има възможност те да бъдат компенсирани от налозите, платени във Великобритания, коментира данъчният специалист Лора Сандърс пред в. \"Уолстрийт джърнъл\". В случай на невярна данъчна декларация глобите са изключително сериозни и дори британското кралско семейство не може да се измъкне от тях. Има обаче и начини някои главоболия покрай тях да бъдат спестени, ако Меган реши да се откаже от американското си гражданство. Дори и в този случай обаче за детето декларации ще трябва да се подават, докато то навърши 18 години. ", "date": "2019.04.16", "title": "Данъчните власти в САЩ дебнат бебето на принц Хари и Меган Маркъл"}
{"url": "https://www.dnevnik.bg/sport/2019/04/16/3420405_moci_ostana_bez_dopulnitelno_nakazanie_za_radostta_si/", "text": "Козмин Моци остана без допълнително наказание за  радостта си пред феновете на \"Левски\" . Румънският защитник на \"Лудогорец\" ще пропусне един мач заради това, че беше изгонен срещу сините. \"Левски\" ще трябва да плати 5000 лева глоба по три провинения, след като фенове на отбора излязоха на пистата и хвърляха предмети към Моци. Десетина минути преди края на двубоя на \"Васил Левски\" румънецът вкара от дузпа за 2:0, след което победоносно вдигна ръце пред сектор Б, където е агитката на сините. Част от феновете реагираха бурно и излязоха на пистата, което наложи излизането на полиция. Впоследствие Моци получи втори жълт картон и трябваше да напусне терена. Излизането му от игра се забави заради хвърлени предмети. Привърженик на \"Левски\" скочи върху покрива на тунела пред сектор А и нанесе щети. Фенът получи забрана за една година да посещава спортни събития и е глобен с 1000 лева. След мача изпълнителният директор на \"Левски\" Павел Колев заяви, че Моци трябва да бъде наказан поне за пет мача. Колегата му от \"Лудогорец\"  Ангел Петричев обясни, че румънецът не е действал преднамерено .", "date": "2019.04.16", "title": "Моци остана без допълнително наказание за радостта си пред феновете на \"Левски\""}
{"url": "https://www.dnevnik.bg/sviat/2019/04/16/3420403_pojarut_v_notr_dam_e_zlopoluka_smiata_parijkata/", "text": "Пожарът в катедралата \"Нотр Дам\" вероятно е причинен от злополука и няма основание да се допуска, че е предизвикан умишлено, съобщи прокурорът на Париж Реми Ейц, цитиран от агенциите \"Франс прес\" и \"Ройтерс\". \"Пет фирми участват в работите на обекта. Още днес започнахме да изслушваме работници и служители на тези фирми. Петнайсет от тях са били на място вчера\", каза прокурорът на журналисти пред \"Нотр Дам\". Той добави, че около 50 следователи от съдебната полиция ще участват в разследването на пожара, което ще бъде сложно и продължително. Разследващите няма да могат да влязат в сградата, докато експерти не установят дали каменните стени са издържали пожара. След като пожарът бе изгасен, сега пожарникарите наблюдават движението на структурата и опитват да установят дали тя е стабилна. Избухналият вчера пожар срути кулата стрела и две трети от покрива на храма, който е един от символите на Париж. Пострадалите вече са трима - освен един пожарникар, за когото бе съобщено вчера, сред тях са и двама полицаи, но нараняванията им са леки.", "date": "2019.04.16", "title": "Пожарът в \"Нотр Дам\" е злополука, смята парижката прокуратура"}
{"url": "https://www.dnevnik.bg/biznes/2019/04/16/3420409_i_v_evropa_i_v_bulgariia_stroitelstvoto_na_molove/", "text": "Новооткритите търговски центрове в Европа достигнаха най-ниското си ниво за последните 24 години, показва проучване на глобалната консултантска компания Cushman&Wakefield, чийто стратегически партньор за България е Forton. Според доклада \"European Shopping Center: The Development Story\" през 2018 г. в Европа са открити общо 2.6 млн. кв. м търговски площи, което е спад с 28% спрямо година назад. Обемът е най-ниският от 24 години насам и е съпоставим с активността на пазара, характерна за ранните ’90 години, когато отваряха първите шопинг центрове в Централна и Източна Европа. България следва общата тенденция като през последните години се завършваха замразени проекти или се отваряха площи след модернизация. Единственото ново откриване през 2018 г. е на обновения търговски център Plovdiv Plaza. В края на март отвори и търговския център Delta Planet във Варна, чието строителство бе подновено през 2017 г. след неколкогодишна пауза. \"Пазарът на търговски площи в България навлиза в по-зряла фаза и може да се каже, че големите градове вече са наситени като площи. Оттук нататък не очакваме нови проекти за класически търговски центрове, а по-скоро гъвкави концепции, съобразени с пазарни трендове като електронната търговия и все по-ключовата роля на площите за хранене и развлечения в търговския микс\", коментира Иван Граматиков, мениджър \"Търговски площи\" в Cushman&Wakefield Wakefield Forton. За да оцелеят, моловете се нуждаят от преустройство Заради голямата конкуренция в цяла Европа инвеститорите се фокусират усилията си върху преустройства и нови вътрешни разпределения, за да превърнат моловете в модерни търговски и развлекателни центрове. Наситеният пазар води и до ясна поляризация между успешните проекти и тези със затихващи функции, които се нуждаят от цялостна промяна, за да оцелеят, показва още проучването. Експертите очакват все по-често развитие на мултифункционални проекти вместо традиционни търговски центрове. Инвеститорите в Европа все повече откриват потенциала на хибридните формати, които комбинират търговски площи с офиси, хотели и жилищни части. Нараства интересът и към ритейл парковете. По данни на компанията, през 2018 г. Турция е била безспорен лидер по строителство на нови търговски площи в Европа с реализиран обем от 525 хил. кв. м. Въпреки това, спрямо предходната година страната отчита спад с близо 50%, поради факта, че инвеститорите се фокусират върху оптимизацията на съществуващи търговски центрове, както и строителството на по-малки. През 2019 и 2020 г., се очаква в Централна и Източна Европа да бъдат завършени 4.4. млн. кв. м нови търговски центрове. На по-развитите пазари в Западна Европа обемът е наполовина с едва 2.1 млн. кв. м нови проекти за периода.", "date": "2019.04.16", "title": "И в Европа, и в България строителството на молове затихва"}
{"url": "https://www.dnevnik.bg/evropa/regioni/2019/04/16/3420273_spiraneto_na_evrofondove_zaradi_narusheniia_niama_da/", "text": "В предложения от Европейския парламент механизъм за защита на върховенството на закона чрез спиране на евросредства е предвидена пълна защита на крайните бенефициенти. Когато има спиране на пари, проектите трябва да се покрият с национални средства. Това обясни пред български журналисти евродепутатът Емил Радев (ГЕРБ/Европейска народна партия), който е докладчик в сянка на ЕНП по темата. Той отбеляза, че тепърва се водят преговорите в Съвета (държавите членки) и коментира, че когато става въпрос за  спиране на евросредства , много трудно страните преглъщат такъв механизъм. По повод  задействаната срещу Унгария процедура по чл. 7  от Договора за ЕС Андрей Ковачев (ГЕРБ/ЕНП) коментира, че отнемането на глас има и обратен ефект – втвърдяване на популизма. Радев отбеляза, че процедурата по чл 7 е бавна, но последиците са много сериозни - отнемане на правото на глас в ЕС. Според него трябва да се говори за общ механизъм за всяка държава членка, да има ясни обективни критерии, той да замени механизма за сътрудничество и проверка, защото \"не могат само България и Румъния да се сочат за черните овце в ЕС\". По-ефикасен механизъм Пред \"Дневник\" Радев коментира, че позицията на парламента много добре отговаря на изискванията за върховенството на закона и за налагане на санкции - когато има злоупотреба с евросредства, да бъдат спирани или част, или всички евросредства в дадена държава членка. \"Ние приехме позицията на парламента. В Съвета не вървят толкова гладко нещата. Явно има съпротива към този тип законодателство, особено когато касае някои държави членки много пряко\", допълни евродепутатът. Той отново припомни, че има процедури и по чл. 7, има гласове  да се повдигне такава процедура  и към Румъния заради отслабване на мерките за борба с корупцията, опити за приемане на законодателство, което да декриминализира корупцията по високите етажи на властта. \"Всичко това и в един момент и злоупотреба с европейските средства би трябвало да доведе до въвеждане на този нов механизъм\". По думите на Радев това са реалните мерки. \"В момента мерките са радикални. Можем да задействаме единствено чл. 7, който е най-тежката санкция, предвидена в договорите за функциониране на ЕС и той води пряко до отнемане на гласа на дадената държава. Това задейства и антиевропейските сили там и се използва много често за пропаганда против ЕС\", обясни той. Ако бъде одобрено новото законодателство, \"когато има злоупотреби, когато не са чак толкова големи, ще има и частично спиране на средства. Когато те са много големи, ще има и временно спиране до оправяне на грешките, за да има по-бърз, по-справедлив и ефикасен механизъм\". Радев отбеляза, че механизмът по чл. 7 трудно се инициира, много трудно след това е въвеждането му и досега няма случай да е въведен изцяло, започналите процедури се влачат с години. Според новото предложение оценката за това дали има злоупотреби ще се прави от Европейската комисия, подпомагана от орган, който ще се избира от независими експерти. Окончателното решение ще е на Европейската комисия, като средства ще могат да бъдат спирани временно и прехвърляни в други фондове. За защитния механизъм механизъм за крайните бенефициенти той коментира, че \"гражданите, бизнесът, общините няма да бъдат наказвани за грешките на правителствата и когато има одобрени проекти, те ще трябва да се покрият с национални средства даже и да бъдат спрени еврофондовете\". Предизвикателствата Като основни предизвикателства през изминалия мандат на Европарламента по време на дискусията с журналисти Ковачев посочи миграцията, тероризма, банковия съюз, стабилизирането на еврозоната, Брекзит. За пакета \"Мобилност\" той каза, че следващият Европарламент не е задължени да се съобрази със  сега приетата позиция  на ЕП и може да започне отначало, в една много по-спокойна, \"а не предизборна атмосфера\". Емил Радев каза, че утре ще се приеме законодателство срещу двойния стандарт на храните, но то няма да е толкова добро и ще трябва да се направят стъпки и през следващия мандат. Коментира и законодателството за убежищата, като заяви, че е необходима реформа, която да даде защита на външните граници. За пакета \"Мобилност\" той каза, че  трима души , които не са дошли на работа на време, са провалили усилията, продължили три години, и изрази надежда \"дискриминационните условия\", приети на първо четене, да се променят изцяло, каза още Радев. Евродепутатите Светослав Малинов, Неджми Али и Николай Бареков миналия месец не успяха да участват в гласуването за пакета \"Мобилност\" в Европейския парламент.", "date": "2019.04.16", "title": "Спирането на еврофондове заради нарушения няма да засяга крайните бенефициенти"}
{"url": "https://www.dnevnik.bg/politika/2019/04/16/3420395_chestvaniiata_za_turnovskata_konstituciia_citati_na/", "text": "Възстановка на събитията от 1879 г., политически призиви за единство, съзидание и конструктивност и спазване на основния закон в България, както и цитирания на Васил Левски - това бяха основните моменти в тържественото заседание на 44-ото Народно събрание във Велико Търново днес. Така в залата на Учредителното събрание бе отбелязана 140-ата годишнина от приемането на Търновската конституция. На тържественото заседание присъстваха президентът Румен Радев, министри от кабинета \"Борисов 3\", главният прокурор Сотир Цацаров, както и председатели на предишни парламенти. За първи път от два месеца депутати от \"БСП за България\" участваха в заседанието на парламента, но няма да се върнат в пленарната зала в София. Тържествата преминаха в отсъствието на премиера Бойко Борисов, който бе в София и се срещна с с премиера на Грузия Мамука Бахтадзе. Тържественото заседание бе открито от председателят на Народното събрание Цвета Караянчева със звънеца, използван през 1879 г. Кворумът бе 211 от 240 народни представители. Деца от вокална група \"Пеещи камбанки\" изпълниха акапелно химните на България и на Европейския съюз. След това гвардейци внесоха оригинала на Търновската конституция в залата, а камерите показаха как Йордан Цонев от ДПС се прекръства над него. След като обяви, че учредителите са превъзмогнали враждите си, за да докажат на целия свят, че България е силна, Цвета Караянчева призова днешните депутати да последват примера им. Призивът на председателя на парламентарната група на ГЕРБ Даниела Дариткова бе за чувствителност към емоцията на нацията, за да се вземат най-добрите решения. Такава чувствителност имало преди 140 години. Лидерът на БСП Корнелия Нинова обяви, че днес българите нямат усещане, че всички са равни пред закона. Тя попита колко българи се чувстват свободни днес и обяви, че депутатите са длъжници на хората. \"Да започнем да спазваме Конституцията. Ние се отклоняваме от нея. Нека я прилагаме. Нека законите бъдат от народа и за народа\", каза тя. От името на парламентарната група на \"Обединените патриоти\" зам.-председателят на Народното събрание Явор Нотев призова всички да бъдем съдии на делата си. \"А и прокурори, г-н главен прокурор (бел.авт. - обърна се към Сотир Цацаров), на себе си\", каза още той. Лидерът на ДПС Мустафа Карадайъ обяви, че принципите на Конституцията трябва да се спазват и каза, че от депутатите зависи дали ще принесат съзиданието и конструктивността или ще станат заложници на конфликтите. Той призова за вярност към завета на Васил Левски за чиста и свята република и го цитира \"Всичко зависи от нашите задружни усилия\". Председателят на \"Воля\" Веселин Марешки обяви, че големите родолюбци от онова време не са искали да вземат, а са давали - пари за университети, за болници, за библиотеки, за храмовел Депутатите приеха обръщение към българския народ, в което се казва: \"Днес ние декларираме, че в трудното и динамично време, в което живеем, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони в интерес на народа и просперитета на страната. Ние, народните избраници, като представители на българския народ, съзнаваме нашия дълг да продължаваме най-добрите традиции, завещани от творците на Търновската конституция\".  Тържествената заря-проверка по повод 140-годишнината от Учредителното събрание и приемането на Търновската конституция ще започне в 20.30 часа на площад \"Цар Асен I\". Присъстващите ще наблюдават и аудио-визуалния спектакъл \"Царевград Търнов - звук и светлина\".", "date": "2019.04.16", "title": "Честванията за Търновската конституция: цитати на Левски и призиви за равенство пред закона"}
{"url": "https://www.dnevnik.bg/biznes/2019/04/16/3420425_durjavata_tursi_virtualni_jivotni_vuv_fermite/", "text": "Българската агенция по безопасност на храните (БАБХ) и практикуващите ветеринарни лекари извършват инвентаризация на животните в стопанствата в цялата страна. Това съобщи зам.- министърът на земеделието, храните и горите д-р Янко Иванов на среща със земеделски производители в Благоевград, цитиран от пресцентъра на ведомството. Проверките трябва да изяснят има ли и колко са виртуалните животни във връзка с приема по директните плащания за Кампания 2019 г., се казва в съобщението. Целта е системата да се изчисти от такива практики, а проверките и инвентаризацията ще продължат, за да има яснота и по-добър контрол. По време на проверките във фермите ще бъдат гледани и паспорти, ветеринарномедицински свидетелства на животни и отразяването им в Интегрираната информационна система на БАБХ – ВетИС. \"Трябва да има справедливо и ефективно разпределение на средствата, които се дават на животновъдите, каза Иванов.", "date": "2019.04.16", "title": "Държавата търси \"виртуални животни\" във фермите"}
{"url": "https://www.dnevnik.bg/sport/2019/04/16/3420420_ljuboslav_penev_obkrujeni_sme_ot_edni_i_sushti_sudii/", "text": "Треньорът на ЦСКА Любослав Пенев се изказа срещу съдийските назначения за мачовете на отбора му. Поводът е изборът на Николай Йорданов за рефер на първия мач с \"Ботев\" (Пловдив) от полуфиналите за Купата на България. Най-добрият съдия за 2018 г. ръководи и предния мач на червените в турнира - при  победата с 1:0 срещу \"Лудогорец\" в Разград . Тогава  Пенев заяви, че Йорданов е работил по сценарий . В навечерието на гостуването в Пловдив треньорът каза: \"Явно няма други. Въртят се едни и същи при нас. Двама-трима се въртят. Главен, странични и четвърти съдия... Обкръжени сме, но ние ще се борим докрай.\" \"Не знам с какъв морал и с каква етика се осмеляват изобщо да ни правят такива назначения. Този човек беше безобразен преди една или две седмици. Жалко. Най-жалкото е, че не се мисли за футбола\", каза Пенев и добави: \"Искам да мисля за футбол и това правя. Футболистите също.\" По думите му вниманието на отбора му е насочено изцяло към мача с \"Ботев\", въпреки че три дни по-късно предстои и дерби с \"Левски\" в Първа лига. Пенев заяви, че в двубоите за купата ЦСКА трябва да действа разумно. \"Има два мача и не бързаме за никъде. Нашето внимание е изцяло върху мача утре. Предстоят два мача, затова даже и да победиш или да загубиш в първия мач, не означава, че там приключва двубоят. Разбира се, ние винаги се целим в победата.\" Той каза, че \"Ботев\" има добър състав с лидери. \"Очаквам интересен мач.\" Пенев не се притеснява от статистиката, показваща, че ЦСКА трудно печели срещу \"канарчетата\" в Пловдив в последните срещи. Червените ще са без полузащитника Тиаго Родригес, като усилията са той да бъде възстановен за мача с \"Левски\".", "date": "2019.04.16", "title": "Любослав Пенев: Обкръжени сме от едни и същи съдии, но ще се борим докрай (видео)"}
{"url": "https://www.dnevnik.bg/sviat/2019/04/16/3420459_dve_svetovni_voini_renovacii_mrusen_vuzduh_kakvo_e/", "text": "Тази централна църква прародителка е нещо като химера: тя е заела от един храм главата, от друг - крайниците, от трети - тялото, и тъй има нещо общо с всички\" - това пише Виктор Юго в едноименния си роман (в превода на Лилия Сталева, качен в \"Читанка\"). Още през 1831 г. писателят се опитва да припомни на сънародниците си значението на катедралата и да посочи в каква опасност е тя, макар да отбелязва, че за нея по-опасни са модерните архитектурни промени, отколкото времето и околната среда. Пожарът, който унищожи голяма част  от покрива на \"Нотр Дам\" снощи,  стресна и натъжи както парижани , така и цяла Европа. Но катедралата е преживяла и други бедствия в близо деветвековната си история. Тя е построена на място, където преди е имало храм, посветен на Юпитер, а с навлизането на християнството във Франция там са били построени един след друг четири църкви. През 1160 г. архиепископът на Париж Морис дьо Сюлли да реши да построи по-голям храм в готически стил. Дизайнът на сградата се дължи предимно на него, той е събрал и парите за построяването ѝ, лично е избрал иконописците и изобразените сцени, разказва сп. \"Тайм\". По онова време  \"Нотр Дам\"  е била най-високата катедрала в света с новия си за архитектурата оребрен свод, за който Сюлли е вярвал, че може да издържи тежестта на сградата; един от строителите му пък създава първите подпорни арки. От архитектурна гледна точка тя наистина \"съдейства за революцията, която наричаме готическа архитектура\", коментира експертът по сградата Стивън Мъри, който е преподавател по история на средновековното изкуство в Колумбийския университет. Кралят на Франция (Луи Седми) е искал да построи  великолепна катедрала , която да покаже, че Париж е политическата и икономическа столица\", обяснява Лорен Фери, куратор в Корнелския университет и бивш куратор на Френския национален архив. \"Тогава съюзът между църквата и държавата е бил силен, както и идеята, че Франция е първа сред християнските държави, така че най-голямата и най-великолепна катедрала трябва да бъде в Париж. В следващите векове страната посреща и изпраща лидерите си там. Наполеон Първи е бил коронован за император в нея през 1804 г. Папа Пий Десети обявил Жана Д’Арк за блажена там през 1909 г. Там се провеждат и заупокойните служби на френските президенти, сред които Шарл дьо Гол и Франсоа Митеран. А снощният пожар не е първият път, в който катедралата е пострадала тежко. През XVI в. хугенотите разрушават някои от статуите, които намират за идолопоклоннически. Луи XIV и Луи XV изменят много неща, за да приведат катедралата в унисон с по-класическия стил на периода – мозаечните стъкла от XII и XIII век се заменят с прозрачни такива, за да влиза повече светлина; мястото на хора се изгражда отново с мрамор. През 1793 г. по време на Френската революция антироялисти са премахнали и обезглавили статуи на библейски крале, за които смятали, че изобразяват френски монарси. През 1977 г. археолози ги открили и възстановили. Изгорелият покрив е оригиналният такъв, построен от 5000 дъба. Средновековната кула стрела, която се срути вчера, е била премахната през 1786 г., защото е била нестабилна, и построена отново през 60-те години на 19-ти век по дизайн на Южен-Еманюел Виоле-ле-Дюк, който създавал и модела за статуята на свети Тома, смятан за закрилник на архитектурата. \"Сега оплакваме тази част от кулата, но когато е била добавена към вече съществуващата катедрала, това е било много противоречиво решение\", отбелязва Фери. Известните гаргойли са добавени по същото време. \"Нотр Дам\" преживява и двете световни войни и камбаните ѝ оповестяват края на Първата и освобождението на Париж през 1944 г. Възстановяването ѝ щеше да бъде трудно, дори без пожара – тя вече е била в опасност от други увреждания. Каменната зидария от външната страна е пострадала в последните два века заради замърсяването на въздуха в Париж, което е ускорило ерозията на декорацията и е обезцветило камъка. До края на 80-те години няколко гаргойли и кулички са паднали или са били прекалено нестабилни, за да бъдат оставени в сградата. През 1991 г. започва огромна реновация, която заменя по-голямата част от екстериора, макар да опазва оригиналните архитектурни елементи. На покрива се слага дискретна система от електрически кабели, за да гони гълъбите, западната фасада е почистена и реставрирана за посрещането на Нова година през декември 1999 г. Четирите камбани от XIX век на северните кули са били разтопени и превърнати в нови бронзови камбани през 2013 г., за да се отпразнува 850-ият \"рожден ден\" на катедралата. Дизайнът им е направен по подобие на оригиналните камбани от XVII век. Въпреки ремонтите състоянието на \"Нотр Дам\" продължава да се влошава и в последните години правителството предложи нова програма за реновация на стойност около 100 млн. евро. Последният ремонт на стойност 6 млн. започна миналата пролет и, за щастие, медните статуи на покрива бяха премахнати дни преди унищожителния пожар снощи.", "date": "2019.04.16", "title": "Две световни войни, реновации, мръсен въздух: какво е преживяла \"Нотр Дам\""}
{"url": "https://www.dnevnik.bg/photos/2019/04/16/3420530_fotogaleriia_arhivni_snimki_na_notr_dam/", "text": "Близо 15 часа 400 пожарникари се бориха да овладеят пламъците в катедралата \"Нотр Дам\". Пожарът шокира и натъжи парижани и гостите на града, тепърва ще се изяснява колко са големи щетите и колко ще струват реновациите. Междувременно ето как е изглеждала църквата според архива на \"Асошиейтед прес\" през последния век. Снимката е от 1911 г.", "date": "2019.04.16", "title": "Фотогалерия: Архивни снимки на \"Нотр Дам\""}
{"url": "https://www.dnevnik.bg/bulgaria/2019/04/16/3420533_prokuraturata_obvini_kmeta_na_septemvri_za/", "text": "Специализираната прокуратура повдигна и предяви обвинение на кмета на община Септември Марин Рачев за умишлена безстопанственост за 7 деяния, от които общината е ощетена с 226 528.24 лв. Обвинението е заради изпълнението на договор от 2017 г. по обществена поръчка за ремонт на пътна и улична мрежа. Той е сключен между общината като възложител и \"Консорциум ремонти и възстановяване - Септември\" ДЗЗД като изпълнител. Събраните доказателства сочат, че Рачев е извършил плащания по договора, без строително-монтажните дейности да са били изпълнени от строителя, при това на многократно завишени цени. Материалите по този казус са били отделени от наказателното производство срещу Марин Рачев, което заради огромния си обем е разделено, съобщиха от държавното обвинение. За длъжностно престъпление по същото производство е обвинен и зам.-кметът на община \"Септември\" Явор Митев. Докато замествал кмета Рачев, той сключил анекс към същия договор за сумата от 1 000 000 лева. Според прокуратурата не е имало необходимост от изменение на сключения договор, но анексът бил сключен с цел да облагодетелства \"Консорциум ремонти и възстановяване - Септември\". Митев е обвинен и за това, че през лятото на 2018 г. не е оказал съдействие на водещите разследването срещу обвиняемия Рачев. Обвинения имат още двама души - Ангел Бончев, директор на Дирекция \"Транспорт и околна среда\" в общината и на Станой Милов - специалист \"Инвеститорски контрол\" в отдел \"Строителство\" при дирекция \"Архитектура и териториално устройство\" в общината. Те са обвинени за документни престъпления - че съставили протоколи за извършени в пълен обем и подлежащи на заплащане строително-монтажни работи на обекти по договора, при положение, че тези работи били или частично изпълнени, или изцяло неизпълнени. Рачев и Митев са с мерки за неотклонение \"парична гаранция\" в размер на по 10 000 лева, а на Бончев и Милов – по 5000 лева. Кметът на Септември беше арестуван  в началото на миналата година след сигнали за злоупотреби при обществени поръчки и беше обвинен в безстопанственост. Според прокуратурата  Рачев на практика е сключвал договори със себе си,  тъй като получилите обществените поръчки фирми се управляват от негови роднини, бивши съдружници или приятели. При обиска в дома му в нощно шкафче са открити и справки на Държавна агенция \"Национална сигурност\", свързани с купуване на гласове на местните избори през 2015 г. Обвинение има и негов подчинен.", "date": "2019.04.16", "title": "Прокуратурата обвини кмета на Септември за безстопанственост"}
{"url": "https://www.dnevnik.bg/sport/2019/04/16/3420566_levski_shte_nakaje_vtoriia_si_kapitan_za_video_ot/", "text": "Защитникът на \"Левски\" Иван Горанов ще бъде наказан от клуба заради непристойно видео с негово участие, което беше разпространено в социалните мрежи. След  загубата от \"Лудогорец\"  през уикенда, при която Горанов беше изгонен, се появи видео, за което сините твърдят, че е от преди две години. От \"Левски\" обявиха, че ще говорят с Горанов и ще решат как да го накажат, въпреки че клипът е стар. Не се посочва дали по това време футболистът изобщо е бил играч на \"Левски\", тъй като той дойде от \"Локомотив\" (Пловдив) през 2017 г. В клуба видяха \"жалък опит за провокация\" с публикуването на видеото дни преди мача с ЦСКА. Самият Горанов е наказан и няма да играе в дербито. \"В много удобен момент \"доброжелатели\" разпространиха клип на футболиста на \"Левски\" Иван Горанов отпреди повече от 2 години. Ясно е, че поведението на Иван на кадрите е недопустимо. За професионален футболист със сигурност, а за играч на любимия \"Левски\" е направо немислимо да се държи по този начин и никакви извинения в стил \"грешките на младостта\" не са валидни. Ръководството на \"Левски\" осъжда подобно поведение и ще проведе сериозен разговор с Горанов, след който ще прецени какво наказание да му наложи\", гласи съобщението на \"Левски\". От клуба добавят, че застават зад Горанов и вярват в качествата му \"да бъде пример за подражание на подрастващите\". Защитникът е втори капитан на отбора. Той е на 26 години и се завърна в клуба през 2017 г., след като кариерата му започна от юношеската школа на сините. \"Съжалявам искрено за поведението си, но откакто се завърнах в \"синия\" клуб смятам, че давам максималното от себе си на терена, винаги играя до последните си сили за синята фланелка и за всички вас по трибуните\", казва Горанов в извинението си към феновете на сините. В събота сините се изправят срещу ЦСКА в дерби от 30-ия кръг. Мачът е от 17.15 ч. на \"Васил Левски\".", "date": "2019.04.16", "title": "\"Левски\" ще накаже втория си капитан за видео от преди 2 години"}
{"url": "https://www.dnevnik.bg/politika/2019/04/16/3420570_v_obrushtenie_kum_naroda_parlamentut_obeshta/", "text": "ОБРЪЩЕНИЕ на 44-ото Народно събрание към българския народ по повод 140-ата годишнина от Учредителното събрание и приемането на Търновската конституция Уважаеми сънародници, Уважаеми граждани на Република България! Днес в старопрестолния град на тържествена сесия 44-ото Народно събрание отдава почит и признание на делото на нашите предци, които преди 140 години на Учредителното събрание положиха подписите си под Търновската конституция. С този акт 211 народни представители съградиха фундамента за развитието и просперитета на Третата българска държава. Сред бащите учредители са видни възрожденци, книжовници, борци за свобода и църковна независимост и строители на съвременна България. С вижданията си за устройство на възстановената държава т. нар. консерватори Константин Стоилов, Димитър Греков, Тодор Икономов, Марко Балабанов и определените за либерали Петко Славейков, Петко Каравелов, Стефан Стамболов, Драган Цанков слагат началото на политическия дебат – емоционален и ожесточен, но и ползотворен и градивен. Носители на възрожденския дух, независимо от различията във визията за устройството на държавата, народните представители са обединени в стремежа си да постигнат една свята и жадувана цел – да съградят модерна, независима и просперираща България. Те проявяват политическа воля и приемат не както предвижда Берлинският договор \"органически устав\", а конституция, за да е ясно, че българското Княжество е свободно. В основния закон вписват държавния герб, държавния печат и българския трикольор като израз на самочувствие и стремеж да градят равноправна с другите държава. Всички ние им дължим дълбока признателност за това, че гласуват Конституция, която отговаря на интересите на българския народ. Тя, като една от най-демократичните за времето си конституции, осигурява условия за развитието и възхода на България и гарантира основни права и свободи за гражданите; категорично забранява робството и съществуването на съсловия; прокламира свобода на личността, задължително и безплатно основно образование, свобода на словото, печата, събранията и сдруженията, неприкосновена частна собственост и всеобщо избирателно право за навършилите 21 години избиратели. Приетият в Търново основен закон регламентира държавното устройство и приема традиционното разделение на властите на законодателна, изпълнителна и съдебна. Залегналите в него принципи и ценности, неговият дух на демократичност и равноправие са живи и днес, като неотменна част и от съвременната българска Конституция. Депутатите от Учредителното събрание с чест и достойнство изпълняват своята историческа мисия и полагат устоите на българската държавност. С делата си те доказват, че са възрожденци, но и държавници. Благодарение и на тяхната дейност България получава възможност да се върне на картата на Европа като част от модерния, демократичен и цивилизован свят. Търновската конституция е основен закон на Третото българско царство повече от 68 години. Търновската конституция – за времето на нейното действие – се превръща в идеал за политическо и конституционно устройство на българската държава. Заложените в нея свободи на българските граждани са накърнявани и отменяни, но са просъществували не само на книга, а и като дух сред свободолюбивото българско гражданство. Политическите борби за възстановяване на Конституцията бележат едни от най-кризисните моменти на българския политически живот, довели до тежки изпитания за народа и национални катастрофи. Отмяната на основни конституционни принципи, какъвто е този за разделението на властите, е последвано от установяване на еднолични режими на управление. Неслучайно годините на национално развитие и възход се свързват с времето, когато Конституцията действа в своя пълен обем. За наша гордост и национално достойнство българският народ сам, без чужда помощ и по своя воля осъществява Съединението на Княжество България с Източна Румелия и провъзгласява Независимостта на България, която за кратко време се превръща в една от най-силните и проспериращи държави на Балканите. Днес България е демократична държава, неразделна част от европейското и евроатлантическото семейство. Ние, народните избраници, като представители на българския народ, съзнаваме нашия дълг да продължаваме най-добрите традиции, завещани от творците на Търновската конституция. Бащите учредители ни оставиха солидно наследство, което през изминалите години е надграждано, но и пропилявано; ценено, но и пренебрегвано. Особено важен е техният пример за поставяне на националния над партийния интерес в съдбовни за страната моменти. В тези случаи партийните знамена са свивани, потискано е противопоставянето за сметка на съгласието в името на общественото благо. Честването на 140-ата годишнина от Учредителното събрание и приемането на Търновската конституция е подходящ повод да се обърнем към историята като извор на идеи, мъдрост и поуки. Неопровержими са историческите свидетелства, които показват, че когато политиците се чувстват част от народа, когато всички сме били единни и обединени от общ национален идеал, поставяли сме си ясни цели и сме разчитали на собствените си сили, сме постигали значителни успехи. Днес ние декларираме, че в трудното и динамично време, в което живеем, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони в интерес на народа и просперитета на страната! Ние помним думите на председателя на Учредителното събрание екзарх Антим Първи: \"Слава Богу, свършихме делото, за което бяхме повикани Можем да кажем: направихме закони от Народа за Народа\". Поклон пред историческото дело на учредителите!", "date": "2019.04.16", "title": "В обръщение към народа парламентът обеща качествени закони"}
{"url": "https://www.dnevnik.bg/bulgaria/2019/04/16/3420606_obshto_58_dushi_arestuva_policiiata_po_vreme_na_boi_s/", "text": "Общо 58 души са задържани от полицията по време на бой с кучета, съобщи столичната полиция. Проверката е направена по сигнал на 14 април сутринта в гориста местност над язовир \"Искър\", в землището на Панчарево.  В изоставена панелна постройка, част от бивш пионерски лагер, полицаите открили две дървени арени за провеждане на незаконните боеве, а около тях много паркирани автомобили с регистрационни табели от различни области на страната. Задържаните са жители на различни населени места, те са отведени в районното полицейско управление в Самоков. В част от автомобилите на задържаните имало 9 кучета от породата питбул, които са иззети и предадени на служители от Столичното общинско предприятие \"Екоравновесие\". На местопроизшествието са извършени огледи. По случая е образувано досъдебно производство за извършено престъпление. Разследването продължава. Междувременно един от задържаните - жител на Самоков, изхвърлил пред полицаите кутия с около 4 грама марихуана. По този случай също е образувано досъдебно производство. ", "date": "2019.04.16", "title": "Общо 58 души арестува полицията по време на бой с кучета"}
{"url": "https://www.dnevnik.bg/razvlechenie/2019/04/16/3420601_madona_obiavi_nov_album_s_imeto_madame_x/", "text": "Мадона обяви името на нов албум заедно със свое ново алтер-его. И двете се казват Madame X. В едноминутно видео поп звездата описва накратко образа, който се крие зад това име. \"Гардиън\" отбелязва, че ако сте от хората, които се чудят как да намерят здравословния баланс между живота и работата си, трябва да отделите минутка за въпросната \"Мадам\", която според описанието е \"таен агент, пътуващ около света, сменящ самоличности, борещ се за свобода, носещ светлина в тъмни места. Тя е танцьор, професор, държавен глава, ездачка, затворник, студент, майка, дете, учител, монахиня, певица, светица, курва\". Във фейсбук профила си тя публикува и снимка с 25-годишния колумбийски регетон изпълнител Maluma, придружена от името на тяхна съвместна песен Medellin и датата, на която вероятно ще бъде представена - 17 април, сряда. Мадона определено не е първата творческа личност, която избира имиджа на мистериозна жена с анонимно име. Заглавието Madame X за първи път става известно още през 1884 г., когато художникът Джон Сарджънт прави портрет на Виржини Амели Авено Готро, американска светска личност, която живее в Париж. Когато нейният портрет е готов и изложен на показ, дълбокото деколте на роклята на Готро скандализира публиката и всъщност се превръща в класика по-късно, след редица изложби в Ню Йорк.  Новият албум на Мадона Madame X, за който все още няма обявена дата, ще е първият след излезлия през 2015 г. Rebel Heart. През 2017 г. пък студио \"Юнивърсъл\" обявиха, че готвят биографичен филм за певицата, който обаче Мадона не подкрепя, припомня изданието Pitchfork. Миналата година тя се появи изненадващо на събитието \"Мет гала\", където изпълни кавър на Halleluja на Ленард Коен. В бъдещите й планове е и режисирането на биографичен филм за балетната танцьорка Михаела Депринс, озаглавен Taking Flight: From War Orphan to Star Ballerina. Неотдавна бе потвърдено и че тя ще изпълни две песни на финалите на конкурса за песен \"Евровизия\" в Тел Авив в средата на май тази година.", "date": "2019.04.16", "title": "Мадона обяви нов албум с името Madame X"}
{"url": "https://www.dnevnik.bg/bulgaria/2019/04/16/3420673_deloto_sreshtu_deputata_dimitur_avramov_vliza_v/", "text": "Специализираната прокуратура предаде на специализирания наказателен съд депутата от ДПС Димитър Аврамов и двама негови помагачи за търговия с влияние. Единият от помагачите му е бившият общински съветник от Плевен Методи Петков. Престъпленията са извършени в периода от 6 юли 2012 г. до 17 юли 2012 г. в Бяла Слатина, Плевен, Монтана и в местността Тировец край Монтана, където се намира производствена база, съобщиха от прокуратурата. Според обвинението Аврамов е поискал от арендатора Светослав Илчовски на пет пъти общо 220 хил. лв. и право на ползване на земеделски земи, а след това е взел 100 хил. лв., за да упражни влияние върху длъжностни лица и така да реши проблем с други обработваеми земи. Аврамов твърдял, че ще упражни влияние върху директора на областната дирекция \"Земеделие\" Зорница Александрова, за която твърдял, че тя е негов човек и ще уреди проблемите на бизнесмена. Илчовски бил арендатор на земеделски земи в Монтанско. С други фирми имали сключено споразумение за разпределянето на земите, които обработват. Споразумението не било официално регистрирано в областната дирекция \"Земеделие\" в Монтана, законът задължавал директора на дирекцията да издаде заповед за служебно разпределение на площите. Така земите, обработвани от Илчовски, отишли при друга фирма, която започнала да събира продукцията. Намесила се полиция, която предотвратила навлизането на комбайни. В спора се намесил и Димитър Аврамов, който срещу пари и земи обещал на Илчовски да уреди проблема. Наред с това депутатът казал, че ще упражни влияние и върху началника на полицията в Монтана Даниел Псалтиров за осигуряване на полицейска охрана и достъп до земите, обработвани от фирмата на Илчовски, по време на жътвата на реколтата от рапица. Аврамов беше арестуван през юли 2012 г., когато бе депутат от ГЕРБ. След арестите бе снет имунитетът му, за да бъде разследван. През 2016 г.  Софийският градски съд оправда Аврамов , но година по-късно Софийският апелативен съд  отмени оправдателната присъда  и върна делото на първата инстанция поради съществени нарушения. През 2017 г. Аврамов отново влезе в Народното събрание, но този път от листите на ДПС. Главният прокурор поиска имунитета му, а той доброволно се отказа от него. Миналата година делото бе изпратено и  поето от специализираната прокуратура .", "date": "2019.04.16", "title": "Делото срещу депутата Димитър Аврамов влиза в специализирания съд"}
{"url": "https://www.dnevnik.bg/sviat/2019/04/16/3420679_nad_100_dushi_biaha_arestuvani_v_london_po_vreme_na/", "text": "Общо 113 души са арестувани в Лондон, съобщи полицията в британската столица след вчерашния първи ден на блокади, организирани от екодвижението \"Икстинкшън рибелиън\" (Extinction Rebellion), което настоява да бъде обявено \"климатично извънредно положение\", предаде агенция \"Франс прес\". Движението, възникнало във Великобритания и превърнало се в международно, започна вчера протести, които ще продължат цяла седмица. Няколко хиляди души блокираха пет емблематични места в британската столица - Мраморната арка, Оксфорд съркъс, моста \"Ватерло\", площад \"Пикадили\" и Площада при парламента. През изминалата нощ демонстрантите продължиха да окупират четири от тези места (Мраморната арка, Оксфорд съркъс, моста \"Ватерло\" и Площада при парламента), въпреки че според Скотланд ярд им е било разрешено да останат само в района на Мраморната арка. \"Арестувахме 113 души, повечето за нарушаване на обществения ред и възпрепятстване на движението\", обясни в комюнике полицията. Сред задържаните има петима активисти, нанесли щети на входа към централата на петролния концерн \"Роял Дъч Шел\". Говорителят на движението Джеймс Фокс заяви, че демонстрантите ще продължат да окупират местата, докато правителството ги чуе. \"Много от нас са готови да пожертват свободата си за тази кауза\", отбеляза той. Службата за автобусен превоз в Лондон съобщи в \"Туитър\", че движението по няколко линии в центъра на столицата тази сутрин продължава да е нарушено. \"Икстинкшън рибелиън\" имат три искания към британското правителство: да бъде обявено \"климатично извънредно положение\", да се разработи план за действие до 2025 г. емисиите от газове с парников ефект да бъдат \"сведени до нула\" и да бъде създадено \"гражданско събрание\" за климатична и социална справедливост. В рамките на международния си протест движението обяви до 22 април акции в 80 града в 33 страни./ БТА", "date": "2019.04.16", "title": "Над 100 души бяха арестувани в Лондон по време на екопротест"}
{"url": "https://www.dnevnik.bg/razvlechenie/2019/04/16/3420682_sled_vuzvishenie_viktor_bojinov_shte_ekranizira_i/", "text": "Режисьорът Виктор Божинов работи по екранизацията на романа на Милен Русков \"Чамкория\". Той публикува снимка в профила си във фейсбук, на която ясно се вижда надписът \"Проект за игрален филм от Виктор Божинов \"Чамъ-кория\" по романа на Милен Русков\". Тя е придружена и с малък откъс от сценария в частта, в която главният герой Бай Славе се оказва в църквата \"Света Неделя\" в деня на атентата на 16 април 1925 г. Пред \"Дневник\" Божинов заяви, че към този момент това е всичко, което може да сподели, и не коментира на какъв етап е проектът, кой работи по сценария и дали има идея за изпълнител на главната роля на Бай Славе. \"Когато има повече подробности, ще мога да ги коментирам\", допълни той. Следващата конкурсна сесия на Националния филмов център за подпомагане на игрални филми е през май, но пред \"Дневник\" режисьорът заяви, че проектът няма да кандидатства на тази сесия. През 2017 г. Виктор Божинов направи екранизация на другия известен роман на Милен Русков, \"Възвишение\". Той бе сочен за един от най-гледаните български филми за последните 7 години. Над 140 хил. зрители го гледаха в киносалоните, а през ноември 2018 г. се появи и във формат \"Блу рей\" (Blu-ray) за колекционери. Романът \"Чамкория\" пък бе адаптиран с голям успех на театралната сцена в постановка - моноспектакъл на Театър 199 с режисьор Явор Гърдев и актьора Захари Бахаров в главната роля, за която той взе \"Икар\" и \"Аскеер\" през 2018 г.", "date": "2019.04.16", "title": "След \"Възвишение\" Виктор Божинов ще екранизира и \"Чамкория\" от Милен Русков"}
{"url": "https://www.dnevnik.bg/sport/2019/04/16/3420707_ferari_riskuva_problemi_v_otbora_sus_zapovedite_ot/", "text": "Ферари\" е поставен в трудна ситуация, от която може да загуби много заради заповедите от бокса. Това смята шефът на конкурента на Скудерията \"Мерцедес\" Тото Волф. Австриецът коментира случките от уикенда в  Гран при на Китай , когато във \"Ферари\" наредиха на Шарл Льоклер да пропусне Себастиан Фетел. От началото на сезона и в трите старта Льоклер получаваше заповеди, касаещи съотборника му. В Австралия и Бахрейн беше казано на пилота от Монако да не извършва изпреварвания. \"Ситуацията е трудна и никога нещата не са само черни или само бели. Когато преследваш съперника си, винаги искаш да го правиш с по-бързо движещия се болид. Себастиан мислеше, че е по-бърз, и затова от тима му дадоха възможност. Разбирам ги. Проблемът е, че когато започнеш да правиш такива неща, се получава напрежение и рискуваш да създадеш по-големи проблеми\", каза Волф. През миналия сезон \"Мерцедес\" също прибегна до заповеди от бокса. Това стана в  състезания , в които Валтери Ботас отстъпваше позиция на борещия се за титлата Люис Хамилтън. В Китай \"Сребърните стрели\" вкараха Ботас и Хамилтън в бокса в една и съща обиколка. Това остави финландеца без шанс да се бори за победата в надпреварата. Волф обаче защити решението си. \"Нямаше смисъл да ги оставим на пистата да се притискат един друг и да рискуваме да не завършим или да изпуснем победата.\" След три старта \"Мерцедес\" е начело при конструкторите със 130 точки, а \"Ферари\" има 73. Следващият старт е Гран при на Азербайджан на 28 април.", "date": "2019.04.16", "title": "\"Ферари\" рискува проблеми в отбора със заповедите от бокса, смята шефът на \"Мерцедес\""}
{"url": "https://www.dnevnik.bg/sport/2019/04/16/3420799_cska_1948_se_pritesni_pokrai_namereniiata_za/", "text": "Втородивизионният \"ЦСКА 1948\" изрази притеснения около  намеренията на \"ЦСКА-София\" да изгражда нов стадион на мястото на \"Българска армия\" . А притесненията са свързани с това, че \"отдавна вървят информации, че е в ход план по заличаването му\", пишат от клуба. \"Притеснени сме, защото наскоро бяха извадени два проекта буквално за една нощ, докато всеки сериозен архитект се нуждае от месеци, години работа. Притеснени сме, защото вече започват да се търсят врагове и извинения. За несвършена работа\", казват от \"ЦСКА 1948\", като наричат стадиона \"нашия дом\". \"Българска армия\" и базата в Панчарево са собственост на министерството на спорта, а ръководеният от Гриша Ганчев и Юлиян Инджов \"ЦСКА-София\" подписа преди повече от година договор за ползването им. Преди две седмици клубът от Първа лига обяви първите си стъпки, като Ганчев и Инджов са разгледали два проекта за нов стадион. От \"ЦСКА-София\" добавиха, че предстоят важни разговори с общината и държавата. До момента клубът не е дал никаква друга информация по темата. В петък министърът на спорта  Красен Кралев посочи, че \"пътят до построяването на нов стадион на ЦСКА е формалност\" . Той заяви, че държавата ще е партньор, но инвестицията ще е на клуба. \"Имаме пълно разбиране, ние притежаваме собствеността на стадиона, ЦСКА иска да инвестира в него. Има много форми, през които това може да стане\", каза Кралев. И добави, че евентуалният нов стадион не може да излиза от \"чашата\" на сегашния, както и че голямото предизвикателство идва от изискванията за голям паркинг. Архитект Ивайло Мишев, който е един от основателите на \"ЦСКА 1948\" и на сдружението \"ЦСКА Завинаги\", потвърди думите на Кралев за \"чашата\" на стадиона с уточнението: \"Актуалната виза, издадена от архитект Петър Диков, третира покриване на сектор В с козирка и разширяване козирката на сектор А. Сегашната виза не засяга Б и Г. Става въпрос за покриване на монтажен принцип, известен сред хората като \"леки конструкции\". И тези конструкции трябва да отговарят на новите еврокодове, които бяха приети и имат доста високи изисквания за стабилност. Втори вариант е да се прибере навътре стадионът – без писта. И така да се разшири околното пространство\". \"Единственото решение е буферен паркинг в периферията на Борисовата градина. Благоприятното за един стадион при смятането на паркоместата е наличието в близост на градски транспорт, което в случая е факт. Не може да има паркинг в рамките на стадиона или под стадиона, както четох някъде, заради последните изисквания за антитероризъм и сигурност на зрителите\", добавя пред сайта на \"ЦСКА 1948\" Мишев, който в миналото е правил проект за нов стадион на мястото.", "date": "2019.04.16", "title": "\"ЦСКА 1948\" се притесни покрай намеренията за изграждане на нов \"Българска армия\""}
{"url": "https://www.dnevnik.bg/evropa/evropeiski_parlament/2019/04/16/3420778_svetoslav_malinov_otkazal_da_vodi_listata_zashtoto_ne/", "text": "Евродепутатът Светослав Малинов обясни, че се е отказал от  водаческото място в листата на \"Демократична България\" , защото е сметнал, че може да се използва срещу него като водач, а от там и срещу цялата листа фактът, че изпусна гласуването за пакета \"Мобилност\" в Европарламента (повече четете  тук ). \"Не трябваше нашата крехка коалиция да се подлага на такива абсолютно незаслужени атаки, тъй като водачът в някаква степен олицетворява листата и всичко свързано с него се прехвърля върху останалите\", добави евродепутатът. Той се забавил на аерогарата прекалено дълго и по този начин не стигнал навреме за гласуването. Освен него още двама български евродепутати – Неджми Али и Николай Бареков, също не успяха да участват в гласуването в края на март, а резултатът беше, че  пакетът влезе в дневния ред  на последното заседание на Европейския парламент, срещу което протестираха както депутати, така и превозвачи. Пред български журналисти в Страсбург Малинов прогнозира, че това ще са поредните избори, които ще минат в много тежката сянка на националната политика. Според него потенциалът за запазване на представителство на \"Демократична България\" в ЕВропарламента е доста добър, но \"средата е много неподходяща за избори за Европейски парламент такива, каквито ние си ги представяме\". \"Голямото ни предимство в компетентност трудно може да се види на фона на този тип проблеми\". Според него \"не се знае дали нашата коалиция няма да финишира четвърта\". За коалицията между ГЕРБ и СДС на евроизборите евродепутатът Асим Адемов от ГЕРБ, който също участва в пресконференцията, каза, че тя е много логична и закономерна, защото СДС е партията с най-голяма заслуга за приемането в ЕС, а ГЕРБ е партията, утвърдила името на България в ЕС. Съюзът е логичен, закономерен и, надявам се, успешен не само за тези избори, а защо не и за местни избори, каза още евродепутатът. За Турция На този етап, в обозримо бъдеще, пълноправното членство на Турция в ЕС е почти невъзможна задача, но Турция трябва да остане близък партньор на ЕС, да бъде поощрявана да продължи по пътя на утвърждаване на демокрацията, а най-лесният начин е чрез продължаване на преговорите, каза Адемов. Коментарът му бе по повод резолюцията от миналия месец, в която Европарламентът  призова да бъдат спрени преговорите  на Турция за еврочленство. \"Към Турция не трябва да се гледа само от един ъгъл. Призовах да не се прекъсват преговорите за присъединяването на Турция, защото не трябва да се мисли към нея в посока една или две години след днешния ден, а в по-дълга перспектива. Турция е стратегически партньор на ЕС в борбата срещу тероризма и важен икономически партньор и съсед на България\", коментира Адемов. По думите му там се случват неща, които влизат в сериозно противоречие с принципите на ЕС, но той и колегите му са убедени, че не си струва за това да бъдат прекъснати изградените мостове. Това може да изтласка Турция в една съвсем друга орбита и ще се отрази на съседите й, ако тя тръгне към ислямизация и радиклазация, допълни евродепутатът. Светослав Малинов (Демократи за силна България/Европейска народна партия), който също участва в дискусията, защити обратната логика и обясни защо е гласувал за замразяване на преговорите с Турция. Точно защото бяха замразени, бе даден сигнал към една прослойка в големите градове, която харесва президента Ердоган, но не е ислямистки настроена, бе даден знак, че докато Ердоган е на власт, няма да има напредък, коментира Малинов. Той смята, че \"между опита за преврат и чистките мина прекалено много време и благодарение на този сигнал на европейските държави някакви хора в Турция решиха да не подкрепят Ердоган\" По думите му споразумението за мигрантите с Турция, в изпълнението на което Ердоган е коректен, не трябва да се обвързва с преговорите за членство в ЕС.", "date": "2019.04.16", "title": "Светослав Малинов отказал да води листата, защото не гласувал по пакета \"Мобилност\""}
{"url": "https://www.dnevnik.bg/sviat/2019/04/16/3420803_kakvo_se_znae_za_pojara_v_notr_dam_dosega/", "text": "Пожар погълна покрива и едната от кулите на катедралата \"Нотр Дам\" в Париж снощи. Ето какво се знае досега за инцидента: Пожарът е започнал около 19:50 местно време, според пожарникарите – от покрива. Минути след това стига до кулата-стрела, която скоро след това рухва. Според кореспондент на \"Ройтерс\" в 20:07 покривът на църквата също пропада. В 20:25 евакуацията на острова, на който се намира \"Нотр Дам\", е завършена. Потушаването на огъня отне около 15 часа и усилията на над 400 пожарникари. По-късно тази вечер в обръщение към нацията френският президент Еманюел Макрон обяви, че катедрала ще бъде възстановена до пет години. \"Ние ще възстановим катедралата и ще я направи още по-хубава и аз искам това да приключи до пет години\", обяви той, цитиран от БТА. \"На нас се пада задачата да превърнем това бедствие във възможност да се обединим и заработим заедно, след като сме премислили задълбочено онова, което сме били и онова, което трябва да бъдем, и да станем по-добри, отколкото сме. На нас се пада да намерим отново нишката на нашия национален проект\", каза той. Каква е причината за пожара Засега не е известна, а разследването ще бъде трудно и продължително,  предупреди прокуратурата . Но според разследващите няма индикации пожарът да е умишлен, няма и терористична организация, която да е поела отговорност за атаката или да е била обвинена. \"Пет фирми участват в работите на обекта. Още днес започнахме да изслушваме работници и служители на тези фирми. Петнайсет от тях са били на място вчера\", каза прокурорът на на Париж Реми Ейц пред журналисти. Около 50 следователи от съдебната полиция ще участват в разследването. Какво оцеля Двете 69-метрови  камбанарии са незасегнати . Известната розетка и много от религиозните реликви не са били увредени тежко – сред тях и известния Трънен венец, донесен от Константинопол през дванадесети век. Благодарение на пожарникарите, спасени са били и златни и сребърни бокали, инкрустирани със скъпоценни камъни, както и свещници. Спасена е била и туника, носена от Свети Луи – кралят-светец от 13-ти век както и 16 бронзови статуи, които обикновено се намират в срутената кула-стрела. Те обаче са били изнесени от нея дни преди пожара заради вървящата реставрация. Оцелял и златен кръст, намиращ се над олтара на храма. Големият орган не е увреден, съобщиха от градския съвет, макар че вероятно има леки щети. Какво е увредено Целият дървен покрив на сградата. Поне отчасти са увредени четири от големите картини от 17 и 18 век, изобразяващи сцени от живота на апостолите. Министърът на културата Франк Ристер обясни, че щетите са повече от пушека отколкото от пламъците. Намокрените при борбата с пожара артефакти ще бъдат пренесени в Лувъра, за да се започне работа по реставрацията им. Какво следва Разследващите няма да могат да влязат в сградата, докато експерти не установят дали каменните стени са издържали пожара. След като огънят бе потушен, сега пожарникарите наблюдават движението на структурата и опитват да установят дали тя е стабилна. Даренията Частни компании и бизнесмени обещаха стотици милиони евро, за да подпомогнат реставрацията. Сред тях компанията за луксозни стоки LVMH на Бернар Арно, Kering на Франсоа Пино, L'Oreal и семейство Бетанкур Мейер, петролната фирма Total, застрахователят Axa, банката BNP, холдингът FIMALAC, групата Bouygues, рекламната фирма JCDECAUX, банката Societe Generale, Apple, и айти компанията CAP GEMINI. Френските авиолинии предложиха безплатен транспорт за всички участници в реконструкцията. Компанията за строителите материали Saint-Gobain предложи услугите си за реновацията специално на цветните стъклописи, банката Caisse des Depots – дъбове за обновяването на дървената конструкция. Градската управа на Париж и регионите Ил дьо Франс и Оверн-Рона-Алпи също ще дарят пари, както и Европейската централна банка. Българският премиер Бойко Борисов  каза по време на брифинг  в Министерски съвет: \"Ще помогнем за \"Нотр Дам\" с реставратори и живописци.\"", "date": "2019.04.16", "title": "Какво оцеля и какво изгоря в пожара в \"Нотр Дам\" (допълнена)"}
{"url": "https://www.dnevnik.bg/bulgaria/2019/04/16/3420433_blizo_1_mln_lv_shte_struva_remontut_na_vseki_kilometur/", "text": "От утре започва ремонтът на пътя Дупница-Клисура-Самоков. Отсечката е с дължина 32.5 км и свързва ГКПП Гюешево с магистрала \"Струма\", с път I-1 София - Благоевград и магистрала \"Тракия\". Ремонтните дейности ще бъдат разделени на два лота. Първият е с дължина 16.8 км и ще струва 10.7 млн. лева. Втората отсечка е 15.7 км, а за нея са приготвени 15.4 млн. лева. Така средната цена на един ремонтиран километър ще е малко над 800 хил. лв. Парите са осигурени по ОП \"Региони в растеж\" 2014-2020 г. Ремонтите ще бъдат изпълнени от \"Обединение Клисура 2017\", в което участват \"Растер-Юг\" ООД и \"Автомагистрали-Черно море\" АД, както и дружеството \"Път Дупница - Самоков\" ДЗЗД, в което са \"Галчев Инженеринг\" ЕООД и \"Фармвил\" ЕАД.", "date": "2019.04.16", "title": "Близо 1 млн. лв. ще струва ремонтът на всеки километър по пътя между Дупница и Самоков"}
{"url": "https://www.dnevnik.bg/sport/2019/04/16/3420738_psj_e_na_praga_na_nov_dogovor_s_naiki_s_tri_puti/", "text": "Френският футболен шампион ПСЖ е близо до нов договор с доставчика на спортна екипировка \"Найки\", съобщават медиите в страната, както и испанското издание \"Ас\". Партньорството между двете компании датира от 1989 година и настоящата сделка е в сила до 2022 г. Още отсега обаче ПСЖ има желание да подпише нов договор, като интерес има и от \"Найки\". Според договора парижани получават по 25 милиона евро на сезон. От \"Найки\" могат да предложат три пъти по-висока сума и да плащат на френския шампион по 75 милиона евро. Новината идва само няколко дни, след като стана ясно, че и други тимове в Европа преговарят за рекордни договори. \"Ливърпул\" може да подпише с \"Найки\" за  рекорден договор във Висшата лига , а \"Реал\" (Мадрид) е близо до удължаване с \"Адидас\" за повече от 1 милиард евро. \"Ние винаги разговаряме с \"Найки\". Това е един от дългогодишните партньори на нашия клуб и сме щастливи да го имаме в отбора\", коментира президентът на парижани Насер ал Хелайфи. През този сезон ПСЖ носи специална серия екипи на \"Найки\" в Шампионската лига с логото Air Jordan. Това увеличи популярността на клуба в САЩ, където продажбата на фланелки е скочила с 470 процента. Нов договор с \"Найки\" може да донесе много сериозни приходи на ПСЖ и да му помогне да се справи с финансовия феърплей. Клубът е разследван за неспазването му. Парижани подписаха договор и с веригата хотели  Accor , която става генерален спонсор на клуба, заменяйки авиокомпанията Emirates. Авиопревозвачът на Дубай е спонсор на ПСЖ от 2006 г.", "date": "2019.04.16", "title": "ПСЖ е на прага на нов договор с \"Найки\" с три пъти по-високи параметри"}
{"url": "https://www.dnevnik.bg/photos/2019/04/16/3420233_fotogaleriia_svetovnite_snimki_na_denia_-_16_april/", "text": "Франция Париж рухна под напора на пламъците, които обхванаха цялата горна част.", "date": "2019.04.16", "title": "Фотогалерия: Световните снимки на деня - 16 април 2019 г."}
{"url": "https://www.dnevnik.bg/sport/2019/04/16/3420809_belgiiski_koloezdach_postavi_nov_svetoven_rekord_v/", "text": "Белгиецът Виктор Кампенертс постави световен рекорд в едночасовата езда в колоезденето. Състезателят на \"Лото Судал\" записа 55.089 километра на колодрума в Агуаскалиентес, Мексико. Капмепенертс подобри досегашното върхово постижение от 54.526 км, записано от  Брадли Уигинс през 2015 г . Кампенертс, който е на 27 години, е двукратен европейски шампион в индивидуалното бягане по часовник от последните две първенства. Той е и шампион на страната си в дисциплината от 2016 и 2018 г. Белгиецът започна много бързо опита си за рекорд, след което имаше лек спад в темпото му след 15-ата минута. При преполовяването на времето Кампенертс вече записа 27.75 км, с което се движеше по график да подобри рекорда на Уигинс. \"Горд съм с това постижение, защото се трудих много в последните месеци. Беше трудно, но след първите 30 минути не спрях да съм оптимист, което е много важно в такива случаи. Да победиш толкова силен рекорд е нещо невероятно\", каза Кампенертс. Рекордът на Уигинс се оказа непосилен за последните 10 колоездачи, които опитаха да го подобрят. Кампенертс избра колодрума в Агуаскалиентес, който е считан за най-бързия в света, намирайки се на 1800 метра надморска височина. Разреденият кислород обаче изисква специална адаптация от колоездачите. За да се подготви максимално добре Кампенертс е спал в специална палатка в последните месеци, която симулира надморска височина от 3000 метра. Правилата в едночасовата езда бяха променени през 2014 г. и дисциплината започна да се радва на много голям интерес. От тогава 18 колоездачи се включиха в състезанието. Международният колоездачен съюз (UCI) промени правилата и позволи използването на велосипеди за преследване, които са с подобрена аеродинамика. Първият рекорд при новото засичане беше на Йенс Фойт през септември 2014 г. (51.110 км). Само месец и половина по-късно австриецът Матиас Брендъл постави 51.852 км. След това още трима подобриха постижението. През 2015 г. настоящият световен шампион в часовника Роън Денис записа 52.491 км, а няколко месеца по-късно Алекс Даусет го подобри – 52.937 км, преди Брадли Уигинс да запише световният рекорд 54.526.", "date": "2019.04.16", "title": "Белгийски колоездач постави нов световен рекорд в едночасовата езда"}
{"url": "https://www.dnevnik.bg/politika/2019/04/16/3420801_hristo_ivanov_imashe_proekt_za_softuer_koito_da/", "text": "При второто правителство на Бойко Борисов е имало подготвен проект и заделена сума, с която да се създаде софтуер за автоматична проверка на имотните декларации на заемащите висши държавни постове, които са длъжни да ги декларират. Това се разбра от думите на Христов Иванов, който бе министър на правосъдието в онзи кабинет, а сега е съпредседател на \"Демократична България\" в ефира на Би Ти Ви. Той не посочи за каква сума става дума, но обясни, че проектът е бил подготвен съвместно със Световната банка и е трябвало да улавя потенциален проблем в имотни сделки или несъответствие между доходи и имущество. Уточни, че проектът е бил в рамките на Оперативна програма \"Добро управление\". Не знам какво е станало с парите, очевидно дейността не е реализирана, обяви той. В коментар на скандала с новите апартаменти на управляващите, придобити на занижени цени, той посочи, че по-малкият проблем е, че шефът на антикорупционната комисия също е купил евтин апартамент, а по-големият е, че подобни разкрития трябва да прави тази комисия и тъй като това не се случва, го правят журналистите. Още от времето на Никола Филчев има решение на Европейския съд по правата на човека, който установи, че в България липсва механизъм за ефективно разследване срещу главния прокурор и десетилетия не се прави тази реформа, посочи Христо Иванов по повод думите на Сотир Цацаров, с които той подкрепи проект за промени, според които председателите на върховните съдилища и главният прокурор да може да бъдат разследвани. Христо Иванов коментира, че има механизми за разследване на председателите на върховните съдилища, но не и за главния прокурор. Блокирал е всички възможности за разследване срещу себе си, намирайки се на върха на пирамидата, обяви той. Сега на изпроводяк след абсолютно провален мандат, в който той не свърши нищо, го опакова това нещо като необходимост от разследване на тримата големи - председателите на ВКС и ВАС и на главния прокурор, коментира Иванов.", "date": "2019.04.16", "title": "Христо Иванов: Имаше проект за софтуер, който да проверява имотните декларации"}
{"url": "https://www.dnevnik.bg/sport/2019/04/16/3420820_barselona_razgromi_junaited_i_stigna_polufinalite_za/", "text": "\"Барселона\" взе втора победа над \"Манчестър юнайтед\" и се класира безпроблемно за полуфиналите в Шампионската лига след успех с 3:0. Каталунците прекършиха мечтите на \"червените дяволи\" с безмилостни действия в атака само седмица, след като спечелиха и в Англия с 1:0. Лионел Меси се разписа два пъти още преди почивката, за да подсигури класирането на тима си напред. След почивката точен беше Филипе Коутиньо. Класирането на полуфинал е първо за \"Барселона\" от 2015 г. насам. В последните три сезона каталунците отпадаха на четвъртфинал, а при последното си участие сред четирите най-добри вдигнаха и трофея, когато победиха \"Ювентус\". В полуфиналите каталунците ще чакат победителя от двойката \"Ливърпул\" и \"Порто\", като след първата среща мърсисайдци имат аванс от 2:0.   \"Барселона\" удължи серията си без загуба на \"Камп ноу\" на 31 срещи. За последно съставът отстъпи на свой терен на 1 май 2013 г. В последните 16 срещи във всички турнири \"Барселона\" не е губил като домакин. Тимът спази и тенденцията да е много резултатен у дома, вкарвайки средно по три попадения. \"Юнайтед\" не успя да поднесе втора голяма изненада, след като в предишния кръг навакса пасив срещу ПСЖ и спечели в Париж, за да стигне до фазата на осемте най-добри. При завръщането на \"Камп ноу\" на Оле Гунар Солскяр 20 години след победния му гол в Шампионската лига, този път норвежецът не успя да вдъхнови тима си. Изненадващо началото на мача беше за гостите, които подходиха много агресивно и със самочувствие. Футболистите на Оле Гунар Солскяр пресираха каталунците още пред наказателното им поле. Още в 33-ата секунди \"червените дяволи\" можеха да открият. Маркъс Рашфорд се озова непокрит пред наказателното поле на \"Барселона\", влезе в него и шутира, но ударът му срещна напречната греда. Добрите действия на гостите продължиха и те поставиха под напрежение домакините. \"Барселона\" прие играта в своята половина и няколко пъти се стигаше до нервни моменти в наказателното поле на Тер Стеген. Веднъж германският вратар се намеси при удар на Рашфорд. В 11-ата минута съдията Феликс Брих видя дузпа за \"Барселона\" след контакт между Фред и Иван Ракитич в наказателното поле. Все пак германецът прегледа системата за видеоповторения и промени решението си. В крайна сметка това не се отрази на домакините и в 16-ата минута те успяха да открият резултата. Меси открадна топката от Ашли Йънг, който подходи лежерно и не тръгна към нея. Аржентинецът финтира един бранител на англичаните и с плътен удар в далечния ъгъл на Де Хеа не остави никакви шансове на вратаря - 1:0. Меси прекъсна и серия от 2015 г. без голове в четвъртфинал в Шампионската лига. Само четири минути след първото си попадение звездата на \"Барселона\" се разписа още веднъж. Този път той напредна през центъра и стреля с десния си крак от границата на наказателното поле. Изстрелът му беше слаб, но топката мина под плонжа на Де Хеа и влетя в мрежата за втори път. Аржентинецът вече има 25 гола в 32 мача срещу английски съперници в Шампионската лига. До края на първата заст надмощието на \"Барселона\" се запази, като \"Юнайтед\" така и не успя да отговори. Домакините имаха по-опасните положения и като по чудо не стигнаха до трети гол. В заключителните минути пробив на Меси и отлична комбинация с Алба изведе на добра позиция Жорди Алба. Ударът на защитника обаче срещна главата на Де Хеа на голлинията и не влезе. Малко преди това пропуск направи и Иван Ракитич. След 15-минутната пауза \"Юнайтед\" не промени нищо в поведението си. Вместо това госитте можеха да получат още един гол. При удар на Меси Ашли Йънг реагира и успя да избие топката. Натискът на каталунците продължи, като само последното подаване не се получаваше за играчите на Ернесто Валверде. Час след началото на мача \"Барселона\" вкара за трети път в мрежата на Де Хеа след красив удар на Коутиньо. Бразилецът не остави никакъв шанс на стража на \"Юнайтед\" от около 22 метра. Меси отново беше оставен свободен да задържи топката и намери Алба отляво. Той веднага върна към Коутиньо и последва ударът. До края на срещата \"Барселона\" можеше да направи успеха си по-убедителен, но Де Хеа спаси удар на Меси. \"Юнайтед\" пък се размина с почетно попадение, след като Марк-Андре тер Стеген направи ефектно спасяване.", "date": "2019.04.16", "title": "\"Барселона\" разгроми \"Юнайтед\" и стигна полуфиналите за пръв път от 2015 г."}
