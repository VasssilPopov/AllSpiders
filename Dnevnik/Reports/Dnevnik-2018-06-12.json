{"url": "https://www.dnevnik.bg/sport/2018/06/12/3199034_selekcionerut_na_ispaniia_e_noviiat_trenyor_na_real/", "text": "Националният селекционер на Испания Хулен Лопетеги е новият треньор на \"Реал\" (Мадрид), обявиха от клуба. 51-годишният специалист ще замени Зинедин Зидан, който  напусна поста  след спечелването на Шампионската лига за трета поредна година. Лопетеги е начело на Испания от юли 2016 г., но след световното първенство в Русия ще премине на \"Сантяго Бернабеу\". Договорът му с \"Реал\" е за три години, а Кралският клуб ще плати неустойка на Испанската футболна федерация, за да може Лопетеги да прекрати контракта си с \"Фурия роха\" предсрочно. Бившият вратар има един мач за \"Реал\" в периода 1988-1991, докато е част от тима, и е шампион през 1989-1990. Той има и три сезона в дублиращия тим на \"Реал\" - \"Кастия\". Лопетеги е бил част и от кръвния враг \"Барселона\", като беше резервен вратар в рамките на три сезона на \"Камп ноу\". В треньорската си кариера Лопетеги е водил \"Райо валекано\", \"Реал Б\" и \"Порто\". Той беше селекционер и на всички юношески и младежки отбори на Испания. Той изведе юношеския тим до 19 години до европейската титла през 2012 г. и младежите до 21 години отново до европейска титла 12 месеца по-късно. Лопетеги направи най-сериозно впечатление с \"Порто\". До момента като селекционер на Испания баскът е записал 20 мача, в които постигна 14 победи и шест пъти завърши наравно. Лопетеги е петият треньор на \"Реал\", който в кариерата си е играл за \"Барселона\". Преди това са постигали Франсиско Бру (1934-1936 и 1939-1941), Ектор Скароне (1951-1952), Енрике Фернандес (1953-1954) и Бернд Шустер (2007-2008). В последните седмици с треньорския пост в \"Реал\" бяха свързвани Антонио Конте, Арсен Венгер,  Маурисио Почетино  и Юлиан Нагелсман, който  обяви че е отказал на европейските шампиони .", "date": "2018.06.12", "title": "Селекционерът на Испания е новият треньор на \"Реал\" (Мадрид)"}
{"url": "https://www.dnevnik.bg/sport/2018/06/12/3198959_ludogorec_prodade_plastun_v_gent/", "text": "Лудогорец\" осъществи нов силен изходящ трансфер в чужбина. Шампионът на България за последните седем години обяви в сайта си, че защитникът Игор Пластун е преминал успешно медицински изследвания и е подписал договор с \"Гент\". От \"Лудогорец\" не съобщават подробности около сделката. Според информация на \"Дневник\" белгийският клуб ще плати около 3 милиона евро за 27-годишния бранител. \"Ръководството на \"Лудогорец\" благодари на Пластун за всичко направено с екипа на седемкратните шампиони и му пожелава успех в новия клуб\", написаха в сайта на шампионите. Авторитетният transfermarkt.de оценява Пластун на 1.2 милиона евро. Украинецът пристигна в \"Лудогорец\" през лятото на 2016 г. от \"Карпати\" (Лвов) срещу 500 хиляди евро. Бранителят се превърна в основен играч за българския шампион, като изигра 75 мача във всички турнири и вкара четири гола. Сделката за Пластун e четвъртият най-скъп изходящ трансфер за \"Лудогорец\". Преди година българският шампион продаде звездата си Джонатан Кафу на френския \"Бордо\" за рекордните 7 милиона евро. Тогава Хосе Луис Паломино също беше сред трансферираните, като премина в \"Аталанта\" срещу 4 милиона евро. Преди това първото място се държеше от Жуниор Кайсара. През лятото на 2015 г. десният краен бранител беше продаден на \"Шалке\" срещу 5 милиона евро , колкото беше клаузата му за откупуване.", "date": "2018.06.12", "title": "\"Лудогорец\" продаде Пластун в \"Гент\""}
{"url": "https://www.dnevnik.bg/bulgaria/2018/06/12/3199024_deputatite_obmisliat_kak_da_oblekchat_rabotata_na/", "text": "Правната комисия в парламента продължи днес с мащабните промени в Административно-процесуалния кодекс (АПК), част от които предвиждат облекчаване на работата на Върховния административен съд (ВАС). Това трябва да стане с промяна на подсъдността на някои дела, които да бъдат разглеждани като първа инстанция от административните съдилища. Проектът е внесен от председателя на комисията - Данаил Кирилов (ГЕРБ) и гласуването по него продължава и утре. Миналата седмица комисията прие 21 параграфа от предлаганите промени, сред които въвеждането на електронните съобщения в административното производство, включително и пред съда: става дума за исканията, заявленията, предложенията, жалбите, молбите, исковете. Разглеждането на проекта на второ четене идва година след приемането му на първо четене през лятото на 2017, но текстовете търпят сериозни поправки и допълнения. Днес депутатите само започнаха част от важните разпоредби за разтоварване на Върховния административен съд, който в момента разглежда като първа и втора инстанция всички актове на Министерския съвет и министрите. Решение на Конституционния съд обаче даде възможност за законодателно облекчаване на ВАС от стотици дела - например за уволнения на служители, които според конституционните съдии могат да не бъдат гледани от върховния съд като първа инстанция, а от регионалните съдилища. Повече за решението на Конституционния съд четете  тук .  Правната комисия подкрепи на второ четене изменение в АПК, с което на практика се записа конституционното решение. \"На Върховния административен съд са подсъдни: 2. оспорванията срещу актовете на Министерския съвет, министър-председателя, заместник министър-председателите и министрите;\", се казва в момента в АПК. Депутатите добавиха към точка 2: \"В случаите, посочени в закона, както и когато тези органи са делегирали правомощията си на длъжностни лица или органи, издадените от тях административни актове се оспорват пред съответния административен съд\". Тогава ВАС ще разглежда делата като втора инстанция, но поне няма да е и първа. С единодушие депутатите подкрепиха и друго изменение, което представителите на ВАС нарекоха историческо. Народните представители одобриха текст, според който индивидуалните административни актове ще се обжалват по постоянен адрес на техния адресат - към когото е насочен издадения акт. В момента в закона има допълнително условие - ако в съответния град има териториално поделение на административния орган, издал акта. Сега това условие отпада.", "date": "2018.06.12", "title": "Депутатите обмислят как да облекчат работата на Върховния административен съд"}
{"url": "https://www.dnevnik.bg/sviat/2018/06/12/3199040_rusiia_i_republika_srubska_obviniha_velikobritaniia_v/", "text": "Президентът на босненската Република Сръбска и руският посланик в Сараево обявиха, че Великобритания се меси във вътрешните работи на Босна и Херцеговина заради решение да изпрати военнослужещи като наблюдатели за предстоящите избори, съобщи \"Болкан инсайт\". Миналата седмица британският министър на отбраната Гавин Уилямсън каза, че Лондон ще изпрати още 40 военнослужещи в страната, чиято цел е да противостоят на \"зловредното външно влияние\" в изборния процес. Националният вот  (за парламент и колективно президентство)  ще бъде на 7 октомври и е съпътстван от напрежение между различни групи в Босна и Херцеговина. Уилямсън не уточни за чие влияние става дума, но според в. \"Таймс\", пред който той говори, става дума за случаи на евентуална руска намеса. \"Република Сръбска няма нужда от това, нито пък са го искали властите ѝ. Ако се прави своеволно от британците, това е намеса във вътрешните работи, каза президентът на Република Сръбска Милорад Додик. Този акт граничи с нарушаване на границите на страната.\" За балканската телевизия N1 посланикът на Москва Пьотр Иванцов пък каза, че  Русия  е получила уверения от Великобритания, че решението не е насочено срещу Москва. Според него обаче \"острата реакция в Република Сръбска\" показва, че подобна стъпка е ненужна. В момента от мисията на европейските сили EUFOR в Босна и Херцеговина, която наброява 600 военнослужещи, едва 7 души са британци.", "date": "2018.06.12", "title": "Русия и Република Сръбска обвиниха Великобритания в \"намеса\" в босненските избори"}
{"url": "https://www.dnevnik.bg/politika/2018/06/12/3199050_gerb_obvini_prezidenta_che_politizira_tragediiata_s/", "text": "Президентът Радев използва всяка една възможност, за да се позиционира чисто политически, каза председателят на ГЕРБ в парламента Цветан Цветанов на извънреден брифинг. \"За пореден път той доказа, че е президентът на БСП. Това, което се случва като позиция на БСП и позиция на президента Радев, го отдалечава от конституционните му правомощия да бъде обединител на нацията\", каза Цветанов. В брифинга в парламента участваха и министърът на отбраната Красимир Каракачанов, регионалният министър Николай Нанков, финансовият министър Владислав Горанов, председателят на социалната комисия в парламента Светлана Ангелова и \"коалиционният партньор\" Волен Сидеров. Всичките бяха събрани, за да отговорят на президента Румен Радев, който, след като посети оцелелия авиационен техник при  катастрофа с военен хеликоптер , каза: \"Време е да се потърси отговорност от онези политици, които, преследвайки користни интереси, със своите решения, излагат на риск живота и здравето на военнослужещите.\" Радев каза още, че п редвидените пари за модернизация на армията са дадени за саниране . А ако след 10 години падне блок? Кой ще каже защо не са дадени парите за саниране, ако след 10 години падне блок и бъдат убити всички живеещи в него, отговори задочно Цветанов. Той припомни, че докато беше командир на ВВС, Радев имаше отговорността за инвестиционния проект за купуване на нови изтребители, който беше спрян от парламентарна комисия. \"Нека да кажем защо, когато имаше служебен кабинет, анкетната комисия установи, че един от основополагащите критерии за схемата за плащания беше променена. Не създава ли това усещането както в народните представители, така също и в обществото за евентуални корупционни схеми\", намекна Цветанов.Той разкритикува Радев и защото е казал, че Западните Балкани не са толкова важна тема. Катастрофиралият хеликоптер бил най-новият Хеликоптерът е най-новият от старата техника, с която разполагаме, каза министърът на отбраната Красимир Каракачанов. Катастрофиралият Ми-17 е на въоръжение от октомври 1989 г. Каракачанов припомни, че правителството отпусна пари за ремонт на МиГ-29, сега предстои това да се направи за Су-29 и за останалите хеликоптери. Мисли се и за преоборудването на 2 хеликоптера \"Кугър\" за медицински цели. От 12 купени \"Кугър\" на разположение на ВВС са само 4. Каракачанов припомни, че парламентът одобри инвестиционните проекти за нови изтребители и бойни машини на пехотата, а до 3 седмици може да бъде одобрен и проектът за нови кораби. Каракачанов се оплака, че обжалваното на обществени поръчки, което можело да бъде направен от всеки, спъва работата по ремонти на техниката. Ще питат президента как да продължи санирането Все повече се набива на очи изводът, че президентът контактува с хора, които хал хабер си нямат от държавно управление, каза Николай Нанков. Според него няма по-деструктивно говорене от това на президента, защото противопоставя една секторна политика за друга. \"Това е отново спекулация по темата саниране\", каза Нанков. Той добави, че 350 хиляди българи и други 1 млн., чакащи жилищата им да бъдат обхванати от програмата за енергийна ефективност, няма да се съгласят с президента. Тъй като в момента се мисли какво да бъде бъдещето на програмата, Нанков каза, че ще се консултират с президента. Горанов: Радев да заеме ролята си Този, който иска да уволни правителство, трябва да заеме ясната си роля, коментира министърът на финансите Владислав Горанов. Той припомни, че в конституцията правото за предлагане и изпълняване на бюджета е вменено на изпълнителната власт. \"Ако някой иска да предложи неговите приоритети, трябва да намери друга трибуна за изява, която да се вмества в конституционната координация между отделните власти. В противен случай ще продължим да не разбираме къде и на кого не угодихме\", каза Горанов. \"Това, което обсъждахме преди днешната среща, е начинът, по който можем да отговорим на очакванията на българския президент. Озадачени сме от опита постоянно да бъде внушавано, че сегашното правителство е неуспешно, че начинът, по който се разходват публичните средства, е неефективен и че приоритетите, които то налага на българското общество, не са правилни\", заяви Горанов. Палаткови лагери растат необяснимо При положение че от няколко месеца се работи по исканията на хората с увреждания, неоснователно и необяснимо растат палатковите лагери, каза Светлана Ангелова. Тя разказа, че на 15 май е проведена съвместна среща с представителите на майките на деца с увреждания, с всички национално представителни организации на и за хората с увреждания и със социалния министър Бисер Петков, на която са се разбрали работната група, която от няколко месеца работи по промени в Закона за интеграция на хората с увреждания, да бъде разширена с представители на протестиращите майки. БСП нямали морално право да говорят за сектор \"Сигурност\" БСП нямат морално право да говорят за сектор \"Сигурност\" - президентът и опозицията не могат да са алтернатива на управлението. Така Цветанов коментира  поисканият вот на недоверие  от БСП. \"Когато беше първият управленски мандат на премиера \"Борисов\", колко бяха отвличанията, убийствата, нивата на контрабанда, които се осъществяваха под вещото ръководство на тогавашното управление на БСП\", попита риторично за пореден път Цветанов. Волен Сидеров покани Радев в неделното му училище и пак поиска руско оръжие Според Волен Сидеров не е редно президентът Румен Радев да атакува собственото си правителство. Сидеров смята, че Радев няма политически опит, и затова го покани \"да заповяда в моето неделно училище\". Не видях конкретни аргументи във вота на недоверие, каза още Сидеров. Той завърши изказването си със съвет към Каракачанов и правителството \"да разгледат по-нестандартни възможности за покупка на въоръжение\", като не било задължително то да се купува от страни от ЕС и НАТО. След като министри и депутати говориха около 30 мин., те отказаха да отговарят на журналистически въпроси.", "date": "2018.06.12", "title": "ГЕРБ обвини президента, че политизира трагедията с пилотите"}
{"url": "https://www.dnevnik.bg/sviat/2018/06/12/3199035_dizainerut_lubuten_specheli_delo_v_zashtita_na/", "text": "Кампанията на дизайнера Кристиан Лубутен да защити правата си върху добилите световна слава яркочервени подметки на дамски обувки получи подкрепа с днешното   С него съдиите определят, че цветът е характерен елемент, отделен от формата на обувките, която обикновено не попада под защитата на европейското право за търговска марка. В случая съдът не прие позицията от февруари на главния адвокат, който бе на противното мнение. Окончателното решение ще бъде оформено в следващите седмици. Френският дизайнер опита да защити правата си в Холандия, където поиска съд да забрани на веригата \"Ван Харен\" да продава своя версия на обувките на висок ток с червена подметка, добили популярност благодарение на известни дами, които ги носеха на светски събития. \n     През 2010 г. Лубутен регистрира в Бенелюкс запазена марка върху определени обувки, а през 2013 г. - и върху обувки на висок ток. В описанието е ясно посочено, че запазената марка се състои \"от червен цвят (Pantone 18 1663TP), положен върху подметката (...), като контурът на обувката не е част от търговската марка, а има за предназначение да покаже разположението на марката\". Затова холандският съд се обърна за изясняване дали Директивата на ЕС за търговските марки прави разлика между форма на обувката (т.е. очертания, размери, дебелина на подметката) и използвания върху нея цвят. Трябваше да се изясни дали забраната за регистриране на определени форми като търговска марка се отнася и до комбиниране на различни елементи и характеристики като употребата на точно определен цвят. Съдът отвърна, че при запазването на марката фокусът е върху цвета, а не върху формата на обувката. \"Изглежда, че Maison Christian Louboutin ще получи право да създаде монопол върху дамските обувки на висок ток с червена подметка\", коментира Илейн О'Хеър от адвокатската кантора Stevens & Bolton. \"Модната индустрия ще приветства тази победа за Лубутен и особено брандовете, разчитащи на специфични цветове, цветови комбинации или десени, поставяни на продуктите като знак за автентичност.\"                     ", "date": "2018.06.12", "title": "Дизайнерът Лубутен спечели дело в защита на прочутите червени подметки"}
{"url": "https://www.dnevnik.bg/sviat/2018/06/12/3198227_ima_sdelka_za_imeto_na_makedoniia_i_tia_izpulniava/", "text": "Скопие и Атина са постигнали споразумение за новото име на Македония, а текстът е \"добър\" и отговаря гръцките интереси. Това съобщи премиерът на Гърция Алексис Ципрас в телевизионно обръщение след среща президента Прокопис Павлопулос, предаде \"Ройтерс\". След втория си разговор с македонския колега Зоран Заев за последните 24 часа Ципрас каза, че в постигнатото споразумение се предвижда Македония да смени името си \"по конституционен път\". \"Имаме сделка, доволен съм, защото имаме добра сделк,а която отговаря на всички гръцки условия,\" каза още премиерът на Гърция. Според Ципрас документът ще бъде внесен за ратификация в парламента, ако македонската страна \"изпълни своята част\" от сделката. Ако парламентите в Атина и Скопие одобрят текста, това ще сложи край на продължилия близо 3 десетилетия спор за името на Македония, който в последните 10 г. блокираше пътя на страната към Европейския съз и НАТО. Споразумението обаче, още преди да е обявено, среща съпротивата на Панос Каменос - министър на отбраната и лидер на коалиционния партньор на Ципрас, партия \"Независими гърци\", който отхвърля употребата на термина \"Македония\" като част от името. Гръцкият премиер не уточни какво решение в спора е било прието, но гръцки медии пишат от сутринта, че става дума за Северна Македония. Ципрас потвърди, че терминът \"Македония\" е част от него и че в името присъства още \"географски маркер\". Представители и на двете страни  потвърдиха по-рано днес , че между Заев и Ципрас вече има съгласие за договора и предстои само изясняване на \"технически детайли\". (Какво съдържа текстът според гръцки издания,  можете да прочетете тук. ) Очаква се и македонският премиер Зоран Заев да даде пресконференция в 19:30 ч. българско време, за да \"информира за договора\" македонските граждани. Агенция МИА пише, че и министрите от кабинета му ще присъстват на разговорите.", "date": "2018.06.12", "title": "Има сделка за името на Македония и тя изпълнява всички условия на Гърция, каза Ципрас"}
{"url": "https://www.dnevnik.bg/sviat/2018/06/12/3198994_jenite_v_katalunsko_selo_otmeniha_zabrana_za_monokini/", "text": "Жените, които живеят в село Л'Аметла дел Валес край Барселона, решиха на референдум в интернет, че ще могат да посещават обществени басейни без горната част на банския си, съобщават испански медии и Би Би Си. Допитването бе организирано от местните власти, започна на 25 май и продължи 2 седмици. Почти 61% от гласувалите в селото с 8000 жители казаха \"да\" на мярката, въпреки че в общината им действаше такава забрана. Резултатът е задължителен въпреки слабото участие - едва 379 от 3500 жени на възраст над 16 г. се включиха. До гласуването се стигна, след като миналата година полицаи пристигнаха при един от двата басейна и наредиха на две от жените облекат горните части на банските си костюми, за да не бъдат глобени с по 1200 евро. Сигналът за тяхното нарушение е бил подаден от спасител. В резултат защитниците на двете жени организираха протест - демонстранти и от двата пола се събраха пред басейна по бикини с нарисувани зърна на горните части. Каталунският омбудсман и свързаният с кабинета в Барселона Институт за правата на жените по-късно също сигнализираха, че е възможно със забраната да са били накърнени свободата и равноправието на половете, пише в. \"Ел мундо\". Л'Аметла е на 35 км северно от Барселона. Местната му администрация се управлява от PDeCAT - партията, от която беше издигнат уволненият каталунски премиер Карлес Пучдемон. PDeCAT обяви днес, че процедурата по промяна на правилниците за басейните започва \"веднага\".", "date": "2018.06.12", "title": "Жените в каталунско село отмениха на референдум забрана за монокини"}
{"url": "https://www.dnevnik.bg/sviat/2018/06/12/3199060_evrokomisiiata_predloji_riazko_uvelichavane_na_parite/", "text": "Европейската комисия предложи днес в бюджета на ЕС за 2021-2027 г. почти тройно увеличение на средствата за справяне с миграцията и за управление на границите. Предвижда се новият бюджет по тези пера да бъде 34.9 милиарда евро, вместо 13 милиарда евро, както бе досега. Предлага се създаване на нов фонд за управление на границите, а Европейската гранична служба да бъде укрепена с още около 10 000 граничари. ЕК предлага 21.3 милиарда евро да бъдат разпределени за управление на границите, а граничният фонд да разполага с над 9.3 милиарда евро. С тези средства ще бъдат осигурени постоянни проверки по границите, ще бъдат въведени нови информационни системи, ще бъдат спирани и залавяни опасни хора, ще бъдат предприемани действия по търсене и спасяване по море. Предвижда се 4.8 милиарда евро от новия фонд да бъдат за дългосрочно финансиране на мерките за управление на границите и визовата политика. Всяка държава от ЕС ще получи по пет милиона евро, а останалата част от средствата ще бъде разпределена според обема на работата, миграционния натиск и равнището на заплахата по външните сухопътни граници (30 на сто), по външните морски граници (35 на сто), летищата (20 на сто) и консулските служби (15 на сто). ЕК предлага 3.2 милиарда евро да послужат за целенасочена подкрепа за държавите и за посрещането на неотложни нужди. За по-добро оборудване за митнически проверки по външните граници са предвидени 1.3 милиарда евро. Над 12 милиарда евро ще послужат за подобряване на европейската гранична служба. Комисията предлага средствата по фонд \"Убежище и миграция\" да бъдат увеличени с 51 на сто - до 10.4 милиарда евро. Фондът ще подкрепя усилията за приобщаване на законните мигранти, за пресичане на незаконната миграция и за връщане на мигрантите без основание за престой в ЕС. От посочената сума за предоставянето на убежище ще бъдат разпределени 30 на сто, за законната миграция и приобщаването още 30 на сто, а останалите 40 процента ще послужат за борба с незаконната миграция и за връщането на незаконни мигранти. Общо 4.2 милиарда евро ще бъдат предвидени за дейности като разселването на мигранти. Според отделно предложение почти 900 милиона евро ще бъдат предназначени за допълнително укрепване на новата европейска агенция в областта на убежището", "date": "2018.06.12", "title": "Еврокомисията предложи рязко увеличаване на парите за миграцията и границите"}
{"url": "https://www.dnevnik.bg/sport/2018/06/12/3199008_momicheta_shte_podavat_topkite_v_otkrivashtiia_mach_na/", "text": "Момичета ще подават топките в откриващия двубой на световното първенство по футбол в Русия, съобщи \"Ройтерс\". За пръв път в историята изцяло женска група ще помага на футболистите в първия мач от шампионат на планетата. Русия и Саудитска Арабия ще открият световното в четвъртък от 18.00 часа на стадион \"Лужники\" в Москва. Общо 14 момичета от 13 до 16 години ще получат възможност да бъдат близо до своите идоли. Избраните деца са родом от град Аргиз, който се намира на 800 км източно от Москва и има население около 19 хиляди души. \"Това е сбъдната мечта за тях\", заяви треньорът им Илдар Идиятов. По данни на организационния комитет на шампионата общо 776 момчета и момичета ще подават топките по време на 64-те мача от турнира. \"Жените не са слабият пол. Винаги сме готови да се конкурираме с момчетата на еднакво ниво. Всички сме обединени около световното първенство, заслужаваме и можем също да подаваме топките на футболните отбори\", каза Дария Василиева, която е една от избраните момичета.", "date": "2018.06.12", "title": "Момичета ще подават топките в откриващия мач на световното"}
{"url": "https://www.dnevnik.bg/video/2018/06/12/3199047_video_drugite_novini/", "text": "Най-високи резултати по математика на матурите", "date": "2018.06.12", "title": "Видео: Другите новини"}
{"url": "https://www.dnevnik.bg/sviat/2018/06/12/3199057_severna_makedoniia_e_imeto_dogovoreno_v_spora_s/", "text": "Северна Македония е името, което Атина и Скопие са приели за край на продължилия две и половина десетилетия спор. \"За\" или \"против\" него тази есен ще гласуват македонските граждани. Това каза македонският премиер Зоран Заев на пресконференция, на която присъстваха и министрите от кабинета му. От вчера насам той и гръцкият му колега Алексис Ципрас проведоха два разговора по телефона, за да съгласуват договора, а текстът се очаква да бъде подписан до края на седмицата. Според него сделката \"гарантира\" членството на страната му в ЕС и НАТО. Малко преди изявата на Заев Ципрас потвърди,  че е постигнато споразумение  за името и в него всички изисквания на Гърция са изпълнени. По време на обръщението на Заев пък представител на Атина потвърди, че се е съгласила да признае страната като \"Република Северна Македония\" (Republic of North Macedonia). Името ще е както за международна и двустранна, така и за  . Ще може да се  , добави Заев. Това важи и за прилагателните, обозначаващи езика, народа и идентичността, като \"македонски\" и \"македонска\". Като гаранция, че Македония няма да предявява териториални претенции към Гърция (главен аргумент в спора между Атина и Скопие от 90-те г. насетне) ще се промени чл. 49 от македонската Конституция, който се отнася до правата на  . Той не навлезе в подробности, но каза, че текстът ще бъде съгласуван с \"европейската практика\". Тези детайли съответстват с основни моменти от договора, вече  публикувани от гръцки медии . \"Имаме историческо, вековно решение,\" каза Заев и добави, че освен нови отношения с Гърция споразумението ще даде европейска перспектива и ще защити \"идентичността и бъдещето\" на македонците и да ги измъкне от изолацията на последните две и половина десетилетия. По думите му документът ще защити понятия като \"македонец\", \"македонка\", \"македонски\". \"Няма вече БЮРМ (Бивша югославска република Македония).\" Той има предвид името, което Гърция използва за Македония и с което тя е записана в ООН. \"Днес като никога преди съм оптимист за нашето бъдеще\" в ЕС и НАТО, каза Заев. \"Говоря за оптимизма, който ни казва, че идват по-добри времена за Македония... който ни мотивира да се движим, да работим.\" Името беше известно от публикации в гръцки и македонски медии от последните седмици, включително днес, когано властите в  Атина потвърдиха, че е постигнат  компромис. Какво следва Планът на правителството е да одобри текста в четвъртък и срещата на Заев и Ципрас, където да се подпише договорът, да се осъществи до края на седмицата. Ако след това парламентът на Македония ратифицира договора, ще получи възможност за покана от НАТО и начало на преговорите с Европейския съюз, тъй като Гърция вече обяви, че ще изтегли ветото както за членство в Алианса, така и за начало на преговорите със съюза (последното решение може да се вземе на срещата на върха на лидерите на ЕС на 28 юни). Попитан дали има \"План Б\", ако референдумът се провали или ратификацията в Атина е неуспешна, той каза: \"Надявам се да няма, но ако една от страните не успее, договорът не е в сила,\" без да навлезе в подробности. Неизвестни за подкрепата Според кабинета в Скопие Заев е информирал лидера на опозионната ВМРО-ДПМНЕ,  Християн Мицкоски . Позицията на консервативната ВМРО-ДПМНЕ, управлявала Македония до миналата пролет и критикувала преговорите за името в последните месеци, ще бъде обявена на пресконференция по-късно днес. След подписване в края на тази седмица договорът трябва да влезе в парламента и да бъде ратифициран с мнозинство от най-малко 61 депутати, с което кабинетът твърди, че разполага. Според вицепремиера по междуетнически въпроси и европейска интеграция  Буяр Османи  текстът има поддръжката на неговия Демократичен съюз за интеграция (ДУИ), коалиционен партньор на управляващия Социалдемократически съюз за интеграция (СДСМ). По-рано днес, преди втория разговор с Ципрас, Заев се срещна с президента Георге Иванов, който вече предупреди, че може и да не подпише споразумението за името. Иванов утре ще се срещне с външния министър Никола Димитров, за да обсъди отново въпроса, съобщи кабинетът в Скопие.", "date": "2018.06.12", "title": "Северна Македония е името, договорено с Гърция, обяви Заев"}
{"url": "https://www.dnevnik.bg/sport/2018/06/12/3199064_paulo_autuori_e_v_ludogorec_zaradi_ideite_na_kluba_a/", "text": "Лудогорец\" е привлякъл новият  главен мениджър Пауло Аутуори  благодарение на амбициозните си планове, а не заради финансови средства. Това каза собственикът на седемкратния български шампион Кирил Домусчиев. Бизнесменът посети лагера на тима в Смолян, за да види как тренират футболистите под ръководството на бразилеца. \"Целите са винаги едни и същи, нямаме по-различни – достойно представяне в евротурнирите, колкото може по-напред трябва да стигне отборът, както и шампионска титла на България. Имаме желание да надградим и неслучайно привлякохме Пауло, за да може да направим нещо повече от това, което досега\", каза Домусчиев пред Би Ти Ви. Според собственика на \"Лудогорец\" за идванетона Аутуори и парите имат някакво значение, но не от първа степен. \"Той дойде заради идеите, които имаме и тези, които има той, и общото желание те да се реализират\", заяви Домусчиев. Аутуори пристигна в \"Лудогорец\" като главен мениджър, но след новината за назначението му треньорът Димитър Димитров подаде оставка. Така бразилецът получи пълен контрол над първият отбор. Той привлече в щаба си досегашният селекционер на младежкия национален отбор на България  Антони Здравков .", "date": "2018.06.12", "title": "Пауло Аутуори е в \"Лудогорец\" заради идеите на клуба, а не заради пари, заяви Домусчиев"}
{"url": "https://www.dnevnik.bg/sviat/2018/06/12/3199066_goranov_smeni_poziciiata_-_bulgariia_shte_kandidatstva/", "text": "България има намерение да кандидатства в рамките на една година за членство и в т.нар. чакалня за еврото, и в банковия съюз на еврозоната. Това заяви финансовият министър Владислав Горанов, цитиран от \"Ройтерс\"и \"Блумбърг\". Това е значителна промяна в позицията на правителството, тъй като досега то планираше да подаде молба за механизма ERM-2 може би още до края на юни, но беше против обвързването с изискванията за банковия съюз, включително защото формално това не е условие за включване сред държавите с единна валута. По същата причина София отхвърли и препоръките на Европейската комисия и на Европейската централна банка от месец май първо да влезе в банковия съюз и след това да кандидаства за ERM-2 . \"Крайният резултат, както аз го виждам, е че в рамките на една година, ще сме способни да влезем едновременно в тясното сътрудничество в рамките на банковия съюз и на ERM\", казва Горанов на бизнес конференция в София,  цитиран от \"Ройтерс\" . Българският министър не коментира дали все пак в следващите по-малко от 3 седмици ще бъде подадена молба за започване на подготовка за еврото. По думите му в следващите дни български експерти ще имат \"интензивни\" разговори с представители на Европейската централна банка за процедурите и сроковете за двете кандидатури. От известно време България отговаря на номиналните критерии за допускане в еврозоната, каквито са обвързването на обменния курс на лева в европейската валута, ниската инфлация и малкият публичен дълг. Но БВП на глава от населението - едва половината от средното за ЕС - и масовата корупция предизвикват тревога, че страната мож еби не е готова за единната валута, коментира \"Ройтерс\". В България анализатори коментираха, че условията от Брюксел и Франкфурт са опит да се забави движението на страната към еврозоната. Кандидастването за банковия съюз може да отнеме поне половин година и да е предшествано от от оценка на качеството на активите на всички български банки. \"Ангажиментите, които ще бъдат поети към нас, трябва да бъдат категорични, за да не влизаме в безкрайна игра\", казва още Горанов в явно напомняне за казуса с държането на страната извън Шенгенското пространство за движение през границите без паспорти. Техническите критерии са покрити отдавна, но решението така и не е взето от страните членки на Шенгенското споразумение, заради притесненията за ниско качество на правораздаването и корупция. \"Блумбърг\" директно заявява  в началото на репортажа си, че България е отстъпила под натиска на ЕС и ЕЦБ, настояващи още да се подобри управлението, икономиката, банките и независимостта на централната банка.", "date": "2018.06.12", "title": "Горанов смени позицията - България ще кандидатства и за еврото, и за банковия съюз"}
{"url": "https://www.dnevnik.bg/sport/2018/06/12/3198810_hari_kein_ochakva_agresivna_i_smela_igra_ot_angliia_na/", "text": "                        20Капитанът на националния отбор на Англия Хари Кейн очаква агресивна и смела игра от отбора по време на световното първенство в Русия. Нападателят се надява възможността за изява в най-големия футболен форум на планетата да мотивира неопитния състав на \"трите лъва\" за силно представяне в турнира. Със средна възраст 26 години Англия е вторият най-млад отбор на шампионата след Нигерия. Англичаните ще търсят втората си титла в надпреварата след триумфа през 1966 г. \"Започваме турнира с високо вдигнати глави, като ще има трудни моменти, възходи и падения. Понякога стремежът на голямо първенство е да не загубиш и да се защитаваш, но за нас това означава да играем атакуващ футбол\", каза Кейн. Капитанът на Англия, който изигра поредния си силен сезон за \"Тотнъм\" с 41 вкарани гола, все още няма попадение на голям турнир за Англия. 24-годишният нападател не успя да се разпише преди две години на европейското във Франция, когато \"трите лъва\" отпаднаха изненадващо от Исландия в осминафиналите. Тогава Кейн се представи слабо, като беше натоварен със задачата да изпълнява ъгловите удари. Играчът на \"Тотнъм\" не вярва да се повтори сценарият с ранното отпадане на англичаните. Според Кейн отборът трябва да гледа мач за мач, ако иска да се представи силно. \"Уверен съм, че това няма да се случи. Не мога да кажа 100%, защото във футбола никога не знаеш какво може да се случи, но в този отбор носим националната фланелка в сърцата си\", каза още Кейн. Англия започва световното с мач срещу Тунис в понеделник. Другите два отбора в група G са Панама и Белгия.", "date": "2018.06.12", "title": "Хари Кейн очаква Англия да играе агресивно и смело на световното"}
{"url": "https://www.dnevnik.bg/politika/2018/06/12/3198340_na_put_za_izrael_dnes_borisov_shte_se_sreshtne_s/", "text": "Премиерът Бойко Борисов заминава днес на работни посещения в Държавата Израел и в Палестинската автономия, които ще продължат три дни. На път за Ерусалим министър-председателят ще мине през турския град Измир, където ще се срещне с турския премиер Бинали Йълдъръм, съобщиха от Министерския съвет. Визитата на Борисов в Турция е в отговор на поканата на Йълдъръм българският премиер да бъде гост на церемонията за откриването на трансанадолския газопровод (TANAP), който се открива днес. След това българският премиер заминава за Ерусалим, където ще участва в пленарната сесия на Глобалната конференция на Американския еврейски конгрес и ще разговаря с президента на Световния еврейски конгрес Роналд Лаудер. Тази година се навършват 75 години от спасяването на българските евреи, допълват от Министерския съвет. На 13 юни Борисов има срещи с израелския министър-председател Бенямин Нетаняху, с президента Реувен Ривлин и с лидера на опозицията Исаак Херцог. На тях ще бъде направен преглед на двустранните отношения в областите от взаимен интерес, включително в сферата на сигурността и борбата с тероризма, и ще бъдат обменени мнения по международни и регионални теми, се посочва в съобщението. Премиерът Борисов ще се поклони на Божи гроб и ще бъде на аудиенция при Патриарха на Йерусалим Теофилос Трети. В делегацията са вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова. Премиерът ще бъде придружаван и от представители на Българската православна църква и на еврейската общност в България.", "date": "2018.06.12", "title": "На път за Израел днес Борисов ще се срещне с турския премиер"}
{"url": "https://www.dnevnik.bg/sviat/2018/06/12/3197956_trima_prezidenti_otkrivat_dnes_v_turciia_gazoprovoda/", "text": "Президентите на Турция, Азербайджан и Грузия ще дадат днес официално началото на експлоатацията на турската част от големия проект Южен газов коридор, известна като Трансанадолски газопровод (TANAP). Това ще стане в централния град Ескишехир в присъствието не само на Реджеп Тайип Ердоган, Илхам Алиев и Георги Маргвелашвили, но и на министри на енергетиката, ръководители на енергийни компании и високопоставени официални лица от участниците в проекта и \"приятелски държави\", се казва в съобщението на турското президентство. TANAP би трябвало да пренася природен газ от азербайджанското поле \"Шах Дениз 2\" в Каспийско море за турския и европейския пазар. Частта до турската граница - Южнокавказкият газопровод (SCP), бе открита на 29 май, а до 2020 г. трябва да заработи и третата - Трансадриатическият газопровод (ТАР) през Северна Гърция, Албания и Адриатическо море до източния бряг на Италия. Инвестициите в TANAP са за около 8.5 млрд. долара и по него до Турция ще достигат 6 млрд. куб. м газ годишно. Когато заработи и ТАР, за Европа ще се пренасят 10 млрд. куб. м. Премиерът Бойко Борисов е днес в Турция и според правителствената информационна служба ще участва в откриването на газопровода. Но програмата му, посветена и на обсъждане на енергийни въпроси, предвижда среща с турския му колега Бинали Йълдъръм в Измир, т.е. на над 300 км от Ескишехир. България не е част от проекта, както и няма участие в ТАР, но се интересува от двете връзки с ТАР, по които би могла да пренася газ към Европа. Новият българския посланик в Баку заяви в понеделник при връчването на акредитивните си писма на президента Алиев, че \"реализацията на Южния газов коридор има голямо значение за енергийната сигурност на Европа и разнообразяване доставките на газ за България\". \"В бъдеще България може да играе транзитна роля в този проект\", допълва Николай Янков, цитиран от пресслужбата на азербайджанския президент. За 13 юни посолството в Баку организира конференция на газова тема, на която ще се обсъдат тези теми. \"Южният газов коридор\" е възприеман като алтернатива на \"Турски поток\", от който премиерът Борисов също иска да пренася газ и заяви в Москва готовност да свърже българската газопреносна мрежа с него. Но \"Газпром\" не бърза да вземе решение и зам.-председателят на холдинга Александър Медведев каза, че вариантът на коя граница - българската или гръцката - ще излезе тръбата зависи от провеждането на аукцион за поръчване на количества за пренос с обвързваща сила. \"Трасето ще бъде определено, когато се обяви аукцион, на който гарантирано да се заявят определени мощности. Зависи от резултата от аукциона, който газопреносният оператор на България или Гърция проведе или не проведе. Това е въпрос към операторите, ние сме готови.\" Това е и изискване на ЕС за всеки подобен проект.", "date": "2018.06.12", "title": "Трима президенти откриват днес в Турция газопровода TANAP"}
{"url": "https://www.dnevnik.bg/sviat/2018/06/12/3198365_zapochva_zapisvaneto_na_15_hiliadi_bezplatni/", "text": "От 13 часа днес до 13 часа на 26 юни всички 18-годишни граждани на ЕС могат да кандидатстват да получат едно от 15 хиляди безплатни пътувания из Европейския съюз това лято на стойност средно 255 евро. На всяка държава — членка на ЕС, са разпределени определен брой билети за пътуване въз основа на дела от населението на страната в сравнение с общото население на Европейския съюз. Това означава, че в тази сесия за България се отредени 208 билета (най-много получава Германия - 2427). Това е инициативата DiscoverEU, която \"ще им даде възможност да разберат по-добре многообразието на Европа, да се радват на културното богатство, да намерят нови приятели и да добият представа за своята европейска идентичност\", се казва в официалното съобщение. \"Посяваме семената, от които може би ще се родят 15 хиляди незабравими истории за Европа, а още много ще изникнат по-късно тази година и, надявам се, още повече през следващите години\", коментира Тибор Наврачич, евромисарят по въпросите на образованието, културата, младежта и спорта. Бюджетът е 12 милиона евро за 2018 г., като втори кръг за кандидастване за още 5000 билета ще се проведе през есента. Ако проектът се окаже успешен, а Европейският парламент и Съветът на ЕС се съгласят, има вероятност в следващия 7-годишен период средствата да станат 700 милиона евро и от тях да се възползват още милион и половина млади европейци. На  Европейския младежки портал се отговаря  на 5 въпроса от викторина, свързана с Европейската година на културното наследство 2018, с инициативите на ЕС, насочени към младите хора, и с предстоящите избори за Европейски парламент. Накрая кандидатите ще трябва да отговорят на допълнителен въпрос относно това колко млади хора според тях ще кандидатстват за тази инициатива. Като общо правило се пътува с влак. За да може обаче да се гарантира широк достъп из целия континент, участниците може в специални случаи да използват алтернативни видове транспорт, като например автобуси, фериботи или по изключение самолети. Да си посланик на DiscoverEU означава да споделяш опит и приключения. Ето защо, след като бъдат избрани, участниците ще бъдат приканени да разкажат за преживяванията си, например чрез инструменти на социалните медии като Instagram, Facebook и Twitter или чрез презентация в своето училище или местна общност. Билетите са поименни и не могат да се прехвърлят на други. Може да пътува и приятел или член на семейството, но си поема сам разходите. Пътуващите избират къде да се настанят и сами плащат за нощувките. Не са предвидени средства за застраховки или за обезщетения при отменени или прекъснати пътувания.", "date": "2018.06.12", "title": "Започва записването за 15 хиляди безплатни пътувания за младежи из ЕС"}
{"url": "https://www.dnevnik.bg/sport/2018/06/12/3198260_svetovno_godina_hrani_bulgarskiiat_biznes_ochakva_s/", "text": "България няма да играе на световното първенство по футбол. И това не е новина, защото е така на пети пореден мондиал. Но това не пречи на хората да се вълнуват покрай футболните страсти, нито пък на компаниите да мечтаят и да се борят да извлекат максимума от раздвижването на потреблението. Няколко са секторите, които по традиция се радват на всяко голямо футболно първенство в летните месеци. Продажба на бира, някои храни, телевизори... Българският бизнес отдавна е готов с надеждата хората да пазаруват \"като за световно\". Масово рекламите по телевизията са обвързани с футболния турнир, който започва в четвъртък с мача между отборите на домакина Русия и Саудитска Арабия. Но какво очаква бизнесът в България? Бира, но умерено Футболът и бирата вървят ръка за ръка. Особено когато е лято и температурите се покачват. Отсъствието на българския футболен отбор от световното обаче все пак оказва влияние. \"Изследвания в световен мащаб показват, че потреблението на бира зависи от това дали държавата се е класирала за шампионата\", коментира пред \"Дневник\" собственикът и изпълнителен директор на пивоварна \"Бритос\" и член на Съюза на пивоварите Христо Попов. Затова българският пивоварен бизнес не очаква нещо особено от сезона. Все пак Попов подчерта, че в летните месеци са най-големите продажби. Като цяло в страната в трите летни месеца се постигат половината от годишните продажби, но е трудно да се разграничи каква част от тях се дължат на туризма и каква - конкретно на спортните турнири, коментира Попов. От \"Лидл България\" коментираха пред \"Дневник\", че \"световното първенство по футбол, както и всеки по-голям спортен форум, е събитие, което генерира ръст в продажбите на много стоки и бизнеси\". Очакванията на компанията са за завишено търсене \"на основните продукти, обичайни за подобни спортни събития, които помагат на феновете да изживеят още по-приятно времето пред телевизора\". Маркетинговата и търговската стратегия на компанията са съобразени със световното. \"Затова и ние сме подготвили разнообразни предложения, които са различни за всяка седмица от предстоящото първенство. Акцентирали сме на повече и по-разнообразни оферти на бира, чипс, ядки, пица, различни видове хапки, дори грил предложения – според предпочитанията на компанията\", казаха от \"Лидл България\". И допълниха, че са подготвили \"тематични сладоледи, които носят цветовете на седем национални футболни отбора\". В надпреварата за клиенти и по-голям оборот вече влязоха веригите за продажба на техника. Съсобственикът на \"Технополис\" Божидар Колев заяви пред \"Дневник\", че всяко голямо първенство във футбола се отразява положително на продажбите. \"Интересът и продажбите се засилват преди началото и продължава по време на първенството\", каза той. По думите му в седмиците преди футболния турнир има осезаем ръст, а в разгара на световното продажбите могат да се удвоят. \"В основата са продажбите на телевизори, но покрай тях хората купуват и други стоки\", уточни Колев. Драги зрители В надпревара по време на световното влизат също телевизиите, както и организаторите на фен зони. В България телевизионното излъчване на мачовете ще е по БНТ. Добрата новина е, че срещите са в достъпно часово време, като началните им часове ще са основно в 15.00, 18.00 и 21.00 часа. Коментатори на мачовете от световното ще са Ивайло Ангелов, Стефан Георгиев, Георги Славчев и Петър Иванов, а водещи на извънредните спортни предавания покрай световното ще са Камен Алипиев, Ивайло Ангелов, Радостин Любомиров и Илия Илиев. От националната телевизия опитват допълнително да увеличат интереса, като  привлякоха Христо Стоичков, който ще има своя рубрика . \"Ние не можем да си позволим какво да е, а само най-доброто, затова Христо влиза в нашия екип за световното първенство\", каза генералният директор на БНТ Константин Каменаров при представянето на съвместната работа със Стоичков. Излъчването на мачовете по БНТ е пряко свързано и с организаторите на фен зоните. Само в София ще има няколко -  на бившия стадион \"Юнак\"  (между метростанция \"Васил Левски\" и националния стадион),  в парка зад музея \"Земята и хората\" до НДК , както и до колодрума в Борисовата градина. \"Искаме да привлечем хора, които могат да оценят, когато някой се е постарал да направи нещо с много желание и с мисъл как да им е удобно\", каза за \"Дневник\" Драгомир Драганов от \"Файвпойнтс\", която организира фен зоната на бившия стадион \"Юнак\". Той отчита, че фен зоната, разполагаща с 1600 седящи места, е успяла да привлече вниманието на компаниите, които са реагирали положително. Така в следващия месец голяма част от компаниите ще опитват да привлекат вниманието и парите на потребителите, а ключовите думи ще са футбол и световно първенство.", "date": "2018.06.12", "title": "Световно година храни: българският бизнес очаква с вълнение шампионата в Русия"}
{"url": "https://www.dnevnik.bg/sviat/2018/06/12/3198392_kak_germanka_se_oplaka_v_tuitur_zaradi_800_evro_a/", "text": "Кога е точният момент да им кажа, че трябва да останат вкъщи? Плаче ми се.\" Това изречение беше част от краткото послание на майка на четири деца в Германия, решила да обясни в \"Туитър\", че вероятно няма да успее да плати няколко ученически екскурзии. В профила си жената, чието име в \"Туитър\" е Tschudith (\"Чудит\"),  говори за сума от 800 евро , която е непосилна за нея. Вместо това, за да ѝ помогнат, потребители събират 14 хил., разказват сп. \"Шпигел\" и Би Би Си. Тридесет и пет годишната самотна майка, разделена с партньора си от миналата година, обяснява подробно за какво ѝ трябват суми от съответно 350, 200 и 250 евро (например пътуване в Алпите), за които е разбрала в деня на публикацията (8 юни). В първата си публикация по темата тя не казва, че започва да набира средства. За екип на младежко издание,  свързано с \"Шпигел\" , тя обяснява, че не е и смятала да търси пари в \"Туитър\" - решила да публикува заради усещането за безпомощност, което изпитала. Впоследствие след насърчение от потребители на социалната мрежа тя все пак създала кампания за срества през сайта  leetchi.com . Обяснила, че ѝ е трудно да гледа четирите си деца без сериозна подкрепа от бившия си съпруг. Жената, медицинска сестра в педиатрично отделение, разказва, че имала и допълнителна работа, но се наложило да я напусне, тъй като нямала възможност да се грижи за собствените си деца. \"Плача заради многото мили думи\", написа тя в неделя и благодари за помощта. \"До вчера сутринта нямах и 300 последователи\", казва тя в друга публикация. В момента броят им е малко над 3000. Снощи обаче тя написа в \"Туитър\": \"К3 (третото дете - бел. ред.) не иска да спи! (Казва:) \"Мамо! Ние сме тук, не в \"Туитър\". Знаем истинското ти име!\"", "date": "2018.06.12", "title": "Как майка на 4 деца в Германия се оплака в \"Туитър\" и събра 14 хил. евро"}
{"url": "https://www.dnevnik.bg/ot_vas/novini_ot_vas/2018/06/12/3198127_chitatelska_fotogaleriia_krepost_boen/", "text": "Крепостта Боен се намира до полския град Гижицко в историческата област Мазурия. Пруската крепост от средата на деветнадесети век е един от малкото обекти от този тип в Полша и е почти непокътната.", "date": "2018.06.12", "title": "Читателска фотогалерия: Крепостта Боен"}
{"url": "https://www.dnevnik.bg/sviat/2018/06/12/3198388_zashto_ruskite_turisti_shte_ostanat_u_doma_tova_liato/", "text": "Броят на руските туристи в Турция е нараснал до близо 70 процента, а в Чехия делът на руските туристи достигна нивото отпреди кризата. При това летуване в чужбина могат да си позволят твърде малко хора. Желанието за почивка на Крим е по-скоро мечта, отколкото реална възможност. През 2017 година руснаците се завърнаха в първата десятка на най-щедрите туристи. По експертни оценки те се похарчили в чужбина над 31 млрд. долара, изпреварвайки по този показател южнокорейците и италианците. В чужбина се надяват, че през 2018 година руският туризъм ще се засили още повече. Това прогнозира например уважаваната консултантска организация \"ПрайсуотърхаусКупърс\". Какви са преимуществата на руския турист пред неговия китайски или европейски събрат? И защо в чужбина толкова много обичат руските туристи? Руските туристи са щедри и спокойни Руснаците са спокойни по нрав и не бързат за никъде. В Прага например средностатистическият чужд турист се задържа по 2.5 денонощия, а руснакът остава там цели 4.5 дни. По броя на нощувките руснаците бият всички конкуренти и във Финландия. Чуждестранните хотелиери обичат руснаците заради тяхната готовност да харчат пари и заради дългите им престои в хотел. Политиката си е политика, но като туристи руснаците са добре дошли в Европа. Официалните статистики обаче показват, че не бива да се разчита на сериозен ръст на руските туристи в чужбина - не защото повечето руснаци нямат задгранични паспорти, а защото страдат от безпаричие. Около 20% от руснаците заявяват, че липсата на средства е главната причина да не пътуват в чужбина. Близо 80% от жителите на Руската федерация заявяват, че през лятото ще си останат у дома или ще летуват на вилата си. Едва 4% от анкетираните признават, че искат да заминат в отпуск извън пределите на бившия Съветски съюз. В бившите съюзни републики този процент е още по-нисък (3 на сто). Девет процента от анкетираните руснаци заявяват, че ще почиват в Крим. Това навярно трябва да се приема по-скоро като абстрактно желание. Две трети от тези 9% едва ли ще заминат за Крим. Полуостровът изобщо не е в състояние да поеме 13 млн. туристи, нито дори 10 млн. През 2017 година там са почивали малко повече от 5 млн. руснаци. Възможно е обаче в това число да са включени и командированите руснаци. Ситуацията не се промени и с откриването на Керченския мост. Наистина ще пътуват за Крим? Така че за мнозина отпуската в Крим е въпрос на престиж, ако не и на идеология. Как стоят обаче нещата с онези, които искат да пътуват зад граница? Колко и какви са тези руснаци? Предполага се, че става дума за малко повече от 7% - една част от тях навярно са заявили, че ще се запътят към Крим, за да отговорят \"правилно\" на зададения от социолозите въпрос, но всъщност ще предпочатат да почиват в Турция например. А тези, които ще тръгнат за Европа, не са от известните милиардери, чийто брой в Русия нарасна от 2014 година насам. Това са предимно местни величия и държавни служители от средния ешалон, понатрупали корупционни пари. Има и трета група – към нея спадат онези жители на големите градове, които са свикнали да пътуват зад граница, за да поемат \"глътка свобода\". Тези хора се радват, че все още могат да си позволят да побродят из Париж, Рим или Прага. Техният брой обаче също намаля покрай всеобщото снижаване на доходите през последните години. С други думи, отпуската в чужбина престана да бъде общодостъпна, както изглеждаше в началото на 2010-е години. Сега, както и по времето на късния Съветски съюз, пътуването в чужбина все повече става въпрос на социален статус – дори и пътуването до Турция. Само дето всичко се решава не от някой съветски чиновник, а от достъпа до корупционни пари. В днешна Русия вече го има същото разделение, което характеризираше и СССР - в чужбина пътува номенклатурата, обслужващата я интелигенция, както и някои \"бизнесмени\".", "date": "2018.06.12", "title": "Защо руските туристи ще останат у дома това лято"}
{"url": "https://www.dnevnik.bg/bulgaria/2018/06/12/3198587_tehnicheski_pproblem_e_nai-veroiatnata_prichina_za/", "text": "Министърът на отбраната Красимир Каракачанов се е запознал на място с доклада за инцидента с бойния вертолет Ми-17, станал в района на авиобаза Крумово, при който загинаха двама пилоти, съобщи БТА. В 24 авиобаза бяха още началникът на отбраната ген. Андрей Боцев, заместник-командирът на ВВС и бивш командир на базата бригаден генерал Петьо Мирчев и директорът на служба \"Военна полиция\" бригаден генерал Борислав Сертов. Красимир Каракачанов изказа съболезнования към семействата на загиналите двама пилоти - капитан Пламен Пантелеев и капитан Стоян Неделчев. Състоянието на бордния техник на катастрофиралия вертолет Ми-17 офицерски кандидат Алексей Каменов е стабилизирано. Той е приет за лечение в Университетската болница в гр. Пловдив със счупвания, но е контактен и няма опасност за живота му. Министърът съобщи, че това е бил четвъртият полет на машината за деня, като преди това с нея са летели други екипажи. Вертолетът е паднал от около 30 метра височина, което, по думите на министъра, не е дало никакъв шанс на пилотите да съобщят за евентуален проблем. Хеликоптерът е бил в изправност и е на въоръжение във ВВС от октомври 1989 година, като през 2016 година е минал ремонт в \"Терем\" - София. Каракачанов добави, че и двамата пилоти са с опит, единият е с около 500 часа, а другият - с около 600 часа нальот. Веднага е започнало разследване за причините на катастрофата от страна на Военна полиция и Военна-окръжна прокуратура, но според него \"най-вероятно става въпрос за техническа неизправност или поне така изглеждат нещата\". Това потвърди и говорителят на прокуратурата Румяна Арнаудова пред БНТ рано тази сутрин. \"Вероятно се касае за технически проблем. Продължава разследването. Снощи беше извършен оглед на място. За момента няма данни за човешка грешка. Проблемът е бил за около три секунди\", каза Арнаудова.  Каракачанов отхвърли версията за пилотска грешка, тъй като по думите му \"упражнението, което са изпълнявали не е било сложно и не е изисквало специални маневри, които могат да доведат до грешка\". Каракачанов каза, че в МО има практика и семействата на загиналите ще бъдат подпомогнати, но това, по думите му няма да върне загубата на близките им хора. Премиерът Бойко Борисов изрази съболезнования на семействата и близките на загиналите. В разговор с вицепремиера и министър на отбраната Красимир Каракачанов Борисов разпореди да бъде информиран за фактите и обстоятелствата, довели до инцидента. Междувременно лидерът на БСП Корнелия Нинова призова чрез \"Фейсбук\" Борисов да отмени посещението си в Турция за откриване на трансанадолския газопровод. Катастрофата с военния хеликоптер, загубата на човешки живот, както и нестабилността в страната след подадената оставка на министъра на труда и социалната политика и изключително острата реакция на вицепремиера Симеонов към министъра на туризма и обвиненията между членове на кабинета в \"защита на крупни наследници на мутренски групировки\" изискват от министър-председателя да предприеме мерки тук, написа тя.", "date": "2018.06.12", "title": "Технически проблем е най-вероятната причина за катастрофата с военния хеликоптер"}
{"url": "https://www.dnevnik.bg/photos/2018/06/12/3198590_snimka_na_denia_purvoto_dokosvane_na_trump_i_kim/", "text": "Ръкостискането на американския президент Доналд Тръмп и севернокорейския лидер Ким Чен-ун, чиято снимка обиколи света, продължи 12 секунди – много кратко за стандартите на Тръмп, и за разлика от срещите му с други лидери то бе леко и кротко. (След срещите му с френския президент Еманюел Макрон по ръцете и на двамата обикновено остават следи от здравото стискане.) Експерти по езика на тялото сочат, че Тръмп е протегнал ръката си пръв като знак за доминацията си и по навика си е потупал Ким със същата цел. Той обаче не придърпа рязко севернокорееца, както правеше в началото на мандата си, а самият Ким също потупа Тръмп, като нито един от двамата не застана в очевидно доминираща позиция. Макар американският президент да тръгна по-рано за срещата в Сингапур, Ким е пристигнал преди него - което в корейската култура се тълкува като знак на уважение към по-възрастния събеседник.", "date": "2018.06.12", "title": "Снимка на деня: Първото докосване на Тръмп и Ким"}
{"url": "https://www.dnevnik.bg/video/2018/06/12/3190255_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва съвсем невъзможно скъпия нов стадион на \"Зенит\" (Санкт Петербург) - стадион \"Крсовский\". Той е за 67 000 зрители, като в груповата фаза ще приеме четири срещи. Акцентът са мачове на Бразилия и на Аржентина. Организаторите са планирали три мача от елиминациите и битката за третото място на 14 юли.", "date": "2018.06.12", "title": "Видео: Стадионите за световното в 360 градуса - \"Крестовский\" в Санкт Петербург"}
{"url": "https://www.dnevnik.bg/sviat/2018/06/12/3198586_trump_i_kim_obeshtaha_istoricheska_promiana_sled/", "text": "Американският президент Доналд Тръмп ще покани севернокорейския лидер в Белия дом - това заяви самият той в отговор на репортерски въпрос. Двамата лидери обаче не отговориха на многократните въпроси ще се откаже ли КНДР от ядреното си оръжие. \"Подписваме много важен документ, много сложен. Ние имаме чудесна връзка. За нас е голяма чест да подпишем документа.\" Това каза американският президент Доналд Тръмп след срещата си със севернокорейския лидер Ким Чен-ун в Сингапур – исторически момент, организиран напълно неочаквано само за няколко месеца, макар допреди година двамата да разменяха остри обиди и да изглеждаха на ръба на ядрена война. За пръв път американски президент се среща със севернокорейски диктатор. \"Оставяме миналото зад себе си и ще подпишем исторически документ (...) Светът ще види историческа промяна. Изразявам благодарността си към президента Тръмп заради осъществяването на тази среща\", каза Ким. Двамата държавници се срещнаха сами, в присъствието единствено на преводачи рано тази сутрин, и говориха около 40 минути, позираха за снимки и се оттеглиха за преговори заедно със съветниците си. След това те обявиха обща декларация, чието съдържание все още не са обявили, но се очаква то да бъде разпространено в идните часове. Коресподентът на Би Би Си Робин Брант припомни, че преди 25 години на друга среща в Ню Йорк между двете държави те са се споразумели да работят срещу употребата на сила, включително ядрените оръжия, и да се стремят към обединение на двете Кореи. След подписването на документа Тръмп каза, че денят е бил \"страхотен\" и че Ким е \"много талантлив човек, който много обича държавата си\". На въпрос дали ще се срещнат пак той отвърна: \"Ще се срещнем много пъти\". Кой какво каза Тръмп, който твърдеше, че може да прецени за една минута дали може да разчита на Ким, обяви, че е постигнал \"добра връзка\" със севернокорееца. Той специално попита фотографите дали са хванали добър кадър, за да изглеждат всички слаби и красиви. Ким нарече срещата \"прелюдия към мир\". \"Преодоляхме целия скептицизъм и спекулации за тази среща и смятам, че това е добре за мира\". Ким Чен-ун също така е отбелязал пред Тръмп, че \"целият свят ни гледа и много хора намират тази невероятна среща за научна фантастика\". Здрависването Двамата лидери се здрависаха три пъти. Ръкостискането, чиято снимка обиколи света, продължи 12 секунди – много кратко за стандартите на Тръмп и за разлика от срещите му с други лидери то бе леко и кротко (след срещите му с френския президент Еманюел Макрон, по ръцете и на двамата обиконовено остават следи от здравото стискане). Експерти по езика на тялото сочат, че Тръмп е протегнал ръката си пръв като знак за доминацията си и по навика си е потупал Ким със същата цел. Той обаче не придърпа рязко севернокорееца, както правеше в началото на мандата си, а самият Ким също потупа Тръмп, като нито един от двамата не застана в очевидно доминираща позиция. Макар американският президент да тръгна по-рано за срещата, Ким е пристигнал преди него - което в корейската култура се тълкува като знак на уважение към по-възрастния събеседник. Успех, но какъв И двете страни побързаха да обявят срещата за успех, но без да влизат в подробности какво е договорено, ако нещо изобщо е договорено. Експерти коментират, че досега не е имало среща на американски президент с комунистически диктатор, на която въпросът за правата на човека да не е бил повдигнат – тема, която не е на дневен ред в настоящата визита. Подредбата на флаговете на двете държави се тълкува като голям успех за Ким, който се стреми да изглежда равен на американския президент.", "date": "2018.06.12", "title": "Тръмп ще покани Ким Чен-ун в Белия дом"}
{"url": "https://www.dnevnik.bg/bulgaria/2018/06/12/3198592_sobstvenikut_na_minite_v_zavod_midjur_e_triabvalo/", "text": "Собственикът на взривните вещества, съхранявани на територията на завод \"Миджур\" в Горни Лом е трябвало да ги изнесе до 1 септември 2017 г., но не го е направил и затова договорът за наем с него е прекратен. Това съобщи пред Нова телевизия изпълнителният директор на компанията - собственик на складовите помещения \"Миджур манеджмънт кънстракшън\" ЕООД  Иво Иванов. По данни на прокуратурата край село Горни Лом днес се съхраняват нерегламентирано  190 000 боеприпаси и над 90 тона тротил. При производствена авария на 1 октомври 2014 г. в същото предприятие загинаха всичките 15 души, които са били на смяна. Сега сигналът до прокуратурата е отправен от местните власти в село Чупрене. Иванов потвърди, че веществата са опасни като подчерта, че дружеството е сезирало Министерството на отбраната и МВР за това и очаква от отговорните държавните структури да решат проблема. В завода работят 15 души на трудов договор.  Според данните, с които разполага Върховната административна прокуратура, на територията на завод \"Миджур\" в общо 5 взривни склада се съхраняват огромно количество взривни вещества и прибори за взривяване - говорим за повече от 190 хиляди мини и за повече от 90 тона барут\", съобщи пред БНТ говорителят на главния прокурор Румяна Арнаудова. \"Фактите, които накараха и прокуратурата да реагира, са липса на минимални изисквания по въоръжена охрана на тези взривни вещества, което се дължи от оператора и това е фирмата \"Видекс\", както и липса на договор за наем, например\", добави тя. По думите й, липсва и специална сигнализация за ранно оповестяване в случай на злополука на населението, на компетентните органи и на самите работещи в завода.", "date": "2018.06.12", "title": "Собственикът на мините в завод \"Миджур\" е трябвало отдавна да ги изнесе"}
{"url": "https://www.dnevnik.bg/bulgaria/2018/06/12/3198594_sindikatite_se_obiaviha_sreshtu_ostavkata_na_biser/", "text": "Лидерите на Конфедерацията на независимите синдикати в България (КНСБ) и КТ \"Подкрепа\" се обявиха против оставката на социалния министър Бисер Петков,  която вчера беше приета от премиера Бойко Борисов . Според тях той е диалогичен и е свършил много конструктивна работа. От двата синдиката са поискали среща с министър-председателя, на която да се опитат да го убедят да преосмисли решението си и да не приема оставката на Петков. В понеделник социалният министър съобщи, че подава оставка поради невъзможността да овладее създалото се напрежение покрай исканията на родителите с деца с увреждания. Действията му бяха изненада за протестиращите. \" Целта ни не беше оставката  на министъра. Ние виждахме светлина в тунела, бяхме сигурни, че Законът за личната помощ ще бъде внесен в парламента. Според нас това е прехвърляне на топката\", коментира техен представител в ефира на \"Нова телевизия\". Недоволните обясниха, че от тук нататък протестът им може да придобие нов формат. Лидерът на КНСБ Пламен Димитров заяви пред Нова телевизия, че \"Бисер Петков е добър министър и благодарение не неговия екип се задвижи въпросът за директивата за командированите работници\". Освен това по време на мандата му пенсионната реформа започнала да се реализира. \"За нас е изненадващо, дори нелогично единственият министър, който многократно срещна с представителите на тези родители, проучи техните притеснения, искания и претенции, да понесе такава отговорност. Още повече, че незабавно предприе действия, сформира група с участие на представители на заинтересованите родители, за да се уредят нормативно исканията на протестиращите – да се поставят индивидуалните потребности на децата в основата на политиките и мерките за подпомагане, да се уреди въпросът с \"личната помощ\" пише в официалната позиция на КНСБ и КТ \"Подкрепа\". В нея се акцентира, че проблемите на семействата на деца с увреждания не \"са от вчера, не са лесно решими и са отговорност на три министерства - Министерство на здравеопазването, Националната здравно-осигурителна каса (това са деца със заложен здравен статус), както и Министерство на образованието, както и Министерство на финансите\". Димитров определи оставката като грешка, защото благодарение на министъра е имало диалог както с бизнеса, така и в социалната сфера. От двете синдикални организации ще искат среща с премиера след връщането му от  посещение в Турция и Израел , за се намери решение на казуса. Пламен Димитров припомни, че преди няколко месеца е имало прецедент с  неприетата оставката на енергийния министър Теменужка Петкова  и изрази надежда, че решението ще бъде преразгледано. Това е третата подадена оставка в кабинета \"Борисов 3\" и втората приета. В края на октомври 2017 г. поста си напусна здравният министър Николай Петров след репортаж по Би Ти Ви, в който се показваше, че като директор на ВМА той е сключил договор за близо 1.2 млн. лв. с фирмата на мъжа, от когото дъщеря му има дете. Оставката му беше приета от премиера Борисов. През февруари тази година оставка подаде енергийният министър Теменужка Петкова, след като името й бе свързано със собствениците на \"Инерком България\" семейство Върбакови. Компанията беше избрана за купувач на бизнеса на ЧЕЗ у нас. Две седмици след това Борисов обяви, че няма да приеме оставката.", "date": "2018.06.12", "title": "Синдикатите се обявиха против оставката на Бисер Петков"}
{"url": "https://www.dnevnik.bg/sport/2018/06/12/3198598_djoshua_i_uaildur_dogovoriha_megasblusuka_v_tejka/", "text": "Осъществяването на дългоочаквания боксов сблъсък в тежка категория между Антъни Джошуа и Дионтей Уайлдър е на финалната права. 28-годишният англичанин и 32-годишният американец са постигнали споразумение за два мача, като първият ще е тази есен във Великобритания, обяви единият от мениджърите на Уайлдър - Шели Финкъл. \"Съгласихме се с условията, които (промотърът на Джошуа Еди Хърн) ни предложи за мач във Великобритания. Дионтей прие тези условия и изпрати имейл до Джошуа в неделя вечерта. И аз изпратих един до Бари и Еди Хърн, за да им кажа, че официално приемаме офертата за мач при условията, които ни предложиха, и да ни изпратят договора\", заяви Финкъл пред ЕSPN. Все още няма яснота около датата и мястото на първия мач, но по всяка вероятност арена на сблъсъка ще е стадион \"Уембли\". Финкъл потвърди, че са договорени и условията за реванш, който ще се проведе в САЩ през 2019 г. Джошуа и Уайлдър държат петте световни титли в тежката категория. Англичанинът е шампион на Международната боксова федерация (IBF), Световната боксова асоциация (WBA), Международната боксова организация (IBO) и Световната боксова организация (WBO), а американецът притежава най-ценния пояс - на Световния боксов съвет (WBC). Джошуа има 21 победи в 21 мача на професионалния ринг, 20 от които с нокаут. Уайлдър също е непобеден, като е спечелил 39 от 40-те си двубоя с нокаут. В последните си срещи те победиха други двама боксьори, които нямаха поражение.  Англичанинът надигра по точки срещу Джоузеф Паркър , за да прибави пояса на WBO, а  американецът спечели с технически нокаут  в десетия рунд срещу Луис Ортис. След последните си победи двамата обявиха, че искат следващият мач да е помежду им. Големият спор беше къде да се проведе.  Промотърите на Уайлдър предложиха 50 млн. долара на Джошуа  за двубой в САЩ. От лагера на англичанина обаче настояваха мачът да е на британска територия. Победителят от двубоя между Джошуа и Уайлдър ще бъде първият абсолютен световен шампион в тежката категория от Ленъкс Люис насам.", "date": "2018.06.12", "title": "Джошуа и Уайлдър договориха мегасблъсъка в тежка категория"}
{"url": "https://www.dnevnik.bg/bulgaria/2018/06/12/3198596_cacarov_predlaga_na_pravitelstvoto_da_izmeni/", "text": "Главният прокурор Сотир Цацаров предлага на премиера Бойко Борисов да бъде изменен концесионния договор за Национален парк \"Пирин\" с \"Юлен\" АД. Това се разбира от съобщение на държавното обвинение. Действията на прокуратурата са след  сигнал  от политическа партия \"Зелените\" от февруари тази година, в който се твърди, че има закононарушения и престъпления във връзка с изпълнението на договора за концесия, както и за незаконно разходване на средства от държавния бюджета за субсидиране на Българска федерация по ски. От съобщението се разбира, че по преписката се работи в няколко насоки. Една от тях е, че Върховната касационна прокуратура ще осъществи служебен контрол на прокурорски постановления за отказ от образуване на досъдебно производство по сигнали за допуснати нарушения и неизпълнение на концесионния договор от 2001 година между кабинета и \"Юлен АД\". Препоръките, отправени към Министерския съвет, са кабинетът: -   от 21 декември 2001 г. с \"Юлен\" АД за предоставена концесия с предмет особено право на ползване върху част от територия, изключителна държавна собственост – част от територията на Национален парк \"Пирин\", община Банско, \"Ски зона с център Банско\", при съобразяване с разпоредбите на действащото законодателство (включително и в частта за определянето на концесионното възнаграждение) - да предприеме незабавни действия  на ползваната от концесионера площ с тази по концесионния договор (99,55 ха съгласно Териториално устройствен план, ТУП) на извънселищна територия \"Ски зона с център гр. Банско\", индивидуализирана с координатите на точки от № 1 до № 252 в координатната система \"1970 г.\" по чупките на външната граница на ски зоната\". Друга насока на работа на прокуратурата по преписката е за разходването на средства от държавния бюджет по договори между Сдружение Българска федерация по ски и Министерството на младежта и спорта. По тази тема са отделени материали, които са изпратени в Софийската градска прокуратура. В началото на март  стана известно , че главният прокурор Сотир Цацаров е разпоредил и т.нар. лична проверка на реалния собственик на \"Юлен\" АД. Това означава, че тя ще бъде следена от един прокурор от Върховната касационна прокуратура. Това се прави в случаите, изискващи конфиденциалност. Как се стигна до сигнала Правителството имаше намерение да гласува промени в договора с \"Юлен\"  едновременно с промените в плана за управление на парк \"Пирин\", които бяха одобрени между коледните и новогодишните празници.  Поправките предизвикаха недоволство и масови граждански протести заради притесненията, че новите текстове в документа залагат възможности за сечи на вековни гори и ново строителство в голяма част от парка. До изменения на договора или на плана за управление на парк \"Пирин\" не се стигна. В сигнала си \"Зелените\" са настояли пред прокуратурата за проверка за действителния собственик на концесионера \"Юлен\".  Идентично искане за изясняване на собствеността на \"Юлен\"  отправиха в началото на годината природозащитници към редица държавни институции, в това число и към БНБ, председателя на парламента Цвета Караянчева, президента Румен Радев и премиера Бойко Борисов. Повод за питането им стана интервю, в което адвокатът на \"Юлен\" - концесионер на ски зона Банско, Петър Петров заяви, че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик. От всички запитани институции и държавни лица само  премиерът обяви,  че всички са наясно кой е собственикът на концесионера на ски зона \"Банско\" - \"Юлен\" АД, и посочи  Цеко Минев, един от собствениците на Първа инвестиционна банка.", "date": "2018.06.12", "title": "Цацаров предлага на правителството да измени концесионния договор за \"Пирин\""}
{"url": "https://www.dnevnik.bg/bulgaria/2018/06/12/3198600_na_maturata_po_matematika_sa_postignati_rekordno/", "text": "През тази година на държавния зрелостен изпит по математика са постигнати най-високи резултати от началото на провеждането му през 2008 г. Избралите да положат изпит по този предмет зрелостници са постигнали 70.41 точки от 100 възможни. Данните съобщи Министерството на образованието и науката като се позова на свой анализ на резултатите от държавните зрелостни изпити в 12-клас. Нараства процентът на отличните оценки по математика, по физика и астрономия, по английски и немски език, което според експертите на министерството говори за повишена мотивация и добре преценен избор на предмет за втория държавен зрелостен изпит. Средната оценка на задължителния за всички зрелостници изпит по български език и литература тази година е добър 4.24, а на втория държавен зрелостен изпит (предмет по избор) - 4.50 . Традиционно най-висок брой точки има на изпита по чужди езици. Очертава се и устойчива тенденция към спад на процента на двойките по география в сравнение с предходните две години - 32,56% през 2016 г., 24,86% за 2017 г. и 17,18% - 2018 г. Увеличава се и процентът на зрелостниците, които създават текст на матурата по български език и литература. През тази година има само 16 анулирани работи, което според ведомството говори за добре сработили мерки за сигурност. По време на проверката и оценяването за нарушена анонимност са анулирани други 11 работи. Процентът е незначителен спрямо общия брой явили се на изпит - над 51 хил. по български и литература и над 41 хил. по втори предмет. С най-добър резултат по български и литература отново е 91-ва Немска езикова гимназия със среден успех 5.62. Веднага след нея с 5.61 е 164-та Испанска гимназия. Трета е езиковата гимназия в Пловдив с 5.58. Част от учениците са срещнали затруднения да пишат по стихотворението на Вапцаров \"Вяра\" и са избрали нетрадиционния подход вместо интерпретативно съчинение или есе върху него, да го преразкажат. Други пък направо са преписали текста на творбата в изпитните си листове, разказаха експерти. И в двата случая учениците са получили нула точки. На втория държавен зрелостен изпит, както и миналата година лидер по успех е Американският колеж - възпитаниците му са постигнали среден бал от 5.93 на изпита по английски език. Втората позиция си запазва частната езикова гимназия \"Проф. Иван Апостолов\", като я дели с Първа английска гимназия и среден успех 5.84. Трета е Софийската математическа гимназия с 5.83. На матурите тази година 215 зрелостници са със 100 точки, а през 2017 г. са били 18. Тази година няма ученик със 100 точки и на двата държавни зрелостни изпита, а през 2017 г. е имало един ученик. Зрелостниците с 0 точки през 2018 г. са четирима, а през 2017 г. са били 15. През тази година с по две пълни шестици (6,00) са 59 зрелостници, а през миналата година са били 66. Сега с по две отлични оценки от 6,00 са 5178 ученици в 12-и клас, а през 2017 г. са били 4584. С по две слаби оценки от матурите сега са 1778 зрелостници, а през 2017 г. са били 1228.", "date": "2018.06.12", "title": "На матурата по математика са постигнати рекордно високи оценки"}
{"url": "https://www.dnevnik.bg/photos/snimka_na_denia/2018/06/12/3198654_snimka_na_denia_planinite_na_aliaska/", "text": "Мисията на НАСА да изследва и картографира всички ледници по света е насочена основно около Гренландия и Антарктида. В края на май обаче екипи на американската космическа агенция са снимали части от Аляска, като на снимката се вижда планината Врангел, която също така е и заспал вулкан.", "date": "2018.06.12", "title": "Снимка на деня: Планините на Аляска"}
{"url": "https://www.dnevnik.bg/sviat/2018/06/12/3198649_kakvo_si_obeshtaha_trump_i_kim/", "text": "Пълна денуклеаризация (премахване на ядреното оръжие и програмите за него) и устойчив мирен режим на Корейския полуостров. \"Гаранции за сигурността\" на КНДР. Незабавна размяна на тленните останки на идентифицираните затворници и изчезнали по време на бойни действия между  двете Кореи . Това са обещанията, които САЩ и Северна Корея си дадоха по време на  историческата среща  на президента Доналд Тръмп с Ким Чен-ун. Преговорите ще започнат \"възможно най-рано\" и ще се водят от държавния секретар на САЩ Майк Помпео и съответен политик от КНДР. \"Подписваме много важен документ, много сложен. Ние имаме чудесна връзка. За нас е голяма чест да подпишем документа\", каза Тръмп. \"Оставяме миналото зад себе си и ще подпишем исторически документ (...) Светът ще види историческа промяна. Изразявам благодарността си към президента Тръмп заради осъществяването на тази среща\", каза Ким. Първите реакции на експертите обаче са обезкуражаващи. \"Това е дори по-зле, отколкото очакваха повечето скептици. Очаквах, че Тръмп поне ще получи нещо конкретно – затваряне на определен обект или прекратяване на разработката на някои оръжия\", писа експертът  Робърт Кели  от университета \"Пусан\". Още преди срещата представители на предишни администрации на Белия дом обясняваха, че тогавашните президенти също са можели да направят подобна среща със севернокорейски лидер, но са отказвали, защото Пхенян не е бил готов да се включи в процес на ядрено разоръжаване, подложен на външна проверка. Други повдигат въпроса, че в документа не присъства фразата \"пълно и проверяемо  ядрено разоръжаване \" и че не е уточнено какви са гаранциите, които Тръмп ще даде на Пхенян. Също така не е известно защо се говори за разоръжаване на целия полуостров, а не само на Северна Корея. Не се споменават и други типове оръжия. Споменаването на останки на загинали по време действия може би означава, че американски военни ще посетят Северна Корея. Едва миналата година американски студент на име  Ото Уормбиър  почина скоро след завръщането си в Америка, след като бе прекарал месеци изтезаван в севернокорейски затвор. Засега няма информация този въпрос да е бил повдигнат по време на срещата. Какво каза Тръмп Няма лимит на това, което Северна Корея може да постигне, отказвайки се от ядрените си оръжия и приемайки търговията, каза Тръмп на пресконференцията си след подписването на споразумението. Той каза, че КНДР вече унижощава \"огромен обект за тестване на оръдия\" и че това не е споменато в документа, тъй като с Ким са се споразумели за това след подписването и той ще се заеме с това в момента, в който кацне в Пхенян. Междувременно санкциите срещу Северна Корея ще останат в сила, уточни Тръмп. САЩ ще спрат военните учения, но няма да намалят броя на войниците си в Южна Корея. На въпроса защо нарича \"талантлив\" диктатор, който потиска и изолира народа си и е отговорен за смъртта на американския студент Ото Уормбиър (който почина малко след завръщането си в САЩ след месеци на изтезания в севернокорейски затвор), Тръмп отвърна: \"Ами талантлив е всеки, който влезе в ситуация като неговата на 26 години... Той ръководеше с твърда ръка, не казвам, че е бил добър. Ото Уормбиър е много специален и продължи да бъде още много дълго време. Без него това нямаше да се случи. () Той не умря напразно. Специален млад мъж и специални родители. Ото не умря напразно.\"", "date": "2018.06.12", "title": "Какво си обещаха Тръмп и Ким (допълнена)"}
{"url": "https://www.dnevnik.bg/bulgaria/2018/06/12/3198663_i_voenna_policiia_shte_razsledva_katastrofata_na/", "text": "Специализирана структура на Военна полиция ще разследва  снощния инцидент с вертолет Ми-17 , при който загинаха двама души, а един беше ранен. Заповедта за това е издадена от министъра на отбраната Красимир Каракачанов, съобщиха от пресцентъра на ведомството. Процесуално-следствените действия за разкриване на причините за авиационното произшествие ще се извършат съвместно с военната прокуратура. Хеликоптерът, който преди малко повече от три месеца носеше националния трибагреник в началото на парада за Гергьовден, падна от височина около 30 метра при учение за извършване на евакуационни действия. Като най-вероятна причина се сочи техническа неизправност, а заради ниската височина, на която е извършвано упражнението, екипажът не е имал време за реакция. Днес сутринта говорителят на главния прокурор Румяна Арнаудова съобщи, че от момента на завъртането на Ми-17 на 180 градуса до падането му са минали едва три секунди. Катастрофиралата машина е произведена през 1989 година, а през 2016-а е минала ремонт. Инцидентът е станал при петото занятие за деня, съобщи снощи министърът на отбраната Красимир Каракачанов. Загиналите пилоти са опитни От Министерството на отбраната съобщиха подробности и за загиналите членове на екипажа. Командирът капитан Пламен Пантилеев е бил командир на авиационно звено във военно формирование 32 040 - Крумово. Във въоръжените сили служи от 1994 г. Помощник-пилотът, капитан Стоян Неделчев, е бил щурман на вертолет в авиационно звено на военно формирование 32 040 - Крумово. Във въоръжените сили служи от 1997 г. Роден е на 31 януари 1973 г. в гр. Елхово. Има над 500 летателни часа на вертолети Ми-2, Ми-8 и Ми-17. Женен с две деца. Третият член на екипажа - бордният инженер, офицерски кандидат Алексей Каменов, беше ранен, като е настанен във Военномедицинска академия – София, със счупени ребра и глезен. Състоянието му е стабилно, той е в съзнание и контактен. Днес по обед командирът на авиобазата в Крумово бригаден генерал Димитър Иванов ще даде брифинг. Предишният сериозен инцидент с военен хеликоптер  стана през юни миналата година , когато при учение се стигна до катастрофа, в която пилотът загина, а двама членове на екипажа бяха ранени.", "date": "2018.06.12", "title": "И Военна полиция ще разследва катастрофата на хеликоптера"}
{"url": "https://www.dnevnik.bg/sport/2018/06/12/3198651_asistentut_na_guardiola_napuska_siti_za_da_poeme_nju/", "text": "Дългогодишният помощник на  Хосеп Гуардиола  Доменек Торент се разделя с него, за да поеме треньорския пост в американския \"Ню Йорк сити\", обявиха от клуба. Роденият в Каталуня специалист беше дясна ръка на мениджъра на \"Манчестър сити\" през последните 11 години. В САЩ Торент ще замени Патрик Виейра, който поема френския \"Ница\". Бившият халф беше начело на тима от \"Янки стейдиъм\", но предпочете офертата на \"орлите\", където на свой ред заменя  Люсиен Фавър . На практика досегашният помощник на Гуардиола няма да смени своя работодател, след като \"Ню Йорк\" е собственост на \"Сити футбол груп\", която притежава и английският шампион. \"През последните 11 години се наслаждавах на работата с моя колега и близък приятел Пеп. Моята амбиция обаче винаги е била да водя отбор и сега получавам такава възможност\", обяви Торент. Той е помощник на Гуардиола още от дублиращия тим на \"Барселона\" през 2007 г. Двамата спечелиха общо 24 трофея начело на \"Барселона\", \"Байерн\" (Мюнхен) и \"Сити\". \"Знам, че в отбора има много талантливи момчета, гледах някои мачове през сезона и мисля, че играят добър футбол. Нямам търпение да работя с тях. Познавам Давид Вия, с когото бяхме в \"Барселона\", и очаквам той да ми помогне\", каза още испанецът. След 15 кръга от началото на сезона в Мейджър лийг сокър \"Ню Йорк сити\" е втори с 28 точки, с две по-малко от лидера \"Атланта юнайтед\". През миналия сезон тимът завърши втори след \"Торонто\". Очаква се в най-скоро време Гуардиола да привлече нов член на своя екип. Очакваше се през лятото другият му помощник -  Микел Артета , да напусне, за да стане мениджър на \"Арсенал\", но \"артилеристите\" се спряха на  Унай Емери .", "date": "2018.06.12", "title": "Асистентът на Гуардиола напуска \"Сити\", за да поеме \"Ню Йорк\""}
{"url": "https://www.dnevnik.bg/bulgaria/2018/06/12/3198665_dvuposochnata_vruzka_s_turciia_shte_bude_otkrita_v/", "text": "Разширената двупосочна газова връзка с Турция ще бъде открита до края на този месец, е съобщил премиерът Бойко Борисов на среща с турския си колега Бинали Йълдъръм, разказаха пред \"Дневник\" членове на правителствената делегация. На път за Израел Борисов днес е в Турция в отговор на поканата на Йълдъръм да бъде гост на церемонията за откриването на трансанадолския газопровод (TANAP). Изпълнени са всички строително–монтажни работи, предстои въвеждането на строежа в експлоатация. С изграждането на лупинга ще се увеличи възможността за транзитиране на природен газ от България към Турция от 14 млрд. куб. м. до 15.7 млрд. куб. м. годишно. Наред с това ще може да се транзитира природен газ и в обратна посока - от Турция към България, е казал Борисов. Разширяването на газопровода за Турция в участъка между компресорна станция \"Лозенец\" и очистното съоръжение \"Недялско\" е ключово за развитието на съществуващата междусистемна свързаност между България и Турция, е подчертал Борисов Българският премиер е информирал турския си колега за срещатата си с президента на Русия Владимир Путин и за получената от него информация за руско-турските разговори за отклонение на тръбата от газопровода \"Турски поток\" към България. Бинали Йълдъръм е подчертал, че отношенията между България и Турция са специални и двете страни са пример за добри съседи, които си помагат и се уважават. Той е отбелязал растежа на двустранните икономически отношения, традиционно добрите връзки в туризма и е благодарил на Борисов за политиката спрямо мигрантите. И двамата премиери са отбелязали отношенията на толерантност и уважение между християните и мюсюлманите от български произход в двете държави, пример за което е и реставрацията на българската Желязна църква в Истанбул с финансиране от турската държава, чието откриване беше по-рано тази година. \"Дори и от различни религии, трябва да живеем в мир заради народите си. Заради това аз на всички срещи по Западните балкани повтарям думата \"мир\"\", е казал българският министър-председател.", "date": "2018.06.12", "title": "Двупосочната газова връзка с Турция ще бъде открита в края на месеца"}
{"url": "https://www.dnevnik.bg/sport/2018/06/12/3198603_istoriiata_na_svetovnite_purvenstva_germanskata_radost/", "text": "Световното първенство през 1990 г. се превръща в триумф на дефанзивния футбол. Заради прекалено защитната игра на повечето отбори мондиалът в Италия ще бъде запомнен като един от най-разочароващите. В 52 мача са отбелязани 115 гола - по 2.2 средно на мач, което и до днес е най-слабата резултатност в цялата история на най-големия футболен форум. В същото време са показани рекордните 16 червени и 164 жълти картона. Прагматичният подход на повече отбори обаче крие и своя чар, защото води до много емоционални и драматични мачове. Битката в груповата фаза е изключително оспорвана, а голяма част от двубоите в директните елиминации завършват с продължения или дузпи. Финалът между Западна Германия и Аржентина е считан за един от най-неатрактивните в историята на световните първенства и по ирония е решен от спорна дузпа, изпълнена в края от Андреас Бреме. Германците печелят третата си титла след 1954 и 1974 г. и се изравняват с Бразилия и Италия. В квалификациите се включват рекордните 110 отбора.  След доброто представяне в Мексико през 1986 г.  и първото си излизане от груповата фаза България не успява да се класира за финалите. Националите се представят разочароващо и остават последни в група с Румъния, Дания и Гърция. Три държави дебютират на световни финали - Коста Рика, Ирландия и Обединените арабски емирства. Няколко страни се завръщат след дълго отсъствие. Египет записва първото си участие от 1934 г., САЩ - първо от 1950 г., Колумбия - първо от 1962 г., Румъния - първо от 1970 г., а Швеция и Холандия - първо от 1978 г. Изненадващо не успява да се класира бронзовият медалист от предишния мондиал Франция. Другите големи отсъстващи са Дания, Полша, Португалия и Унгария. Мексико и Чили са дисквалифицирани в квалификациите. Африканските отбори затвърждават своя възход, а Камерун се превръща в една от сензациите на турнира. Водени от нападателя Роже Мила, камерунците заемат първото място в изключително силна група с Румъния, Аржентина и СССР. Походът на африканския тим продължава с победа след продължения срещу Колумбия (2:1) и завършва с драматична загуба отново след продължения срещу Англия (2:3). Заради отличното представяне на Камерун и силните игри на Египет в Италия се стига да увеличаване на квотата на Африка от два на три финалиста за следващия мондиал. Другата изненада е представянето на италианеца Салваторе Скилачи, който преди първенството е изиграл само един мач за Италия. В първата среща той влиза като резерва и четири минути по-късно отбелязва победното попадение за 1:0 срещу Австрия. Срещу САЩ (1:0) той отново е на резервната скамейка, но след това е неизменен титуляр и вкарва поне по един гол във всички останали мачове. Скилачи става голмайстор на шампионата с шест попадения и е избран за най-добър играч в турнира. Шампионът Аржентина сензационно губи от Камерун (0:1) в първия си мач, но успява да се промъкне през груповата фаза като един от най-добрите трети отбори. В осминафиналите Диего Марадона и компания побеждават трудно Бразилия (1:0), на която й липсва предишния блясък. Единственото попадение отбелязва Клаудио Каниджа в 81-ата минута. След това аржентинците елиминират Югославия с дузпи след нулево равенство в редовното време. В полуфиналите действащият световен шампион се изправя срещу домакина Италия. И двата отбора не впечатляват в атака, но демонстрират страхотна игра в защита. Домакините достигат до полуфинала, без да допуснат гол в своята врата, като побеждават последователно Австрия (1:0), САЩ (1:0), Чехословакия (2:0), Уругвай (2:0) и Ирландия (1:0). Скилачи дава аванс на \"скуадра адзура\" още в 17-ата минута, но Каниджа отново спасява Аржентина с попадение в 67-ата минута. Стига се до продължения, в които двата отбора не успяват да си отбележат гол. При дузпите Серисуела, Буручага, Олартикоечея и Марадона са безпогрешни, а Донадони и Серена пропускат последните две изпълнения от бялата точка на Италия и слагат край на надеждите на домакините за четвърта световна титла. Най-голяма заслуга за класирането на Аржентина на финала има вратарят Серхио Гойкочеа, който принудително заменя тежко контузения титуляр Нери Пумпидо. Гойкочеа играе фантастично и в осминафиналите срещу Бразилия, както и при изпълнението на дузпи срещу Югославия и Италия. В другия поток път до полуфиналите си проправят Западна Германия и Англия. Германците постигат разгромни победи над Югославия (4:1) и ОАЕ (5:1) в груповата фаза, в осминафиналите побеждават Холандия с 2:1, а в четвъртфиналите печелят с 1:0 срещу Чехословакия с гол от дузпа на Лотар Матеус. Англичаните стигат до полуфиналите, въпреки че в хода на целия турнир печелят само една победа в редовното време. Тя идва в последния кръг от груповата фаза по много трудно начин - 1:0 срещу Египет, но осигурява на \"трите лъва\" първото място. Те записват равенства в първите си два мача - срещу Ирландия (1:1) и Холандия (0:0), но печелят групата, след като европейските им съперници правят по три равенства. В осминафиналите Англия печели инфарктна победа с 1:0 след продължения срещу Белгия с гол на Дейвид Плат в 121-ата минута. Следва нов драматичен мач - срещу Камерун. Африканците водят с 2:1 до 83-ата минута, когато Гари Линекер изравнява от дузпа и праща мача в продължения. Там англичаните получават нова дузпа в 105-ата минута, която Линекер отново отбелязва, за да класира своя отбор за полуфиналите. Както и мачът между Аржентина и Италия, втората битка за място във финала също преминава през продължения и дузпи. Андреас Бреме извежда германците напред, но Линекер изравнява десет минути преди края на редовното време. При дузпите Бреме, Матеус, Карл-Хайнц Ридле и Олаф Тон са точни за Западна Германия, а Стюарт Пиърс и Крис Уодъл пропускат последните две изпълнения на Англия. Този двубой ще сложи началото на продължаващия й до днес абсолютен кошмар за англичаните, когато се стигне до дузпи на голям футболен шампионат. Във финала пред 73 хиляди зрители на олимпийския стадион в Рим Западна Германия затвърждава впечатленията, че е по-добрият от двата отбора през целия турнир. Аржентинците обаче се защитават отлично и почти не допускат чисти голови положения въпреки игровото превъзходство на съперника. Южноамериканците получават тежък удар в 65-ата минута, когато появилият се на почивката Педро Монсон е изгонен с директен червен картон. Световните шампиони продължават да бранят с всички сили своята титла, но рухват пет минути преди края на редовното време, когато мексиканският рефер Едгардо Кодесал посочва бялата точка. Бреме преодолява непробиваемия до този момент Гойкочеа и връща трофея в Европа. Първа част: Уругвай 1930. Началото Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол Девета част: Грешникът, който стана спасител Десета част: Магьосникът Марадона и \"божията ръка\"", "date": "2018.06.12", "title": "Историята на световните първенства: Германската радост и сълзите на Марадона"}
{"url": "https://www.dnevnik.bg/photos/2018/06/13/3198039_fotogaleriia_golemite_zvezdi_na_svetovnoto_purvenstvo/", "text": "Играч на сезона във Висшата лига, №1 в анкетата на футболистите и журналистите, голмайстор на сезона - това са само част от наградите, които спечели   след невероятния си сезон с екипа на \"Ливърпул\". Сега египетският нападател отива на световното първенство като най-голямата надежда на своята родина за добро представяне в Русия. Салах беше с основна заслуга Египет да се класира на световно за пвър път от 1990 г.", "date": "2018.06.12", "title": "Фотогалерия: Големите звезди на световното първенство в Русия"}
{"url": "https://www.dnevnik.bg/sport/2018/06/12/3198637_mok_prizova_gradovete_da_gledat_polojitelno_na/", "text": "Представители на Международния олимпийски комитет (МОК) призоваха градовете да загърбят негативните схващания и да забелязват положителното във възможността да приемат олимпийски игри. Реакцията дойде след  оттеглянето на Сион от надпреварата за домакинство на зимните игри през 2026 г . Швейцарският град се отказа след проведен референдум в кантона Вале, където хората заявиха, че не са съгласни с отделянето на 100 млн. швейцарски франка (87 млн. евро) от данъците им за организирането на игрите. \"Човек би мислил, че Швейцария би била идеалното място за игрите, и е разочароващо. Сега МОК трябва да се увери, че всички кандидати разполагат с пълната информация, която им е необходима, за да продължат напред\", заяви членът на МОК и президент на Световната антидопингова агенция Крейг Рийди пред insidethegames.biz. По думите му също е важно да се припомни на градовете, че кандидатстването и приемането на олимпийски игри има възможност да донесе огромни ползи, както и \"че е вълнуваща възможност за града, държавата и за спорта в тази страна\". След отказа на Сион МОК обяви, че жителите, участвали в референдума, не са разполагали с нова информация за проведените реформи и за възможностите пред града домакин. В надпреварата за игрите през 2026 г. останаха шест кандидатури - Калгари, Грац, Стокхолм, Ерзурум, Сапоро и общата италианска кандидатура на  Милано, Торино и Кортина д'Ампецо .", "date": "2018.06.12", "title": "МОК призова градовете да гледат положително на възможността да приемат олимпийски игри"}
{"url": "https://www.dnevnik.bg/razvlechenie/2018/06/12/3198685_enrike_iglesias_shte_ima_koncert_v_sofiia_na_6_noemvri/", "text": "Енрике Иглесиас отново ще има концерт в България. На 6 ноември той ще изпълни най-големите си хитове в зала \"Арена Армеец\", като латино звездата съобщи това чрез профила си в \"Туитър\". Иглесиас идва по покана на радио \"Енерджи\", което ще празнува своя 13-и рожден ден. Последният концерт у нас на един от най-популярните изпълнители в света беше преди две години. През ноември той ще гостува в София с актуалната си програма All The Hits Live. Шоуто ще има нова сценична продукция, включваща по-богата сценография, LED стена от 500 кв.м, два пъти по-мащабни светлинни и пироефекти и два пъти по-мощен звук благодарение на техниката от най-ново поколение, уточняват организаторите на събитието. От началото на 2018 г. Иглесиас изнесе концерти в цяла Западна Европа. Билетите за шоуто в София ще се продават на касите от мрежата на Eventim и онлайн на Eventim.bg от сряда, 13 юни, на цени от 69 до 109 лв. ВИП билетите ще струват 159 лв. Първите 1000 билета са на промоционални цени с 10 лв отстъпка.", "date": "2018.06.12", "title": "Енрике Иглесиас ще има концерт в София на 6 ноември"}
{"url": "https://www.dnevnik.bg/skorost/2018/06/12/3198684_fotogaleriia_holandci_napraviha_tesla_model_es_kombi/", "text": "Холандската компания \"РемецКар\" направи по поръчка комби на базата на популярния електромобил \"Тесла Модел Ес\".", "date": "2018.06.12", "title": "Фотогалерия: Холандци направиха \"Тесла Модел Ес\" комби"}
{"url": "https://www.dnevnik.bg/sviat/2018/06/12/3198698_zaev_i_cipras_izbraha_novoto_ime_na_makedoniia_i_shte/", "text": "Премиерите на Гърция и Македония - Алексис Ципрас и Зоран Заев, са се договорили за новото име на Македония, но ще го съобщят едва след нов разговор и след \"уточняване на детайли\". Това съобщи външният министър на Гърция Никос Коциас, цитиран от агенция МИА и гръцки медии. Повечето от източниците, цитирани от македонски и гръцки медии, казват, че името, което е избрано, е \"Северна Македония\". Този вариант, избран между общо три \"финални\" и приемливи за Ципрас и Заев,  беше многократно споменаван  от медиите и в двете страни в последните месеци. Същата информация идва и от македонската редакция на \"Дойче веле\", според която споразумението включва запазването на спорните (за Атина) изрази \"македонски език\" и \"македонски народ\". Коциас също така каза вчера за гръцката телевизия \"Контра\", че ако договорът бъде ратифициран, това ще даде \"зелена светлина\" на Македония още на срещата на министрите на външните работи на ЕС на 25 юни (три дни преди срещата на върха на 28-и) и ще оттегли ветото си за членство в НАТО. Според агенция МИА и македонския сайт НОВА ТВ срещата между Заев и Ципрас се очаква на македонска или гръцка територия до края на тази седмица. Информацията не е имала официално потвърждение, но според Коциас окончателните подробности ще бъдат доуточнени от премиерите в очаквания им разговор днес, предава \"Катимерини\". Неизвестните остават Заев и Ципрас разговаряха вчера по телефона повече от час след почти седмица мълчание от властите в Скопие,  напрежение и взаимни обвинения  въпреки информацията, че двамата ще съгласуват договора  най-късно до 9 юни . Следващият им телефонен разговор се очаква по-късно днес. \"Надявам се оптимизмът ми да се осъществи на практика утре\", каза Заев снощи в телевизионно интервю. Тогава неофициалната информация за хода на преговорите гласеше, че между двамата лидери и екипите им остават два спорни въпроса - начинът на употреба на името и каква част от македонската конституция ще се промени, за да се избегнат \"териториалните претенции\", в които Атина обвинява Скопие. Независимо от крайното решение остава неизвестно дали новият договор би бил подкрепен от президента Георге Иванов, който допуска възможността да не го подпише. В прессъобщение Иванов вече каза, че е \"несериозно\" да се решават подобни въпроси по телефона. Той оцени коментарите на Заев като \"отчаян опит за манипулация на обществеността\" и предупреди, че сключването на договор за името \"трябва да е съгласно Конституцията, а не да предвижда промяна в нея.\" Според информация на гръцки медии, цитирани от МИА, ако днес подробностите за договора бъдат доуточнени, Ципрас ще информира президента и политическите партии за евентуално решение.", "date": "2018.06.12", "title": "Заев и Ципрас избраха новото име на Македония и ще подпишат договор тази седмица"}
{"url": "https://www.dnevnik.bg/biznes/2018/06/12/3198703_po-malko_bulgari_sa_otsiadali_v_hoteli_prez_april/", "text": "Броят на нощувките през април в българските хотели и други места за настаняване са с 1.4% по-малко от същия месец на предходната година, показват данните на Националния статистически институт. Общо през месеца са осъществени 895 хил. нощувки. Най-голямо намаление на нощувките - с 3.6%, има в местата за настаняване с 1 и 2 звезди. През април 2018 г. в хотелите с 4 и 5 звезди са реализирани 73.4% от общия брой нощувки на чужди граждани и 36.1% - на българи. В местата за настаняване с 3 звезди са осъществени 18.9% от нощувките на чужди граждани и 31.1% - на българи, докато в останалите места за настаняване (с 1 и 2 звезди) те са съответно 7.7 и 32.8%. Броят на пренощувалите намалява с 0.8% в сравнение със същия месец на 2017 г. и достига 432.2 хил., като е регистрирано намаление с 4.2% при българите и увеличение с 5.5% при чужденците. Българските граждани, нощували в местата за настаняване през април, са 270.2 хил. и са реализирали средно по 1.9 нощувки. Чуждите граждани са 162 хил., като 72.5% от тях са нощували в хотели с 4 и 5 звезди и са реализирали средно по 2.3 нощувки. Общата заетост на леглата в местата за настаняване е 22%, като намалява с 1.9 процентни пункта в сравнение с април 2017 г. Най-висока е заетостта на леглата в хотелите с 4 и 5 звезди - 25.4%, следват местата за настаняване с 3 звезди - 24.4%, и с 1 и 2 звезди - 15.4%. Приходите от нощувки достигат 47.1 млн. лв., което е с 6.4% повече в сравнение със същия месец миналата година. Регистрирано е увеличение на приходите както от чужди граждани - с 9.9%, така и от български граждани - с 2.6%.", "date": "2018.06.12", "title": "По-малко българи са отсядали в хотели през април отпреди година"}
{"url": "https://www.dnevnik.bg/bulgaria/2018/06/12/3198713_koi_sa_uchilishtata_s_nai-dobur_rezultat_na_maturite/", "text": "И през 2018 г. 91 Немска езикова гимназия в столицата оглави класацията с училищата с най-добър резултат по български език и литература на тазгодишните държавни зрелостни изпити, а Американският колеж е начело при гимназиите с отлични резултати от втория зрелостен изпит. Това показа анализ на резултатите от изпитите за 12 клас от май месец, който огласиха днес от Министерството на образованието и науката.  Ето и  1. 91 Немска езикова гимназия - София, със среден успех 5.62 2. 164 Гимназия с испански език - София, със среден успех 5.61 3. Езикова гимназия \"Пловдив\" – Пловдив, със среден успех 5.58 4. 73 СУПЧЕ \"Владислав Граматик\" - София, със среден успех 5.55 5. Американски колеж - София, със среден успех 5.55 6. СМГ - София, със среден успех 5.52 7. Езикова гимназия \"Иван Вазов\" - Пловдив, със среден успех 5.51 8. Първа езикова гимназия – Варна, със среден успех 5.50 9. ППМГ \"Акад. Н. Обрешков\" – Бургас, със среден успех 5.49 10. Първа Английска езикова гимназия - София - 5.47 Сред училищата  2018 г. 1. Американски колеж - София - със среден успех 5,93 2. ЧЕГ \"Проф. Иван Апостолов\" - София - със среден успех 5,84 3. 1 АЕГ - София - със среден успех 5,84 4. СМГ - София – със среден успех 5,83 5. Езикова гимназия \"Пловдив\" - със среден успех 5,83 6. Първа езикова гимназия - Варна - със среден успех 5,82 7. ЧЕГ \"Проф. Д-р В. Златарски\" - София - със среден успех 5,82 8. ППМГ \"Акад. Никола Обрешков\" - Бургас - със среден успех 5,77 9. АЕГ \"Гео Милев\" - Бургас - със среден успех 5,74 10. ЧЕСУ \"Дорис Тенеди\" - София – със среден успех 5,73 На 21 май се състоя първият задължителен държавен зрелостен изпит по български език и литература в 12-и клас, на който са се явили 51 088 ученици. Средната оценка на матурата е добър 4,24. На 23 май се състоя втората задължителна матура в 12-и клас по избор на зрелостниците от 13 учебни предмета. На този изпит средната оценка е добър 4,50, като в него са участвали 41 670 зрелостници. как ще изглежда зрелостният изпит след 4 години четете  тук .", "date": "2018.06.12", "title": "Кои са училищата с най-добър резултат на матурите през 2018 г."}
{"url": "https://www.dnevnik.bg/ot_vas/novini_ot_vas/2018/06/12/3198117_krasiviiat_i_spokoen_polski_grad_gijicko/", "text": "Гижицко е град в Полша, който се намира в историческата област Мазурия. От него може да се наема яхта за разходка.", "date": "2018.06.12", "title": "Красивият и спокоен полски град Гижицко"}
{"url": "https://www.dnevnik.bg/bulgaria/2018/06/12/3198702_kratki_novini_durjavnata_agenciia_za_metrologichen_i/", "text": ". Българин е заподозрян за убийството на 15-годишно момиче в Германия До трагедията се е стигнало след скандал между двамата. Жертвата Юлиана и бившият й приятел – 17-годишният Матю, са имали връзка около три години, съобщава Би Ти Ви. Наскоро момичето прекратило отношенията им. Убийството е извършено в понеделник в парк с нож. Първоначално бил арестуван друг мъж. Днес обаче Матю се е предал след европейска заповед за издирването му. Бил е познат на полицията за продажба на наркотици, кражби, причиняване на тежка телесна повреда и шофиране без шофьорска книжка. Той е роден и израснал в България. Живеел е при родителите си в град Вирзен в Германия. Горски пожар е избухнал в Кресненското дефиле Сигналът за бедствието днес е подаден малко преди 18 ч., съобщи БНР. Екипи от пожарникари и служители на близките горски стопанства са мобилизирани за овладяването му. Засегнати са едва три декара, но теренът е недостъпен за автомобили, затова огънят се гаси с подръчни средства и оборудване. Началникът на областната служба \"Пожарна безопасност и защита на населението\" комисар Георги Пармаков уточни, че периметърът на пожара е ограничен с широка минерализирана ивица и няма опасност от разрастване на огъня. През нощта ще бъдат оставени дежурни екипи за наблюдение. Гасенето ще продължи утре при необходимост. \"Демократична България\" иска оставката на Бойко Борисов \"Оставката на министър Бисер Петков е симптом на управленската немощ на правителството и бягство от реформи на премиера Бойко Борисов\", се казва в позиция на обединението. От него са убедени, че репликата на премиера \"темата за майките на деца с увреждания да ми се маха от главата\" не е случайно изпусната, а показва цялостната управленска философия на Бойко Борисов. \"Драматичното положение на децата с увреждания и техните семейства не е следствие на липса на средства, а на популизъм, безотговорност и политическа корупция. Тежките проблеми в обществото не се решават с министерски оставки, а с политическа воля. Управляващата партия е неспособна да изпълни предизборните си обещания и пряко да поеме отговорност за тежките социални ресори, в това число Министерството на труда и социалната политика\", пише още в позицията. Неуспял кандидат е обжавал избора на временен кмет на район \"Младост\" Петър Кърджилов, който беше кандидат за временен кмет на район \"Младост\", е обжавал решението на Столичния общински съвет, с което за поста бе избран Румен Русев. Кърджилов беше назначен за зам.-кмет на района от Десислава Иванчева със заповед, която тя подписа от ареста. Така Кърджилов беше единствен конкурен на Русев, който е зам.-кмет по строителството. Общинските съветници избраха Русев за поста, след като служители в районната община заплашиха с протести, ако бъде предпочетен Кърджилов. Още днес общинският съвет ще изпрати до Административния съд искане за изпълнение на заповедта за назначаването на Русев, за да \"не се допуска вакуум в управлението и да не се задълбочава хаоса\" в района, се казва в позиция на председателят на съвет Елен Герджиков. \"Йоан Кукузел\" ще има концерт в катедралата \"Свети Стефан\" във Виена  Събитието ще е своеобразен поздрав към предстоящото председателство на страната домакин – република Австрия. В продължение на повече от 40 години вокалният ансамбъл осъществява концерти в България и в много европейски страни, както и множество звукозаписи. Българският културен институт \"Дом Витгенщайн\" близо година работи за осъществяването му в знаковата виенска катедрала. Присъствие са потвърдили десетки дипломати, посланици, политици, приятели на България в Австрия. Три четвърти от проверените язовири в Хасковско и Кърджалийско са с нарушения  Агенцията ма метрологичен и технически надзор провери 700 язовира в областите Хасково и Кърджали и състави 529 акта за административни нарушения. Най-честите са липса на техническа документация; вълнообразна корона, със слягания и коловози; частични свличания на въздушния откос, обрасли с дървесна и храстовидна растителност; воден откос – частични свличания на водния откос, нарушена броня, ерозия. Проверките на държавната агенция в цялата страна продължават.", "date": "2018.06.12", "title": "Kратки новини: Горски пожар е избухнал в Кресненското дефиле"}
{"url": "https://www.dnevnik.bg/bulgaria/2018/06/12/3198731_sled_chetiri_godini_zrelostnite_izpiti_shte_se/", "text": "След четири години зрелостните изпити ще се провеждат вече на две равнища. Това съобщи на брифинг в Министерството на образованието и науката зам.-министър Таня Михайлова във връзка с анализ на резултатите от държавните зрелостни изпити от тази година. Така от 2022 г. учениците ще трябва да се явяват на изпити върху общообразователната и профилираната подготовка. Това означава различни матури в зависимост дали един ученик е изучавал предмет като профилиращ или само като общообразователен. Причината са нови правила, заложени в новия закон за образованието, които влизат в сила от 2022 г. Дотогава зрелостните изпити ще са само върху общообразователните предмети. Форматът на зрелостните изпити се определя с наредба на министъра, като следва учебните програми, по които зрелостниците се обучават. От МОН уточниха, че нямат основание да променят формата.  Зам.-министър Таня Михайлова поясни, че матурата по български език и литература ще е първият държавен зрелостен изпит и ще бъде еднаква за всички ученици. Тези, които изучават БЕЛ като профилиращ предмет в 11 и 12 клас, ще могат да се явят отново на български език и литература на третата пожелателна матура, но на по-високо равнище.  Университетите сами ще преценят какъв да бъде приемът и за коя специалност какво равнище им е необходимо. Профилираният предмет обаче ще бъде задължителен за втората матура.", "date": "2018.06.12", "title": "След четири години зрелостните изпити ще се провеждат по нов начин"}
{"url": "https://www.dnevnik.bg/kultura/2018/06/12/3198734_uikeda_prekratiava_muzikalnata_si_deinost/", "text": "Вокалистът на \"Уикеда\" Ерол Ибрахимов обяви в профила си във \"Фейсбук\", че групата прекратява дейността си. По думите му музикантите няма какво повече да кажат на феновете си и затова по-честно било да замълчат. \"Уикеда\" са сред участниците в предстоящото следващия месец издание на фестивала  Hills of Rock 2018 в Пловдив . Все още не се знае дали групата ще отмени изявата си, или тя ще им е последна. Освен това имат и планирано участие на 15 юни в столичния клуб \"Маймунарника\" заедно с Милена Славова и Светльо & The Legends. Тяхното последно излизане пред публика беше през изминалия уикенд в Кранево, където музикантите се включиха във фестивала на цацата. Ерол Ибрахимов създава \"Уикеда\" през 1997 г. заедно с приятели и оттогава налагат своя неповторим стил, който е смесица от рок, фънк, ска и пънк. Сред най-големите им хитове са \"А ние с Боби двамата пием кафе\", \"Обичам\", \"Уиски с фъстъци\" и др.", "date": "2018.06.12", "title": "\"Уикеда\" прекратява музикалната си дейност"}
{"url": "https://www.dnevnik.bg/bulgaria/2018/06/12/3198729_borisov_mnozina_se_hvaleha_che_sa_dogovorili_azerski/", "text": "Премиерите на България и Турция Бойко Борисов и Бинали Йълдъръм подчертаха, че сътрудничеството на двете държави в енергетиката и по-конкретно в газовите доставки е стратегическо. На среща между двамата в Измир Борисов подчерта, че България има \"домашно\" - да договори с Брюксел условията на доставките на руски природен газ чрез Турция през България до ЕС, защото вече е постигнал съгласието на Русия и Турция. От своя страна Йълдъръм подчерта, че разчита на България за транзита на 10 млрд. куб. м природен газ годишно от Азербайджан по бъдещия газопровод TANAP,  който се открива днес  и допълни, че това ще осигури сигурност и разнообразие на източниците за доставка. \"Имаме уверението на Турция, на руската страна, че намирайки допустимо от Европейската комисия, ще намерим формула да транспортираме газа през Сърбия, Австрия, Македония, Албания. Това, което с руската и турската страна сме се разбрали, е газът да мине от България. Домашното на България е да каже как. Все още преговаряме с Европейската комисия\", каза Борисов. \"Десетилетия наред много български политици говореха за азерски газ, но забравяха да кажат как ще го докарат, по какъв начин. С този проект, с това, което България направи с интерконекторите с Гърция, Турция, Сърбия даваме възможност за всичко това\", каза Борисов и допълни: Ние сме много напред с идването на 16-17 млрд. куб. м газ. По-рано днес той обяви, че разширената двустранна газова връзка с Турция ще заработи още този месец като капацитетът й ще се увеличи от 14 млрд. куб. м. до 15.7 млрд. куб. м годишно с новата възможност газ да тече и в обратна посока - от Турция към България. Бинали Йълдъръм подчерта, че посещението на Борисов в Измир  на път за Израел  показва важността за България на проекта TANAP. По думите му двустранните отношения се развиват и чрез високоскоростната жп линия, която ще свърже Балканите с Анадола и ще възобнови историческия Път на коприната. Той изтъкна и успешното сътрудничество в туризма като България е пета по брой туристи, изпращани в Турция. Турският премиер отбеляза, че страната му, както и Русия, има свое влияние на Балканите, а основната цел на Турция е да бъдат изградени паневропейските коридори 8,4 и 10. Едновременно с това Йълдъръм подчерта, че миграционното споразумение не се прилага от ЕС, както е договорено. \"Турция прави жертви. Тези усилия трябва да са видими. Целта на Турция да се присъедини към ЕС стои на дневен ред, но Турция не решава едностранно. ЕС трябва да реши какво е виждането за своето бъдеще, за да се избегнат недоразумения\", каза турският премиер. По думите му  реакцията на Австрия да закрива джамии и гони имами  \"уронва възможността за диалог\". \"Радикални ислямофобски изказвания не вървят с европейските ценности. Решението на австрийското правителство е грешка. Очакваме да я елиминира и коригира\", подчерта Йълдъръм. Борисов добави, че България и Турция са пример за добросъседска толерантност и взаимопомощ и уточни, че в България се ремонтират джамии. \"За разлика от държавите с по-остра реторика, благодарение на споразумението на нашата граница мигрантският поток е нула. Имаме по 2-3-5 предотвартени опита (за влизане). Българското общество може да си направи извода кое е по-добре и кое по-зле\", каза българският премиер.", "date": "2018.06.12", "title": "Борисов: Мнозина се хвалеха, че са договорили азерски газ, ние ще го докараме"}
{"url": "https://www.dnevnik.bg/bulgaria/2018/06/12/3198736_voenniiat_ministur_za_katastrofata_armiiata_otdavna_e/", "text": "Армията от много отдавна е заложник на политиката. Заложник на празни приказки и безхаберие от 28 години. Освен рязане, съкращаване в армията и приказки, че не ни трябват пари за ново въоръжение, модернизация и поддръжка, се стига до подобни неща.\" Това каза министърът на отбраната Красимир Каракачанов, след като посети във ВМА ранения борден техник Алексей Каменов, оцелял при  вчерашната катастрофа на военен хеликоптер Ми-17 . Пред журналисти военният министър обяви, че катастрофиралият хеликоптер вчера е летял три часа, като е управляван от различни екипажи, и допреди инцидента не е имало признаци за повреда. Каракачанов прогнозира, че катастрофата е станала заради повреда в опашния винт. \"Хеликоптерът не е изпълнявал някакви сложни управления, за да допуснем неподготвеност, нетренираност на пилота или грешка от негова страна\", обясни той министърът цитиран от агенция \"Фокус\". Той припомни, че катастрофиралият Ми-17 е въведен в експлоатация в армията през октомври 1989 г. и в този смисъл е \"най-новата сред старата техника\". Само един от шест Ми-17 е можел да лети Той обясни, че от шест хеликоптера Ми-17 само катастрофиралият е можел да лети. За вкарването в строя на останалите са нужни по 5 млн. лева за всеки. \"Имаше готовност да се ремонтира другият Ми-17, само че със сегашния Закон за обществените поръчки, който сульо и пульо могат да жалят, оказа се, че някаква млада девойка, не помня дали беше от Добрич или някъде другаде, обжалва\", възмути се той. Според него е наложително да се промени Законът за обществените поръчки, като според него е парадокс техника, собственост на Министерството на отбраната, за да бъде ремонтирана във военноремонтно предприятие, собственост на МО, да се прави обществена поръчка. \"Готови са реалните промени (в ЗОП, б.а), трябва да бъдат приети. Мисля, че няма нужда да чакаме поредния инцидент, за да си даваме сметка, че този закон по този начин и ред не работи и че трябва да бъде променен\", допълни той. В отговор на въпрос министърът каза, че семействата на загиналите пилоти ще получат обезщетение и пари по застраховка. \"Оттук нататък Министерството на отбраната поема грижа, но какво и да направи министерството или държавата, загубата на двамата пилоти няма как да бъде покрита с материални компенсации\", каза още Каракачанов. Също днес пострадалия член на екипажа на катастрофиралия хеликоптер беше посетен и от президента Румен Радев. На излизане от ВМА  той обяви , че лобизмът убива и е крайно време да се потърси отговорност от политиците, които, преследвайки користни интереси, със своите решения, излагат на риск живота и здравето на военнослужещите.", "date": "2018.06.12", "title": "Каракачанов за катастрофата: Армията отдавна е заложник на политиката и празните приказки"}
{"url": "https://www.dnevnik.bg/bulgaria/2018/06/12/3198745_borisov_vrushta_biser_petkov_kato_socialen_ministur/", "text": "Бисер Петков остава министър на труда и социалната политика. Това съобщи премиерът Бойко Борисов пред български журналисти в Измир, където е на работна визита. В края на вчерашния ден  Петков изненадващо подаде оставка , обяснена с протестите на майки на деца с увреждания заради липсата на политики за тяхна закрила. Оставката му беше приета, съобщи пресслужбата на правителството. След нея обаче  протестиращите изразиха възмущение от отстраняването на министъра  като подчертаха, че с него са водили конструктивен диалог и настояха, ако той не запази поста си, оставка да подаде цялото правителство. В подкрепа на министъра се изказаха и синдикатите  КНСБ и \"Подкрепа\". Днес Борисов съобщи, че на съвещание при него вчера Петков е заявил, че не може да се справи с проблема с децата с увреждания. За реформа на сектора трябвали 300 млн. лв. \"Щом го харесват, да остане\"  Борисов даде да се разбере, че е ядосан на позицията на протестиращите, които вчера твърдели, че ще продължат с палатковите лагери, а днес - след оставката на министъра, заявили, че са били готови да ги развалят и са били на крачка от постигане на решение на проблема заедно с министъра. \"Щом го харесват и му имат доверие, да остане\", каза премиерът, видимо изнервен, попита риторично \"Ще продължат ли палатковите лагери?!\". Допълни, че е наредил на Петков да събере заинтересованите страни още днес, за да постигнат съгласие и и изрази надежда \"тази тема да ми се маха от главата - и на мен, и на вас\". \"Не мога да гледам това, при положение, че за социална политика през 2018 г. са дадени много повече пари, отколкото в бюджета за 2016 или 2017 г.\", коментира Борисов. Той отбеляза, че с над 80 млн. лв. повече са средствата, заделени за социални дейности през настоящата година. Щом протестиращите могат да работят с него - да работят. Сега, ако сложим нов министър, ще има конфликт. Всички сме добронамерени и целта е въпросът да бъде решен\" увери той. В отговор на въпрос премиерът каза, че Бисер Петков добре си върши работата. Теменужка Петкова беше в оставка 10 дни Това е втори случай в рамките на по-малко от четири месеца, когато Бойко Борисов приема министерска оставка, а след това се отказва и оставя министъра на поста му. Предишният случай беше с енергийния министър  Теменужка Петкова, която подаде оставка на 23 февруари  по настояване на Борисов , тъй като се познава с кандидат-купувача на българския бизнес на ЧЕЗ. Десет дни по-късно официално беше оповестено, че  тя няма да си тръгне от кабинета .", "date": "2018.06.12", "title": "Борисов връща Бисер Петков като социален министър (видео)"}
{"url": "https://www.dnevnik.bg/biznes/2018/06/12/3198732_otpada_obezpechenieto_za_vedomstvenite_benzinostancii/", "text": "Министърът на финансите предлага да отпадне исканото в момента обезпечение за така наречените ведомствени бензиностанции, от които зареждат земеделските стопани. Това се вижда от предлаган от него проект за промени в правилника за прилагане на Закона за ДДС,  оповестен на интернет страницата  на министерството. Текстът засяга земеделските стопани, регистрирани като такива, които зареждат с течни горива превозни средства, машини, съоръжения или друга техника. Отпадането на обезпечението се отнася за горивата, които стопаните ползват за собствено потребление. Проектът предвижда още от това обезпечение да бъдат освободени и други групи, но ако са вписани в публичния електронен регистър на НАП. Предвижда се вписването в този регистър да е с малко изисквана информация и да става по електронен път чрез онлайн услуга на данъчната администрация.", "date": "2018.06.12", "title": "Отпада обезпечението за ведомствените бензиностанции"}
{"url": "https://www.dnevnik.bg/bulgaria/2018/06/12/3198751_prezidentut_poiska_da_se_tursi_otgovornost_ot/", "text": "Лобизмът убива. Време е да се потърси отговорност от онези политици, които преследвайки користни интереси, със своите решения, излагат на риск живота и здравето на военнослужещите. Това каза днес пред журналисти президентът Румен Радев, който посети във ВМА пострадалия при  вчерашната катастрофа на Ми-17  офицерски кандидат Алексей Каменов. При инцидента загинаха пилотът и помощник-пилотът. Раненият Каменов е със счупени ребра и контузия на белия дроб, но няма опасност за живота му, съобщи по-рано днес началникът на Военномедицинска академия полк. проф. д-р Венцислав Мутафчийски. Парите за оръжие отишли за саниране Изявлението на Радев дойде секунди, след като той призова да няма политически спекулации \"по тази голяма трагедия\". Президентът посочи, че мнозинството в парламента е върнало проектите за модернизация на армията в изходна позиция, а предвидените за ново оръжие пари са дадени са саниране. Румен Радев прогнозира, че след новите търгове ще се купи по-скъпа техника, което означавало и нови ремонти на старото въоръжение. \"Многократно през годините казвах, че ще стигнем дотам да загиват летци. Трябва да започнат да се решават проблемите\", посочи още президентът. Той оправда действията на военния министър Красимир Каракачанов, като обясни, че той е поставен в политически и правни рамки и повече не може да направи.     Румен Радев отказа да се ангажира с версия за катастрофата на хеликоптера, като обяви, че те ще се разкрият от разследващата комисия. По-късно през деня Радев посети авиобазата в Крумово,а  ГЕРБ обвини президента , че политизира трагедията с пилотите.", "date": "2018.06.12", "title": "Президентът поиска да се търси отговорност от политиците, изложили на риск живота на военните"}
{"url": "https://www.dnevnik.bg/bulgaria/2018/06/12/3198759_bulgarite_ot_zapadnite_pokrainini_v_surbiia_se/", "text": "Историческите наслагвания са тежки и пречат на всеки разговор за подобряване на положението на малцинствата, каза председателят на Културно-информационния център (КИЦ) в Босилеград Иван Николов на конференция \"Българските общности в Западните Балкани – ключов фактор в процеса на присъединяване на страните към Европейския съюз\". Според него в Сърбия и Босилеград историята се използва да генерира омраза. Той даде пример, че идеята за съвместно честване на българите, загинали по времето на Втората световна война, не е приета. Небойша Иванов от КИЦ - Цариброд, каза, че децата, които се раждат в Пирот, се пишат сърби. Нямаме права за изучаване на майчин език в училище, каза Иванов. Той добави, че въпреки че сръбската държава финансира малцинствените, няма финансиране за български медии. Той се надява тази асимилация да спре и тъй като Сърбия трябва да чуе националните малцинства по пътя си към ЕС. Каква европейска държава е Сърбия, като не може да си запише детето, възмути се вицепремиерът Валери Симеонов. Посланикът на Сърбия Владимир Чургос отговори, че по закон всеки в Сърбия има право да си запише детето, както си иска. Александър Димитров от асоциация \"Глас\" -Босилеград, репликира, че наистина е разрешено, но чиновниците записват новородените деца без български окончания на фамилните и бащините имена. Това е тиха асимилация, премълчана, каза Димитров. Според него това, че все повече българи от покрайнините учат в София, не е добра услуга, а лоша, защото после не се връщат. Председателят на Агенцията за българите в чужбина Петър Харалампиев преди това отчете, че се е увеличил броят на българите от общностите в Сърбия и Албания, Македония и Косово, които учат в България. Харалампиев съобщи, че вече са внесени в местния парламент 500 подписа за признаване на българско национално малцинство в Косово и се очакват още писма. Едвин Сугарев, който е генерален консул в Ниш, смята, че има психологически проблем, когато говорим за българските малцинства в Западните Балкани. Той е, че се казва, че никога не е имало по-добри отношения със Сърбия, но българите там не го усещат. Депутатът от \"Обединени патриоти\" (ВМРО) Юлиан Ангелов смята, че българската държава трябва да премахне всички административни пречки по получаване на гражданство. Чужденец без произход получава по-лесно гражданство от нашите сънародници, каза Ангелов. От участниците в конференцията се разбра, че все още има неприключили преписки за гражданство по произход от 2014 г. В същото време Унгария дава паспорт на малцинството си във Войводина за 6 месеца. \"Проблемът с тромавата процедура по получаване на българско гражданство изисква промяна в най-малко три закона\", отбеляза вицепрезидентът Илияна Йотова. \"Българският документ за самоличност не е достатъчен да бъдеш пълноценен български гражданин. Българското самосъзнание, съхранявано и предавано на поколенията, доброто владеене на български език са принципи, които неизменно следвам при даването на български паспорт\", подчерта вицепрезидентът. В ход е експертната работа по реализацията на една отколешна идея – създаването на Български културен институт, съобщи Йотова. С негова помощ ще се решават голяма част от трудностите пред българите в чужбина – от езиковите квалификации до лекторатите по български език, от разпространението на българската култура до бизнес контактите.", "date": "2018.06.12", "title": "Българите от Западните покрайнини в Сърбия се оплакват от дискриминация"}
{"url": "https://www.dnevnik.bg/bulgaria/2018/06/12/3198758_durjavata_da_plashta_vaksinite_sreshtu_grip_predlaga/", "text": "Държавата да започне да покрива противогрипните ваксини за желаещите да се имунизират с тях, за да се намали броят на починалите от усложнения. Тази идея ще бъде представена на отговорните институции от държавния здравен инспектор д-р Ангел Кунчев, стана ясно по време по време на конференция на Федерация \"Български пациентски форум\". Първият етап е мярката да обхване хора над 65 години. Д-р Кунчев информира, че сме единствената страна в Европа и на Балканския полуостров, в която хората си плащат ваксината срещу грип. \"По последни данни ще се окаже, че всеки зимен сезон около 5000 души у нас умират заради грип\", съобщи главният здравен инспектор. \"Целта ни е за противогрипната ваксина за някои групи от населението да бъде не задължителна, но за този, който желае, държавата да покрива стойността на ваксината, каза Кунчев. Според него страната ни не може да се позволи повече да не дава пари на желаещите тази ваксина. Друга промяна, която предстои до края на годината, е промяна на имунизационния календар. От него ще бъде премахната реимунизацията срещу туберкулоза, която се прави на 11-годишна възраст. Доскоро страната ни е била единствена в Европа, в която се правят пет имунизации срещу туберкулоза, допълни д-р Кунчев, като уточни, че има държави, в които изобщо няма задължителни ваксини срещу това заболяване. \"Повечето западни страни изобщо не имунизират срещу туберкулоза. Ясно е защо, нямат го проблема, не ги е страх от туберкулозата. Ние, все още макар че е спаднал за последните години двойно, все още ни е проблем. Премахнахме преди две години единия прием - на 17 години, а сега ще премахнем и този на 11 години\", каза Кунчев.", "date": "2018.06.12", "title": "Държавата да плаща ваксините срещу грип, предлага д-р Ангел Кунчев"}
{"url": "https://www.dnevnik.bg/sport/2018/06/12/3198752_ministerstvoto_na_sporta_obiavi_che_sudeistva_pri/", "text": "Министерство на младежта и спорта (ММС) обяви, че съдейства при проверката на Българската федерация по ски. Тя започна след  сигнал от \"Зелените\" с твърдения за незаконосъобразно разходване на средства от държавния бюджет . \"ММС е оказало пълно съдействие на ВКП и остава в готовност да предостави допълнително документация след преценка и конкретизиране на необходимите за извършване на проверката документи\", обявиха от министерството. Те посочват, че на 12 март са получили писмо от Върховната касационна прокуратура (ВКП) с искане за предоставяне на информация дали и за какво са отпускани финансови средства на федерацията от 2003 г. до момента на искането. От ВКП са изискали заверени копия от всички документи – заявка, отчети, документи за извършени проверки по усвояване на средства, платежни нареждания и др.  Осем дни по-късно министерството е предоставило справка за преведени средства от страна на ММС на Българската федерация по ски, както и 16 броя класьори, съдържащи проекти, договори и съдържателни отчети по години от 2007 до 2018 г. Отделно от министерството са поканили ВКП да изпрати свой служител, който да извърши проверка на документацията в архива и на място. В края на февруари коалицията \"За да остане природа в България\" обяви, че проверка в обществено достъпни регистри е показала, че държавата е дала на концесионера на ски зона Банско \"Юлен\" над четири пъти повече, отколкото е получила от концесионните такси. Според посочените данни за периода 2009 - 2016 г. федерацията по ски е получила от държавата 28.372 млн. лева., което е 81% от общият ѝ бюджет от 35.199 млн. лева. От тези 81% 42% са субсидии за провеждане на международни състезания, или 15.039 млн. лева. В отговор  федерацията по ски обяви , че развива дейността си - включително и при организацията на големите състезания в страната, като спазва законите. Главният прокурор  Сотир Цацаров предлага на премиера Бойко Борисов да бъде изменен концесионният договор  за Национален парк \"Пирин\" с \"Юлен\" АД.  В интервю преди време адвокатът на \"Юлен\" - концесионер на ски зона Банско, Петър Петров, заяви, че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик. От всички запитани институции и държавни лица само  премиерът обяви,  че всички са наясно кой е собственикът на концесионера на ски зона \"Банско\" - \"Юлен\" АД, и посочи  Цеко Минев, един от собствениците на Първа инвестиционна банка.  Минев е и председател на федерацията по ски, като  на 10 май получи пореден мандат на поста .", "date": "2018.06.12", "title": "Министерството на спорта обяви, че съдейства при проверката на федерацията по ски"}
{"url": "https://www.dnevnik.bg/biznes/2018/06/12/3198761_ipk_rodina_e_obiaven_za_prodan/", "text": "Частен съдебен изпълнител е обявил за продажба на търг емблематичния комплекс ИПК \"Родина\" на бул. \"Цариградско шосе\", който стои недостроен, след като изграждането му започва в средата на 80-те години на миналия век. Районът около имота се разви силно през последните години, като в съседство изникнаха множество сгради - офисни и жилищни, а комплексът нито се завършва, нито се премахва от собствениците му. Заради това на фирмата собственик, управлявана от майката на депутата от ДПС Делян Пеевски Ирена Кръстева, бе наложена санкция през 2013 г. Необслужвани заеми към КТБ Обявлението за продажбата е от 11 юни. То е по искане на синдиците на КТБ заради необслужвани кредити на дружеството собственик, съобщава \"24 часа\". Според обявлението собственик на продаваните сгради и земя са \"Родина тауър\" ЕООД и \"Издателско-полиграфически комплекс Родина\" АД. Първото дружество е 100% собственост на второто. Акционерното дружество има два заема от КТБ. Единият е 34.3 милиона лева, като първоначалната сума е 24.7 млн. лева, отпусната на 17 август 2012 г. за финансиране на купуването на ИПК \"Родина\", увеличена с 9.6 милиона лева, за да финансира наложената санкция. Предложеното обезпечение е било част от различен имот/сграда. Вторият заем - от 20 млн. евро, отпуснати на 17 юни 2014 г. \"за строежи и имотни цели\", частично обезпечени с трета поред ипотека върху сградата на ИПК Родина. Заемът е бил усвоен незабавно и средствата, прехвърлени на друг кредитополучател - \"Инфраструктурна компания\", като е бил използван главно за обслужването и изплащане на дълга му към КТБ. Следите на депутата Делян Пеевски До няколко месеца преди да затвори КТБ, майката на депутата Делян Пеевски Ирена Кръстева беше изпълнителен директор на \"Издателско-полиграфически комплекс Родина\". Сега двете дружества се управляват от Теодора Танева, някога служител във фирмите на Цветан Василев, а сега свидетел с показания срещу него. Общата площ, обявена за продан, е 15 хил. кв. метра. Имотът включва и няколко сгради. Началната цена, от която започва търгът, е 18 012 480 лв. На 13 юли се очаква да бъде обявен купувачът. Предистория с усложнения През 2003 г. 51% от \"ИПК Родина\" АД бяха купени от консорциума \"Обединени български вестници\" при цена 6 000 111 лв. Първоначално купувачът обединява вестниците \"Монитор\", \"Виж\" и \"Меридиан мач\" (с издател тогава Петьо Блъсков) \"Дума\", \"Банкеръ\" и \"Новинар\". По-късно се присъединява \"Стандарт\" на Тодор Батков, чиято кантора обслужва сделката, а през 2007 г. Блъсков продава \"Монитор\" на Ирена Кръстева (по-точно на \"Нова българска медийна група холдинг\" , в което акционери са Балканска медийна компания на Кръстева и ТЦ-ИМЕ). Цветан Василев първоначално е само кредитор на приватизационната сделка, след като първият вариант за финансиране пропада, сочи справка на ktbfiles.com. През 2009 г. ИПК \"Родина\" бе включен в сделка с имоти на данъчните, който предвиждаше дострояване на издателския комплекс, който да бъде предоставен на НАП, срещу предоставяне на три имота на НАП – на столичните улици \"Дондуков\", \"Аксаков\" и \"6 септември\". През 2012 г. ИПК \"Родина\" АД купи и недостроената сграда на бул. \"Цариградско шосе\" на публичен търг при първоначално обявената цена от 20 млн. лв. През 2013 г. заради неспазен ангажимент за довършване или събаряне на сградата то бе глобено с 9.6 млн. лева.", "date": "2018.06.12", "title": "ИПК \"Родина\" е обявен за продан"}
{"url": "https://www.dnevnik.bg/sviat/2018/06/12/3198777_norvegiia_kani_dva_puti_poveche_pehotinci_ot_sasht_za/", "text": "Норвегия ще предложи на САЩ да увеличи броя на морските пехотинци на нейна територия. Това ще бъде за срок от 5 години и в район в близост до границата с Русия, съобщи правителството, цитирано от \"Ройтерс\". Близо 330 американски морски пехотинци трябва да се приберат в базите си в края на 2018 г., след като бяха разположени на норвежка територия през януари 2017 г. Това бе първият случай на чуждестранни войски в Норвегия от края на Втората световна война насам. Сега се предлага броят им да бъде увеличен на 700 души.", "date": "2018.06.12", "title": "Норвегия кани два пъти повече пехотинци от САЩ, за по-дълго и на границата с Русия"}
{"url": "https://www.dnevnik.bg/sviat/2018/06/12/3198754_ivanka_trump_iznenada_pekin_s_kitaiska_poslovica/", "text": "Китайците напразно се опитваха днес да открият оригиналната \"пословица\", приписана на Средната империя от Иванка Тръмп, дъщерята на американския президент, докато той разговаряше със севернокорейския лидер Ким Чен-ун, предаде \"Франс прес\". \"Скептикът не бива да прекъсва онзи, който действа - китайска пословица\", написа снощи Иванка Тръмп в \"Туитър\" часове преди историческата среща между двамата лидери в Сингапур, след като се чуха съмнения дали американският президент ще постигне истинска денуклеаризация на Корейския полуостров. Цитатът слиса интернет потребителите в Китай, които напразно търсиха подобна пословица в културното наследство на страната, отбелязва АФП. \"Нашият главен редактор не разбира за коя пословица става дума. На помощ!\", призова справочният отдел на СИНА, дружеството администратор на социалната мрежа \"Уейбо\", \"китайския Туитър\". Хиляди изпратени постове показват, че посетителите на платформата не успяват да стигнат до единно мнение за произхода на цитираната пословица. А някои без колебание се подиграват на президентската дъщеря, която е и съветник в Белия дом. \"Намерила е тая мъдрост в курабийка с късметче от \"Панда експрес\", иронизира потребител на \"Уейбо\" по повод сладкишчетата с послания, раздавани за десерт в известната верига китайски ресторанти в САЩ. Иванка Тръмп е популярна в Китай по-специално защото разпространи видеозапис, на който шестгодишната й дъщеричка рецитира стихче на мандаринско наречие. /БТА", "date": "2018.06.12", "title": "Иванка Тръмп изненада Пекин с \"китайска пословица\""}
{"url": "https://www.dnevnik.bg/sport/2018/06/12/3198716_svetovnoto_po_futbol_v_rusiia_shte_bude_ozvucheno_ot/", "text": "Спомняте ли си невъобразимия шум по стадионите в Южна Африка през 2010 г.? Да, тогава бяха вувузелите. Сега Русия се подготвя за началото на световното, като се очаква отново да бъде шумно и вълнуващо. Само че вместо вувузели озвучаването ще идва от дрънкането на дървени лъжици. Най-съществено при избора на официалния инструмент за шампионата е било той да отразява културните ценности на страната. Дизайнерът на продукта Рустам Нугманов е получил финансова подкрепа от руското правителство, за да произведе цяла линия от него под името \"Лъжици на победата\", разказва \"Ройтерс\". Организаторите съобщиха, че дървените лъжици (на руски - \"ложки\") са били избрани в конкуренцията на два вида кречетало и маракаси. Привържениците, които не се чувстват сигурни в използването на музикалния инструмент, ще могат да купят пластмасов прототип със залепени лъжици в долната част за по-лесно използване. За разлика от атрактивните вувузели на световното в Южна Африка през 2010 г. и каксиролите преди четири години в Бразилия с дървените лъжици организаторите на шампионата в Русия залагат на ритмичността пред силния шум. \"Звученето на каксиролата е все едно си в кошер. Той е много шумен инструмент и не позволява да пляскаш ритмично. Заради това избрахме лъжиците\", каза Нугманов.", "date": "2018.06.12", "title": "Световното по футбол в Русия ще бъде озвучено от \"дървените лъжици на победата\""}
{"url": "https://www.dnevnik.bg/biznes/2018/06/12/3198782_ruskite_turisti_koito_pochivat_v_bulgariia_zapochnaha/", "text": "Министърът на туризма Николина Ангелкова съобщи пред журналисти при началото на форум, че към момента има спад от 5 процента на руските записвания за почивка в България спрямо същия период на минала година. Това не е крайна цифра и мисля, че общо за целия сезон ще имаме спад не повече от 3 - 4 процента, максимум от пет на сто, коментира тя, цитирана от БТА. Ангелкова допълни, че ситуацията е динамична, и посочи, че има уверения от руска страна, че България продължава да е на едно първите пет места като предпочитана дестинация за руските туристи. Голямо влияние върху избора на страна за почивка за руските туристи оказва предлаганата цена и в това отношение Турция изключително много ни конкурира, отбеляза министърът. Специалисти от туристическия бранш вече коментираха, че след успокояването на ситуацията в Турция тя отново се връща на пазара и привлича все повече чужди туристи, сред които и руснаци.  Междувременно се разбра  от коментари на руски експерти в бранша, че през тази година много руснаци ще предпочетат да почиват у дома. Причината за това са финансови затруднения. По данни на Националния статистически институт през цялата 2017 г. общо 565 754 руснаци са посетили България с цел туризъм. Общо през 2017 г. чуждите туристи в България са били 11.6 млн. Повече от руснаците са били гостите от Гърция, Германия, Румъния и Турция. Министърът посочи, че и това лято ще има наети сезонни работници - основно от Украйна, Молдова, Беларус. Има и от Азия, но значително по-малко, каза министърът. Миналата година сезонните работници са били 3200, а тази година се очаква те да са между 5000 и 5400 души, допълни тя и уточни, че разчетите са на база на заявките на работодателите./", "date": "2018.06.12", "title": "Руските туристи, които почиват в България, започнаха да намаляват"}
{"url": "https://www.dnevnik.bg/zdrave/2018/06/12/3198803_v_tursene_na_ikonomii_zdravnata_kasa_ogranichava/", "text": "Около 19 хил. болни, които всяка година имат нужда от лъчетерапия, ще трябва да чакат ред за облъчване, тъй като здравната каса въвежда седмични и месечни лимити за ползване на високотехнологичната апаратура, с която тези процедури се провеждат,  съобщи capital.bg . Апаратурата беше купена със 160 млн. лв, осигурени от еврофондовете. В специално писмо до премиера, председателя на парламента, омбудсмана, здравния министър, здравна каса и лекарския съюз Гилдията на лъчетерапевтите в България възразява срещу наложените от здравната каса лимити за прием. 20-те центъра, в които се провеждат лъчетерапия и радиохирургия, ползват около 60 млн. лв. годишно от ресурса на здравната каса, който е общо 3.8 млрд. лв, но въпреки това от НЗОК преди две седмици е спуснат лимит за всички центрове за лъчетерапия, които са около 30% по-малко от досега получаваните средства. В писмото се посочва, че ако пациентите излизат извън финансовите лимити, лечението им трябва да бъде отложено за следващи периоди. Мярката не е съгласувана с националния консултант, нито със самата Гилдия на лъчетерапевтите. \"Седмичните и месечните ограничения на брой пациенти, наложено от НЗОК, предизвиква отлагане във времето и събиране в лист на чакащи, недопустимо за пациенти с онкологични заболявания, което е грубо нарушение на правата на човека и пациента. Сега при наличните апаратурни възможности това е необяснимо и абсолютно недопустимо. Неприемливо е пациенти с тумори на малкия таз, корема, белия дроб, мозъка, главата и шията да се облъчват чрез по-остарели техники, които се прилагат все по-рядко в световните лъчелечебни школи\", заявяват лъчетерапевтите в писмото си. Лъчетерапевтите настояват да бъде отменено изискването за лимит за лечение на онкопациентите. Те се оплакаха, че никой от здравната каса не им е обяснил по какъв начин са определени индикативните обеми за пациентите.", "date": "2018.06.12", "title": "В търсене на икономии здравната каса ограничава лъчетерапията на 19 хил. онкоболни"}
{"url": "https://www.dnevnik.bg/bulgaria/2018/06/12/3198812_obvineniiat_za_pomagach_pri_podkupa_za_kmeta_na/", "text": "Апелативният специализиран наказателен съд остави в ареста Петко Дюлгеров, който е обвинен като помагач при вземане на подкуп в особено големи размери. Той беше задържан на 17 април, когато по обвинение в корупция бяха арестувани кметът на \"Младост\" Десислава Иванчева и нейният заместник Биляна Петрова. Дюлгеров искаше мярката му да бъде заменена с по-лека.  Съдът обаче отказа, тъй като има достатъчно събрани доказателства, че той е извършил престъплението, за което е обвинен. \"Има наличие на опасност от извършване на престъпление, независимо от необремененото съдебно минало на обвиняемия. Спецификите на претендираната престъпна деятелност, а именно размерът на подкупа и съучастническа дейност, са обстоятелства, разкриващи по-високата степен на обществена опасност на деянието и на неговия извършител\", пише в мотивите на съда. Отбелязва се, че здравословното състояние на Петко Дюлгеров към момента на задържането му е добро и няма признаци на влошаване. \"Не е налице състояние на спешност, което да налага извършване на оперативно лечение, свързано с очното заболяване на обвиняемия\", подчертават от съда и допълват, че няма здравословни проблеми, които да изискват той да напусне ареста. Определението е окончателно и не подлежи на обжалване. Петко Дюлгеров е обвинен, че е взел 14 хил. евро от общо 70 хил., открити в колата на Иванчева. Бившият кмет на \"Младост\" обяснил пред прокуратурата, че парите щял да използва за спонсориране на телевизионно предаване и за лечение на болното си око. Адвокатът му поиска съдът да отмени задържането му, с аргумента че му предстои трансплантация на роговица и той може да ослепее, ако операцията се забави. \"Позволете на Дюлгеров да вижда света, децата си и жена си и да бъде пълноценен гражданин\", каза още адвокат Марияна Тодорова.", "date": "2018.06.12", "title": "Обвиненият за помагач при подкупа за кмета на \"Младост\" остава в ареста, искал пари за лечение"}
{"url": "https://www.dnevnik.bg/analizi/2018/06/12/3198768_ima_li_trump_plan_sreshtu_zapada/", "text": "Съюзът между САЩ и Западна Европа постигна забележителни неща. Той спечели две световни войни през първата половина на XX век. След това се разшири, включвайки бившите си врагове, и спечели студената война. Помогна за разпространение на демокрацията и за постигане на най-високият жизнен стандарт (в западните страни), какъвто светът някога е познавал. Президентът Тръмп се опитва да разбие този съюз. Дали наистина той върши това съзнателно? Кой знае... Невъзможно е да се надникне в главата му и да се гадаят стратегическите му цели, ако той изобщо си поставя дългосрочни цели. Но нека кажем така: ако един президент на САЩ начертае някакъв таен, конкретен план за разрушаване на Атлантическия алианс, този план поразително би носил белезите на поведението на Тръмп. Той би включвал открита враждебност към лидерите на Канада, Великобритания, Франция, Германия и Япония, би включвал предпочитание към схватки по измислени проблеми - не за да се печелят големи отстъпки за САЩ, а за да се създават конфликти заради самите конфликти. Таен план за съсипване на Запада би предполагал също САЩ за потърсят нови съюзници в замяна на вече нежеланите. Най-очевидният би бил Русия - най-големия съперник в Европа на Германия, Франция и Великобритания. И точно както действа Русия, САЩ, поставяйки си за цел да разбият Атлантическия алианс, биха започнали да се месят във вътрешните работи на други страни, за да поставят там нови правителства, които също отхвърлят стария съюз. Внимание, внимание, внимание, внимание. Тръмп върши всяко едно от тези неща. Той предпочете да не присъства на срещата на Г-7 в пълен състав. Докато беше там, търсеше схватки. Може би вече  сте видели снимката , публикувана от германското правителство - докато Ангела Меркел и другите (западни) лидери са го наобиколили прави, с умолителни погледи. Японският премиер Шинзо Абе гледа направо отчаяно. Няма нищо чудно. Главните разногласия на срещата бяха за митата,  които Тръмп наложи  по фалшиви причини. Той твърди, че по този начин просто отвръща на действията на други страни. Но текущите средни мита на САЩ, Великобритания, Германия и Франция според Световната банка са еднакви - 1.6 процента. Японските са 1.4 процента, а канадските - 0.8 процента. Да, всяка страна има известен брой спорни мита, но те са малки и САЩ не страдат от тях. Така че Тръмп не казва истината за търговията. По същия начин той лъжеше за родното място  на Барак Обама , за собствената си позиция по войната в Ирак, за числеността на множеството (във Вашингтон), събрало се по случай встъпването му в длъжност, за статистиката за убийствата, за мексиканските имигранти, за руското разследване, за парите  за мълчанието на Сторми Даниълс  и по стотици други въпроси. С митата обаче той не изтъква реален проблем, а го представя невярно.Той заплашва Атлантическия алианс, използвайки една лъжа. Ако се нуждаете от повече доказателства, погледнете неговите постове в \"Туитър\". Тези, които следят отблизо неговите писания в мрежата (за което не им завиждам), са разбрали, че той често обвинява другите, че вършат неговите собствени грехове. В събота той  нарече канадския премиер  Джъстин Трюдо много нечестен. Докато Трюдо и другите традиционни съюзници получават презрение, по адрес на Владимир Путин, Ким Чен-ун и разни други напиращи авторитарни управници се сипят похвали. Тръмп и неговите помощници в  Германия  и други страни. В Квебек той се опита да търси извинения за руската анексия на Крим и  се застъпи за повторно приемане на Русия  в Г-7. Консервативният автор Джей Нордлингър попита: Защо той (Тръмп) говори като водещ от финансираната от руското правителство тв мрежа RT (\"Русия днес\")? Аз не зная отговора. Но е крайно време да погледнем сериозно на единствено възможното обяснение за поведението на Тръмп - той иска да разруши западния съюз. Това може би е въпрос на идеология, и той (Тръмп) предпочита авторитаризма в стил Путин пред демокрацията. Или пък той няма далечна стратегия и Путин наистина държи като коз някаква компрометираща информация. Или може би Тръмп просто харесва да бъде срещу всичко онова, на което е държал всеки съвременен американски президент. Каквато и да е причината, неговото поведение налага да му бъде даден отговор, който да е толкова сериозен, колкото и заплахата. Както изтъкна политологът Брендън Найън, изминалият уикенд бе възприет като повратна точка: \"Западният съюз и глобалната търговска система са подложени на същото силно напрежение, което Тръмп породи и в нашите вътрешни институции.\" За традиционните американски съюзници отговорът изисква отказ от бодрия оптимизъм, който характеризираше първоначалния подход, възприет от Трюдо и френския президент Еманюел Макрон. Меркел е примерът за правилния подход. Тя е по-твърда, избягвайки ненужна ескалация, защото разбира заплахите в дългосрочен план. За съпартийците републиканци на Тръмп това означава да поставят интересите на страната над партията. Няколко (видни) републиканци като Джон Маккейн уместно изразиха тревога през последните два дни. Сега от конгресмените се очаква да направят повече от писане на изпълнени с терзания туитове. Те трябва да предложат законодателство, което да обуздае Тръмп, и да започнат изслушвания с цел изясняване на неговите мотиви. За американските избиратели това означава да схванат истинския залог в предстоящите тази година междинни избори. Те не са просто референдум за намаляване на данъците, за планове за здравеопазването или за нетрадиционния стил на президента. Те са референдум за американските идеали, които са по-стари от всеки от нас. /БТА", "date": "2018.06.12", "title": "Има ли Тръмп план срещу Запада"}
{"url": "https://www.dnevnik.bg/video/2018/06/12/3198802_video_disko_hit_ot_1979g_e_vuzroden_za_svetovnoto_po/", "text": "Почти 40 години по-късно големият хит \"Москва\" от края на 70-те години на германската диско група \"Чингиз хан\" (Dschinghis Khan) е възроден за световното първенство по футбол в Русия. Зад проекта стои известният германски продуцент Ралф Зигел, който представи обновената формация в Мюнхен. От старата група са останали само Едина Поп и Хенриете Щробел. Водещият вокал е Джей Кан, бивш член на бойгрупата US5. В записа участват още руският певец Александър Малинин, дъщеря му Устиня Малинина, мексиканският тенор Хорхе Хименес и музикалният му партньор Марифер Медрано. С натрапчивия си ритъм и рефрена   песента има потенциал да се превърне в неофициален химн на световното по футбол. За да стигне до максимален брой фенове, тя е записана в няколко версии - на английски, немски, руски, испански и в \"международен вариант\". \"Чингиз хан\" бе създадена специално за участието в \"Евровизия\" през 1979 г. от Ралф Зигел и Бернд Майнюнгер и бе събрала колоритни танцуващи изпълнители. Те идваха от ЮАР, Германия, Унгария и Холандия, пееха, облечени в сатенени рубашки, и танцуваха казачок в диско ритъм. На \"Евровизия\", проведена тогава в Ерусалим, те участваха с  песента \"Чингиз хан\" , донесла им доста престижното четвърто място. Песните им са популярни и до днес в Русия, където благодарение на носталгията по 70-те и 80-те години са добре дошли звезди като Си Си Кеч, Саманта Фокс и др.", "date": "2018.06.12", "title": "Видео: Диско хит от 1979 г. е възроден за световното по футбол"}
{"url": "https://www.dnevnik.bg/politika/2018/06/12/3198823_bsp_vnasia_vot_na_nedoverie_po_tema_sigurnost/", "text": "БСП ще внесе вот на недоверие към правителството на Бойко Борисов по тема \"Сигурност\". Това е решено на съвместно заседание на изпълнителното бюро на БСП и на ръководството на ПГ на \"БСП за България\", съобщи заместник-председателят на ПГ на \"БСП за България\" Драгомир Стойнев, цитиран от БСП. Този вот ще бъде внесен самостоятелно и се надяваме на успех, добави Стойнев. Според БСП правителството е неспособно да гарантира сигурността на гражданите. \"Надали ще има някой от българското общество, който да бъде изненадан от подобен вот недоверие\", каза Стойнев. Той добави, че това, което се случва не само през последните дни, но и през последните месеци, вече преминава всякакви граници. \"Хората не се чувстват сигурни в собствената си страна.\" \"Хората считат, че повече не може да се живее в държава, в която се разстрелват данъчни инспектори, където бизнесмени от Велико Търново намират своята смърт в центъра на София. През летище София влизат граждани, които въобще не са и проверявани\", коментира Стойнев. Той припомни и  случая в Ботевград , при който избягалият от централния софийски затвор Владимир Пелов бе убит при престрелка. Стойнев каза още, че БСП искат оставката и на вътрешния министър Валентин Радев, който \"вече си е отишъл, тъй като и никой не го вземал на сериозно\" Това е вторият вот на недоверие, внесен от БСП, за третият кабинет на Бойко Борисов. Предишният беше за провал на политиката за борба с корупцията и  бе гласуван на 25 януари . Той бе подкрепен от ДПС.", "date": "2018.06.12", "title": "БСП внася вот на недоверие за сигурността"}
{"url": "https://www.dnevnik.bg/biznes/turizam/2018/06/12/3198808_nacionalnite_kurorti_da_izliazat_ot_zakona_za_shuma/", "text": "Националните курорти да бъдат извадени от Закона за защита от шума в околната среда и да се регулират в отделна наредба. Това предложение беше представено от министъра на околната среда Николина Ангелкова по време на петата годишна среща на Националния борд по туризъм, съобщава БТА. \"Ще извадим националните курорти от обхвата на този закон. Така чрез специална наредба, която ще напишем, правилата за шума ще бъдат определяни от местната власт. Мисля, че така ще е по-справедливо\", заяви Ангелкова преди откриването на форума. Според министъра така ще бъде намерен баланс и ще се отговори на интересите на туристите, които няма да имат грешни очаквания от избора си за почивка. Министърът уточни, че това са предложения за промени в ресорния Закон за туризма, но те ще рефлектират и в з акона за шума . Ангелкова коментира и темата за  загражденията на плаж \"Корал\" . В отговор на въпрос за кадастралните планове, според които имотите граничещи с плажа, са дюни, Ангелкова каза, че министерството не се занимава с изработването на специализирани карти, а това е задължение на Агенцията по геодезия и кадастър. Ясно е записано в закона, че върху дюните не трябва да има нищо, каза министърът и допълни, че по темата ще бъде изискана проверка. Отговорът идва след  позиция на Камарата на геодезистите в България , че държавни и местни органи на властта нарушават конституцията както със своите действия, така и с бездействие спрямо статута на плажа \"Корал\", като разрешават строителство. Промените в закона за шума, внесени от вицепремиера Валери Симеонов в парламента, предвиждат драстично ограничаване на шума след 23 часа в населените места и курортите. С него от нощните заведения се изискват специални ограждения, които да намаляват шумовото замърсяване. Вицепремиерът е особено активен в сектора на туризма, който му е ресор, и по-конкретно с проблемите, свързани с шума от нощните заведения в курортите. По тази линия той често влиза в пререкания през медиите с ресорния министър Николина Ангелкова.", "date": "2018.06.12", "title": "Шумът в националните курорти да се регулира с наредба, предлага Ангелкова"}
{"url": "https://www.dnevnik.bg/bulgaria/2018/06/12/3198818_ministerskiiat_suvet_osem_godini_e_turpial_che_julen_e/", "text": "Над 8 г. Министерският съвет е бил наясно за това, че компанията \"Юлен\", която е концесионер на ски зоната над Банско, е ползвала с две трети по-голяма площ от определената в концесионния договор. Това съобщи говорителят на главния прокурор Румяна Арнаудова. След като още през 2010 г.  при първото правителство на ГЕРБ този факт беше установен , едва сега и то  по сигнал на партия \"Зелените\"  прокуратурата се е убедила в това нарушение, видяла е данни за престъпление в отношенията между Министерството на спорта и ски федерацията и е започнала проверка дали собственикът на \"Юлен\" и председателят на федерацията ( ) са едно и също лице, се разбра от думите на Арнаудова. Още се търси собственикът на \"Юлен\" \"Всички знаят, нищо че го крият и ако ме питаш - за Цеко Минев става въпрос,\"  - коментира през февруари премиерът Бойко Борисов пред Би Ти Ви в отговор на въпрос знае ли кой е реалният собственик на \"Юлен\". Днес Арнаудова поясни, че  проверката на прокуратурата , базирана на изискани данни от Търговския регистър (който е публичен) и от Софийския градски съд, все още не е приключила. Установено е, че основен акционер в \"Юлен\" е регистрираното на Вирджинските острови \"Такс сървисиз лимитед\" , но все още не е отправено запитване за съдействие от тази зона с облекчен данъчен режим, каза тя в отговор на журналистически въпроси. Запитана дали ще бъде разпитан Борисов, след като се изказа по темата, говорителят отговори, че прокуратурата работи с документи. От думите й се разбра, че по казуса с използването на по-голяма от разрешената площ от националния парк \"Пирин\" прокуратурата няма други правомощия, освен да обърне внимание на правителството спешно да намали площта, както е по договор. Възложената още през 2010 г. геодезична проверка установи, че 17 г. концесионерът е използвал 65.79 хектара повече площ от предоставените му 99.55 хектара и експлоатира 164.78 хектара, припомни Арнаудова. \"Налице е и тотално неприложение на заложената методика за изчисление на концесионното възнаграждение спрямо държавата\", каза тя и добави, че голяма част от клаузите в договора не съответстват на днешното законодателство. Разследват се и 18 отказа за общо 14 години на благоевградската прокуратура да разследва концесионера. Случаите, по които е отказано разследвани, са предимно свързани със сигнали за незаконно строителство от страна на концесионера. \"Не всяко незаконно действие е престъпление\" От прокуратурата се надявали Министерски сътвет да се задейства бързо, но обясниха, че нямат законов менахизъм да задължат кабинета на това. \"Налице е осем години бездействие от страна на Министерски съвет и ползване на надвишена от позволената площ. Това е незаконно, но не можем да изземем функциите на правителството - това е органът, който трябва да се задейства. Ние можем да предложим в името на спазването на закона,\" коментира Арнаудова. \"Ако установим бездействие в нарушение на закона, това само по себе си не е престъпление,\" каза още говорителят на главния обвинител. Ако все пак се установи престъпление, по думите й, Министерски съвет все пак носи отговорност. \"Не всяко незаконно действие е престъпление,\" завърши Арнаудова. Ски федерацията със субсидии за 40 млн.лв Прокуратурата е установила \"недостатъчно убедителни\" документи от взаимоотношенията на Българската федерация по ски с Министерството на младежта и спорта между 2004 и 2012 г. Федерацията редовно кандидатствала за финансиране на обучения на деца и за спортисти и получила субсидии за над 40 млн. лв. за периода. След като е изискало договорите, държавното обвинение е установило безстопанствено разходване на държавни средства и данни за престъпления по служба, извършвани от длъжностни лица. Затова голяма част от документите по случая са изпратени в Софийска градска прокуратура. И \"Юлен\" иска промяна на концесионния договор И \"Юлен\" иска промяна на концесионния договор за ски зона Банско, защото според тях документът е остарял за 18-те години, в които действа и в които три пъти е променяно законодателството в тази сфера. Това обясни адвокатът на фирмата Петър Петров пред \"Дневник\" помолен за коментар на днешните искания на главния прокурор до премиера.  \"Концесионният договор трябва да се анексира. За тези 18 години три пъти се променя законодателсдтвото, свързано с концесиите, а термини като площ и територия вече нямат същото значение,\" каза Петров. Според него обаче \"Юлен\" не е илзязъл извън границите на позволената в договора площ. На обратното мнение е прокуратурата, която днес се позова на резултатите от геодезичната проверка през 2010 г.  Концесионерът твърди още, че методологията за изчисляване на концесионното възнаграждение, заложена в договора, действа. Адвокатът повтори, че фирмата е склонна да преговаря за по-висока концесионна такса. ", "date": "2018.06.12", "title": "Министерският съвет осем години е търпял, че \"Юлен\" е разширила концесията си (обновена)"}
{"url": "https://www.dnevnik.bg/video/2018/06/12/3198850_video_kim_i_trump_kato_ekshun_geroi/", "text": "Двама непредсказуеми лидери, които допреди месеци си разменяха обиди и заплахи за ядрен апокалипсис, а днес се хвалеха един друг за историческия си принос към мира – така изглеждаха Доналд Тръмп и Ким Чен-ун на срещата си в Сингапур. Тръмп е стигнал още по-далеч, за да поласкае Ким – поръчал е създаването на специално видео в холивудска стилистика, за да обясни колко е хубаво светът да живее в мир. В четириминутното видео се обяснява как Ким ще има възможност да \"промени пътя на историята\" и как двамата, изобразени като екшън герои, имат възможност да направят света по-добро място. \"Двама мъже. Двама лидери. Една съдба, се казва във видеото. Един човек има шанс, който не се повтаря. Какво ще избере той?\" Тръмп се похвали, че е събрал севернокорейската делегация да изгледа видеото на айпада му и че Ким много го е харесал. По-късно клипът бе прожектиран и за репортерите, отразяващи пресконференцията на президента. Видеото е дело на лосанджелиската компания Destiny Pictures.", "date": "2018.06.12", "title": "Видео: Ким и Тръмп като екшън герои"}
{"url": "https://www.dnevnik.bg/biznes/2018/06/12/3198860_fermeri_se_gotviat_za_protest_zaradi_dogovorite_za/", "text": "Фермери подготвят протест срещу новоприетите промени в Закона за земеделските земи. Въпреки че промените целят пресичане на измамите с договорите за земя, земеделците смятат, че те са необмислени, съобщава БНР. Основното недоволство на земеделските производители е в изискването всички договори за наем на земя да бъдат преподписани до 22 юни. По думите на адвокат Детелина Симеонова има земеделци, които имат над 1000 договора: \"Това е физически невъзможно да се случи - всичките тези хора да се явят пред нотариус. Тук са нарушени основни принципи на правото.\" Според нея промените са необмислени и се ползват единствено от нотариалното лоби. \"Предвиждат и завишаване на таксата, тъй като ще се заверява не само подпис на страните, но и съдържание на документа, което увеличава таксата по самия договор\", допълва тя. Наскоро земеделският министър Румен Порожанов обяви пред БНР, че Министерството на земеделието подготвя промяна в Закона за собствеността и ползването на земеделските земи, за да не се налага тази допълнителна регистрация, срещу която е насочен протестът сега.", "date": "2018.06.12", "title": "Фермери се готвят за протест заради договорите за аренда"}
{"url": "https://www.dnevnik.bg/sviat/2018/06/12/3198800_kakuv_dogovor_za_severna_makedoniia_shte_podpishat/", "text": "Република Северна Македония с малка промяна в конституцията и запазени понятия за македонски език и идентичност - това са основните моменти в споразумението между Атина и Скопие според няколко гръцки издания,  цитирани от \"Дойче веле\" . С документа, който се очаква да се подпише в неделя, би трябвало да се реши десетилетният спор за името на Македония между двете държави. Информацията се появява, докато в Гърция и Македония  се очакват официални изявления  от премиерите Зоран Заев и Алексис Ципрас. Те би трябвало да съгласуват по телефона окончателни \"технически\" подробности за новото име на Македония, което според гръцки представители вече е договорено. Заев каза днес, че след съгласуването на текста гражданите веднага ще бъдат информирани за него. Според гръцкия в. \"Ефимерида\" и \"Радио 24/7\" обаче сделката е договорена и предмет на обсъждане са единствено формалности. Какво съдържа текстът Новото пълно име на страната ще бъде  . То ще може да се изписва на английски език (Republic of North Macedonia), а не както първоначално настояваше Гърция - да не се прeвежда (и международната му версия да е например Republika Severna Makedonija). То ще е   - т.е. изпълнено е искането на Гърция за \"ерга омнес\", или въвеждане на името както в международните и двустранните отношения на Македония, така и вътрешнополитически. Македонската  . Това засяга чл. 49, според който страната \"се грижи за положението и правата на представителите на македонския народ в съседните земи и изселниците от Македония\". Целта ще е да се разсее притеснението на Гърция, че Скопие може да опита да се грижи за \"македонското малцинство\" зад граница. Официалният език на Северна Македония  и името ще може да се превежда, с бележка под линия, че става дума за славянски език. Външният министър на Гърция Никос Коциас вече е заявявал, че македонският език така или иначе е признат от ООН, и е намеквал, че страната му няма да възразява срещу него. Понятието \"македонски език\" (както и всяко, съдържащо термина \"Македония\") обаче дълго беше отхвърляно от коалиционния партньор на премиера Алексис Ципрас \"Независими гърци\" и от опозиционната \"Нова демокрация\". Според \"Катимерини\" Скопие е искала \"преходен период от две години,\" за да промени конституцията си, но това е неприемливо за Атина и  .", "date": "2018.06.12", "title": "Какъв договор за \"Северна Македония\" ще подпишат Ципрас и Заев"}
{"url": "https://www.dnevnik.bg/bulgaria/2018/06/12/3198893_potrebitelskite_i_zastrahovatelni_dela_da_se_gledat_i/", "text": "Правната комисия на парламента подкрепи единодушно на първо четене изменения в Гражданско-процесуалния кодекс (ГПК), с които потребителските и застрахователните дела ще се гледат по адрес на пострадалия, а не както е досега – по седалище на ответника – например застраховател или голяма компания. Проектът беше внесен от депутата от БСП Крум Зарков и други народни представители от левицата след призив на 82-ма съдии от Софийския градски съд. Проектът беше подкрепен от съдийската колегия на Висшия съдебен съвет (ВСС). Аргументите на вносителите са, че чрез промените ще се осигури, от една страна, евтин и лесен достъп до правосъдие на по-слабата страна по тези дела – потребител или пострадал, а, от друга – да се разтоварят и без това натоварените софийски съдилища. Против промените се обявиха от Висшия адвокатски съвет, както и преподаватели от Софийския университет. В хода на обсъждането стана известно, че в правосъдното министерство съществува работна група, която подготвя по-мащабна реформа в ГПК. Една от обсъжданите тема в нея е промяна на местната подсъдност и по други дела. За дейността на тази група обаче се оказа, че народните представители нямат идея. Това беше и един от аргументите на Валя Гигова от Висшия адвокатски съвет да се изчака резултатът от работата на правосъдното министерство и да не се правят промени на парче. Депутатите от БСП и магистрати от Софийския градски съд обаче настояха да се приемат сега предлаганите изменения, защото натовареността на гражданските съдии по тези дела е непосилна, а проблемът стои нерешен с години. За да обоснове необходимостта от промените, депутатът от БСП Крум Зарков използва думите на Васил Левски по аналогия и каза, че приемането на текстовете \"ще е заслуга на всички, но при отхвърлянето им отговорността ще е само на председателя на правната комисия Данаил Кирилов\". Повод за тази реакция станаха думите на Кирилов, че преди време са обсъждани тези идеи, но на него и на управляващата партия ГЕРБ им се е сторило прибързано, а промяната – на парче. Кирилов също бе на позиция, че е добре да се изчака работната група в Министерството на правосъдието. В средата на дебатите обаче той си тръгна от заседанието на правната комисия, за да вземе участие в друго събитие. По тази причина неговият глас не беше включен във вота и затова промените минаха единодушно. Валя Гигова от Висшия адвокатски съвет заяви, че е нормално софийските съдилища да са най-натоварени, тъй като в столицата живеят най-много хора. По думите ѝ разтоварването на софийските съдилища е единствения аргумент за промените, защото социален довод няма - и сега потребителите, и пострадалите могат да подават искове в съда по своя адрес, но не го правят. Проблемът с натовареността на съдилищата в столицата пък трябва да се реши по друг начин. Тя допълни, че промяната на подсъдността ще доведе до увеличаване на цените на услугите на застрахователите например, заради повечето им разходи за защита по дела, които ще се гледат в провинцията. Гигова коментира още, че е важно да се провери в каква част от тези дела се явяват хора, които не са от София. \"Това са 80% от случаите\",отговори й Даниела Марчева от ВСС. В подкрепа на проекта се изказа и друг член на ВСС - Вероника Имова. Тя заяви, че животът е по-силен от закона и законът трябва да следва живота, а не обратното. И призова депутатите да приемат сега промените и да не чакат \"тромавото произнасяне на работната група в правосъдното министерство\". Християн Митев от \"Обединени патриоти\" каза, че ще подкрепи проекта, макар той да се нуждае от сериозна редакция, която ще стане между двете му четения.", "date": "2018.06.12", "title": "Потребителските и застрахователните дела да се гледат и извън София подкрепиха депутатите"}
{"url": "https://www.dnevnik.bg/sport/2018/06/12/3198214_prichudliviiat_skupiiat_i_dvata_v_moskva_koi_sa/", "text": "Дванадесет стадиона в 11 града в Русия ще се превърнат в домове за мачовете от световното първенство. Тази година турнирът представлява по-голямо предизвикателство заради големите разстояния между градовете домакини. Независимо че в двубои ще се играят в градове в европейската част на Русия или такива в западната част на Азиатска Русия, разстоянието между двата най-отдалечени града домакини Калининград и Екатеринбург е над 2500 километра. Домакинството на световното първенство от страна на Русия привлича внимание и със съоръженията. За турнира бяха построени девет нови стадиона, а три съществуващи бяха реконструирани, за да отговорят на изискванията на ФИФА. Инвестицията от страна на Русия за 12-те стадиона възлиза на 12 милиарда долара (10.1 милиарда евро). \"Лужники\" – арена на откриването и финала Домът на руския футбол стадион   ще приеме двата най-важни мача на първенството – откриването и финала. В четвъртък в сърцето на Москва Русия ще играе срещу Саудитска Арабия, а последният мач е на 15 юли. Стадионът в Москва беше изцяло ремонтиран между 2013 и 2017 година, а стойността на проекта беше 350 милиона евро. Това беше трета реконструкция на построения през 1955 година стадион. Другите значими събития, които \"Лужники\" е приемал, са олимпийските игри през 1980 г., както и финала в Шампионската лига през 2008 г. Капацитетът на съоръжението е 81 хиляди места. В началото на 2018 г.  \"Лужники\" беше избран за най-добър футболен стадион в света . Общият брой на мачовете, които ще се играят на стадиона, е седем. Освен откриването и финала другите са Германия – Мексико, Португалия – Мароко и Дания – Франция от групите, както и един осминафинал и един полуфинал. Столицата Москва ще приеме мачове и чрез  , който е дом на \"Спартак\" (Москва). Съоръжението беше открито в края на 2014 г., а строежът на стадиона струваше 430 милиона долара. На \"Арена Откритие\" ще има пет срещи: Аржентина – Исландия, Полша – Сенегал, Белгия – Тунис, Сърбия – Бразилия, както и един осминафинал. Причудливият стадион в Екатеринбург Стадионът, който привлече най-голямо внимание още преди започването на световното първенство, е  \"Централен\" в Екатеринбург . Съоръжението е не само най-отдалеченото от Москва, но и има най-интересната архитектура.  изуми с допълнителната трибуна, която беше монтирана заради изискването на ФИФА минималният капацитет на стадионите за световни първенства да бъде 35 хиляди места. Стадионът беше изграден между 2006 и 2011 г., но в последните три години претърпя нова реконструкция, за да отговори на изискванията. Съоръжението в Екатеринбург ще приеме мачове само от групите: Египет – Уругвай, Франция – Перу, Япония – Сенегал и Мексико срещу Швеция. Първия гол на новия стадион в Екатеринбург  отбеляза Ивелин Попов . Капитанът на българския национален отбор се разписа за \"Рубин\" (Казан) срещу местния \"Урал\" през април. \"Крестовский\" - скъпото чудо на Санкт Петербург Вторият най-значим стадион на световното първенство след \"Лужники\" ще бъде   в Санкт Петербург, който ще приеме седем срещи. Съоръжението e изградено на остров Крестовский в река Нева. Около строежа на стадиона обаче имаше много проблеми, след като първоначално \"Газпром\" обяви, че инвестира в съоръжението. В крайна сметка компанията се отказа и се наложи местното правителство да помогне за довършването на стадиона. През юли 2016 г. компанията, която строеше \"Крестовский\" - \"Инжтрансстрой-СПБ\", обяви, че има забавено плащане от градската управа на стойност 1 милиард рубли (близо 16 милиона долара), заради което работниците спряха работа и започнаха да стачкуват. В крайна сметка на 26 юли договорът между двете страни беше прекратен, а няколко дни по-късно възникнаха нови проблеми. Силен вятър разруши част от металната обвивка на покрива, а дъждове предизвикаха наводнение в някои части. Строежът беше завършен от \"Метрострой\", но цялата инвестиция за \"Крестовский\" надхвърли 1 милиард долара. Към април 2017 г., когато беше открит, новият стадион беше надхвърлил бюджета с 548%. Стадион \"Крестовский\" ще приеме четири мача от груповата фаза – Мароко – Иран, Русия – Египет, Бразилия – Коста Рика и Нигерия – Аржентина. В Санкт Петербург ще се играе още един осминафинал, един от полуфиналите, както и мачът за трето място. Южна Русия и световното Три града в южната част на страната ще приемат мачове от турнира.  е в сърцето на града на брега на река Волга. Стадионът беше построен за световното първенство, макар градът да няма представител в елита на руския футбол – Премиер лигата. Местният \"Ротор\" игра за кратко в елита след разпадането на Съветския съюз, но от средата на 90-те не е бил сред водещите тимове. \"Волгоград арена\" ще бъде домакин на четири срещи от груповата фаза – Тунис – Англия, Нигерия – Исландия, Саудитска Арабия – Египет и Япония – Полша. Стадионът в Ростов е друго от новите съоръжения, на които дори не са се играли официални мачове. \"Ростов арена\" беше построена за малко над три години за близо 264 милиона евро. Проектът беше осъществен от студиото Populous, което стои зад новия \"Уембли\" и \"Емиратс\" в Лондон.  има голямо значение и за града, след като около него ще бъде изграден новият център на Ростов, изцяло около южния бряг на река Дон. Стадионът ще приеме пет срещи: Бразилия – Швейцария, Уругвай – Саудитска Арабия, Южна Корея – Мексико, Исландия – Хърватия и един осминафинал.  в курорта Сочи също е сред домакините на световното. На брега на Черно море ще се играят четири мача от групите (Португалия – Испания, Белгия – Панама, Германия – Швеция и Австралия - Перу), един осминафинал и един четвъртфинал. \"Хамелеонът\" в Казан и останалите стадиони Спортната столица на Русия Казан също е сред градовете домакини. Столицата на република Татарстан е приемала големи форуми във всякакви спортове, а световното по футбол е най-престижното. На   се проведе универсиадата през 2013 г., както и световното първенство по плувни спортове през 2015 г. Тогава беше изграден временен покрив, а басейните бяха в двете половини на футболния терен. Докато \"Лужники\" беше затворен за реконструкция, а \"Крестовский\" все още се строеше, \"Казан арена\" беше най-големият действащ стадион в Русия със своите 45 379 места. Съоръжението има и най-големите екрани в Европа, които са разположени от външните страни на стадиона. Строежът на стадиона излезе 450 милиона евро. В Казан ще се изиграят шест мача от световното: Франция – Австралия, Иран – Испания, Полша – Колумбия и Южна Корея срещу Германия. Останалите са един осминафинал и един четвъртфинал.  е разположен на самия бряг на Балтийско море. Той беше изграден за по-малко от две години за почти 260 милиона евро, а капацитетът на съоръжението е точно 35 хиляди места (долната граница за стадион на световни първенства). На него ще се играят само мачове от групите: Хърватия – Нигерия, Сърбия – Швейцария, Испания – Мароко и Англия – Белгия.  е символът на Самара и беше открит преди по-малко от два месеца. Инвестицията възлезе на 320 милиона евро, а 45-хилядното съоръжение ще приеме шест срещи от световното. В Самара ще се играят Коста Рика – Сърбия, Дания – Австралия, Уругвай – Русия, Сенегал – Колубмия, един осминафинал и един четвъртфинал. Стадионът в Саранск   е един от най-красивите, които ще приемат мачове от турнира. Съоръжението се намира на брега на река Инсар и има капацитет 44 000 места, като беше построено за 300 милиона долара. \"Мордовия арена\" е почти пълно копие на \"Сокър сити\" в Йоханесбург, на който се игра финалът на световното първенство в Южна Африка през 2010 г. В Саранск ще се изиграят четири срещи от групите Перу – Дания, Колумбия – Япония, Иран – Португалия, Панама – Тунис.  с капацитет 45 хиляди места. Съоръжението беше построено за три години и на него ще се играят шест двубоя Швеция – Южна Корея, Аржентина – Хърватия, Англия – Панама и Швейцария – Коста Рика, един осминафинал и един четвъртфинал.", "date": "2018.06.12", "title": "Причудливият, скъпият и двата в Москва: кои са стадионите за световното"}
{"url": "https://www.dnevnik.bg/evropa/regioni/2018/06/12/3198873_za_tri_godini_fondovete_na_es_sa_donesli_pochti_10/", "text": "Ефектът от използваните през 2014-2017 година средства по линия на европейските социални и инвестиционни фондове (EСИФ) върху частните инвестиции е увеличаването им с 9.6%. Това сочи анализ на Министерството на финансите, отчитащ, че към края на миналата година повечето програми са в начална фаза на изпълнение. При осигурен достъп до 9.9 млрд. евро (без директните плащания по Програмата за развитие на селските райони и трансграничните програми) в края на декември 2017 г. са извършени плащания на обща стойност 1.89 млрд. евро, в т.ч. средства от ЕС в размер на 1.58 млрд. евро. С тях са съфинансирани 10 програми. Умерено позитивни резултати - такава е оценката на макроикономическите ефекти от използването на средства от ЕС. Според симулациите на анализаторите от министерството БВП на България расте с 2.1% за периода 2014-2017 благодарение на еврофондовете (спрямо сценария за растеж без евросредства). Към края на 2017 г. частните инвестиции надвишават с 9.6% нивото, което би било наблюдавано при отсъствие на средствата от ЕС. Кумулативната генерирана инфлация е едва с 0.3% по-голяма за периода в сравнение с базисния сценарий без евросредства и основното обяснение за това е относително ниската степен на усвояване до момента и на краткия период за проявление на дадения ефект. Но и след това от министерството не очакват ускоряване на инфлацията. Незабавният ефект от ръста на платежоспособно население е увеличаването на вноса (с 6.5% спрямо базисния сценарий) и влошаването на салдото по външната търговия и текущата сметка по платежния баланс. Но в дългосрочен план се прогнозира увеличението на износа не само заради по-голямо производство, но и поради по-добри конкурентни позиции на местните производители, създадени от по-високата производителност на труда и ефективност на производството. Еврофондовете са помогнали в краткосрочен план безработицата да намалее с 3.5% спрямо сценарий, в който България не разполага с такива средства. Ефектът върху ръста на заплащането и на производителността обаче е косвен.", "date": "2018.06.12", "title": "За три години фондовете на ЕС са донесли почти 10% ръст на частните инвестиции"}
{"url": "https://www.dnevnik.bg/analizi/2018/06/12/3198795_stoi_si_ministur_i_trai/", "text": "Стой си министър и трай.", "date": "2018.06.12", "title": "Стой си министър и трай"}
{"url": "https://www.dnevnik.bg/sport/2018/06/12/3198783_istoriiata_na_svetovnite_purvenstva_b_kato_braziliia_i/", "text": "Световното първенство през 1994 г. в САЩ остава в историята като едно от най-успешните, въпреки че завършва с разочароващ финал, спечелен от Бразилия след изпълнение на дузпи срещу Италия. Най-голямата сензация безспорно поднася българският национален отбор, който дотогава не е спечелил нито един от 16-те си мача на световни финали. Съставът, воден от треньора Димитър Пенев, детронира шампиона от 1990 г. и финалист от предишните два мондиала Германия и достига до полуфиналите, където губи от Италия с 1:2 след спорно съдийство на французина Жоел Киню. Рекорден брой страни (147) вземат участие в квалификациитe, които са белязани от политически промени и огромна трагедия. На 27 април 1993 г. в самолетна катастрофа загива целият национален отбор на Замбия - 18 футболисти, треньорският щаб и президентът на местната футболна федерация. В Европа ситуацията е много любопитна. Русия за пръв път се състезава като самостоятелна страна след разпадането на СССР и успява да се класира, след като заема второто място зад Гърция в най-слабата европейска група, в която са още Исландия, Унгария и Люксембург. Югославия е изключена от международния футбол заради войната в Босна. Разделилата се през 1992 г. Чехословакия се състезава под името \"Репрезентация на чехи и словаци\", като остава на трето място зад Румъния и Белгия и не се класира за мондиала. Западна Германия, която като шампион получава автоматично квота за САЩ, се обединява с Източна Германия и така за пръв път от 1938 г. на световни финали участва единен германски тим. След неуспешната кампания за световното през 1990 г. България отново е изправена пред опасността да пропусне най-големия футболен форум. Загуба от Австрия като гост и поредни домакински равенства с Израел и Швеция поставят националите в много тежка ситуация преди последните два кръга. Франция изглежда сигурна за финалите, след като печели шест победи в първите си осем мача, а в последните два играе у дома с Израел и България. \"Петлите\", водени от Жерар Улие, се нуждаят само от точка в тези две срещи, за да си подпечатат визите за САЩ. Те обаче допускат сензационно поражение с 2:3 от Израел, след като водят с 2:1 до 83-ата минута. Междувременно шведите са победили Финландия със същия резултат и са излезли начело в групата. На 17 ноември, в последния мач от тази шеста квалификационна група, Франция приема България. Домакините се класират дори при равенство, докато за българския отбор победата е без алтернатива. Ерик Кантона дава аванс на \"петлите\" в 31-ата минута, но само шест по-късно Емил Костадинов изравнява. В последните секунди на редовното време Давид Жинола подарява топката на Емил Кременлиев след лошо центриране от десния фланг. Тя стига до Любослав Пенев, който пуска страхотен извеждащ пас над защитата за Костадинов и голмайсторът на \"Порто\" праща топка във вратата с мощен шут в близкия ъгъл, който първо се отбива в гредата, преди да се озове зад Бернар Лама. Домакините са в шок. България се класира за шести път на световното първенство, а цяла Франция потъва в сълзи. Освен отпадането на Франция има още няколко изненади в квалификациите. Провал претърпяват европейският шампион Дания, полуфиналистът от 1990 г. Англия, Португалия и Полша. За пръв път от 1938 г. за финалите не се класира нито един британски отбор. Шотландия, Северна Ирландия и Уелс остават едва четвърти в своите групи. Двукратният световен шампион Уругвай също отпада в пресявките. Три страни правят своя дебют на световни финали - Гърция, Нигерия и Саудитска Арабия. Норвегия участва за пръв път от 1938 г. и общо за втори в историята си. Запазват се броят на участниците - 24, и формулата на турнира - групова фаза и директни елиминации, започващи от осминафиналите. За пръв път обаче се дават три точки за победа, вместо досегашните две. Световното е открито на 18 юни с равенство между домакините и Швейцария. То се оказва единственото в тази група А, в която са още Румъния и Колумбия. Южноамериканците единствени не успяват да продължат към осминафиналите. В група В Бразилия и Швеция с лекота преодоляват съпротивата на Русия и Камерун. Шведите всъщност стартират с равенство с Камерун (2:2), но африканският отбор губи тежко следващите си два мача - 0:3 от Бразилия и 1:6 от Русия. Попадението срещу руснаците, които са загубили шансове да продължат още след втория си двубой, е дело на Роже Мила, който на 42 години, един месец и осем дни подобрява собствения си рекорд за най-възрастен голмайстор на световни финали. Олег Саленко пък вкарва пет гола, които ще му помогнат да завърши начело при водещите реализатори заедно с Христо Стоичков. В група С отлично впечатление с играта си оставя Южна Корея, която стартира с равенство 2:2 срещу Испания, а в последния си мач губи минимално от Германия (2:3). Пропусната възможност за успех срещу Боливия (0:0) обаче лишава азиатците от надежди да преминат в следващия кръг. Изключително драматична е борбата в група Е, където четирите отбора завършват с еднакъв брой точки (по 4) и са разделени единствено от броя отбелязани голове. Както и през 1982 г., Италия се промъква през иглени уши, а впоследствие стига до финала. \"Скуадра адзура\" заема третото място в групата с голово съотношение 2:2, каквото е и на Ирландия. С три вкарани и три допуснати попадения Мексико печели групата, а Норвегия (1:1) се оказа големият губещ. В група Е Холандия, Саудитска Арабия и Белгия печелят по шест точки и продължават напред, а Мароко остава на дъното без точка. Същата е ситуацията и в група D, където са България, Аржентина, Нигерия и Гърция. България разполага със страхотен отбор и влиза с големи очаквания в турнира, но още в първия си мач претърпява тежко поражение с 0:3 от Нигерия. Първата победа на световни финали отново се изплъзва, но в следващия кръг целта е постигната - 4:0 срещу Гърция. Следва нов успех - с 2:0 срещу финалиста от предишния мондиал Аржентина, който преди двубоя е останал без голямата си звезда Диего Марадона, изключен от турнира заради употреба на наркотици. В осминафиналите България отстранява Мексико след 1:1 в редовното време и продълженията и 3:1 при дузпите. В четвъртфиналите тимът на Пенев детронира световния шампион Германия след обрат от 0:1 до 2:1 и продължава неочаквания си поход в турнира. Съперник на българските футболисти в битката за място на финала е Италия. Това е третият световен шампион, който българите срещат в турнира след Аржентина и Германия. След като едва преминават груповата фаза, италианците са на прага на отпадането и в осминафиналите. \"Скуадра адзура\" губи с 0:1 от Нигерия до 88-ата минута, когато Роберто Баджо изравнява резултата и праща мача в продължения. В 102-ата минута италианците получават дузпа, а Баджо отново е точен и класира своя тим за четвъртфиналите. Там съперник е Испания, а Баджо продължава да блести. Двубоят се насочва към продължения, но две минути преди края на редовното време голмайсторът на \"Ювентус\" вкарва победното попадение за 2:1. В полуфинала срещу България Баджо отново е неудържим и вкарва два гола между 21-ата и 25-ата минута, за да даде солиден аванс на Италия. Минута преди края на първата част Христо Стоичков намалява резултата с шестото си попадение в турнира. В 70-ата минута Александро Костакурта играе с две ръце в собственото наказателно поле, но реферът Киню подминава ситуацията. Резултатът остава непроменен и италианците се промъкват във финала. В другия поток Бразилия, водена от прагматичния Карлос Алберто Перейра, побеждава последователно домакините от САЩ (1:0), Холандия (3:2) и Швеция (1:0). Мачът с Холандия безспорно е украшението на турнира. Бразилците повеждат с 2:0, европейските първенци от 1988 г. изравняват в рамките на 12 минути, но с гол в 81-ата минута Бранко праща \"селесао\" в следващата фаза. Там бъдещите шампиони срещат огромни трудности с Швеция, която преди това е отстранила с дузпи друг от направилите отлично впечатление отбори - Румъния. Бразилия стига до успеха с попадение на Ромарио в 80-ата минута. Финалът, който противопоставя два трикратни световни шампиона, се играе на 17 юли пред 95 хиляди зрители на стадион \"Роуз боул\" в Пасадена. Двата отбора не успяват да си отбележат гол в редовното време и продълженията и така за пръв път в историята световният шампион трябва да бъде определен с дузпи. Роберто Баджо, който прави изключителен турнир, прави решаващия пропуск от бялата точка и връчва четвъртата световна титла на Бразилия. В 52 мача са отбелязани 141 гола, средно по 2.71 на мач. Нападателят на Бразилия Ромарио е избран за играч на турнира, а Стоичков и Саленко си поделят голмайсторския приз. Най-резултатен отбор е Швеция - 13 гола, четири от които в мача за третото място с България. В САЩ е изигран и първият мач от световни финали на закрит стадион - на 18 юни между домакините и Швейцария на \"Понтиак силвър доум\" в Детройт. Първоначалният скептициъм след избора на САЩ за домакин бързо се изпарява. Мнението, че в страната няма много фенове на футбола и стадионите ще останат полупразни, е разбито на пух и прах. Мачовете се играят пред пълни трибуни и са наблюдавани от рекорден брой зрители - 3 587 538, средно по 68 404 души на двубой. И до днес това постижение остава ненадминато. Турнирът се превръща в най-успешния във финансово отношение за времето си. Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол Девета част: Грешникът, който стана спасител Десета част: Магьосникът Марадона и \"божията ръка\" Единадесета част: Германската радост и сълзите на Марадона", "date": "2018.06.12", "title": "Историята на световните първенства: Б като Бразилия... и като България"}
{"url": "https://www.dnevnik.bg/biznes/2018/06/12/3198896_prez_juli_ei_i_es_shte_obiavi_kolko_pari_iska_za_da_i/", "text": "В началото на юли американската компания Ей И Ес ще обяви каква компенсация иска от правителството, за да се съгласи договорът й за изкупуване на ток да се прекрати предсрочно, а не през 2026 г., докогато е сключен. Компенсацията ще включва и задължението й да излезе на свободния пазар на ток. Това обявиха днес от компанията президентът и изпълнителният директор Оливие Маркет и Иван Цанков, цитирани от  \"Медиапул\" . Крайната сума ще се определи в преговори с правителството. От компанията уточняват, че ще трябва одобрение и от банките кредитори, тъй като със заеми са осигурени 70% от инвестицията в изцяло нова въглищна централа през 2011 г. През февруари правителството поиска от двете така наречени американски централи - Ей И Ес и \"Контур Глобал Марица-изток 3\" договорите за изкупуване на ток на преференциални цени да бъдат прекратени и енергията от тях да се продава на свободния пазар. За целта НЕК, която е сключила договорите, ще трябва да изплати компенсациите за невъзстановимите разходи в инвестиции. За Ей И Ес те са 1.3 млрд. евро, а за \"Контур Глобал\" – над 700 млн. евро, но част от тези суми вече са се изплатили от дейността на централите и през договорите за изкупуване на тока, посочва изданието. Правителството вече е представило на двете компании сумите, които би платило като обезщетение, но те не бяха публично оповестени. През февруари пък енергийният министър Теменужка Петкова съобщи, че при едностранно прекратяване на договорите общо компенсациите са 3 млрд. лв.", "date": "2018.06.12", "title": "През юли Ей И Ес ще обяви колко пари иска, за да й се прекрати договорът за изкупуване на ток"}
{"url": "https://www.dnevnik.bg/bulgaria/2018/06/12/3198958_prokuraturata_obvini_policai_v_krajbata_na/", "text": "Софийската градска прокуратура (СГП) внесе в Плевенския окръжен съд обвинителен акт срещу трима полицаи. Според разследването те са извършили кражба в особено големи размери, като са откраднали вече конфискувани цигари без бандерол за близо 2.4 млн. лв. Според прокуратурата от януари 2014 г. до октомври същата година тримата са откраднали от мобилизационна база за военновремеви действия в плевенското село Згалево безакцизни тютюневи изделия на обща стойност 2.36 млн. лева. Полицаите предварително знаели, че там се съхраняват 621 хил. кутии цигари без бандерол, иззети като веществени доказателства по досъдебно производство. По време на извършването на престъплението обвиняемите са били служители в плевенската полиция. Единият от тях дори бил началник на Второ районно управление в града. Разследването твърди, че през есента на 2013 г. тримата се събрали и решили да откраднат съхраняваните цигари. За да улеснят достъпа си до базата, двама от полицаите съдействали там да бъде назначен като охрана техен познат, който обаче не знаел какви са намеренията им. Така през следващите месеци, съобразявайки кога техният познат е сам на смяна, тримата многократно прониквали в складовото помещение и изнасяли от там кашони с цигари, като след това ги откарвали в неизвестна посока с товарен автомобил и ги продавали на различни хора. Така те успели да отнемат общо 382 хил. кутии цигари от различни марки без бандерол. Престъплението им било разкрито през 2016 г. при извършена проверка на веществените доказателства по воденото досъдебно производство. Тримата полицаи са били отстранени от длъжност веднага след това. Ако бъдат признати за виновни, те могат да бъдат осъдени на от 10 до 20 години затвор и конфискация на цялото или част от имуществото им.", "date": "2018.06.12", "title": "Прокуратурата обвини полицаи в кражбата на конфискувани цигари без бандерол за 2.4 млн. лв."}
{"url": "https://www.dnevnik.bg/sport/2018/06/12/3198882_braziliia_shte_specheli_shesta_svetovna_titla_izchisli/", "text": "\"Голдман Сакс\" (Goldman Sachs) - една от най-големите инвестиционни банки в света, прогнозира, че  Бразилия  ще спечели титлата на световното първенство в Русия. Според изследването южноамериканците ще триумфират с шестата си купа, побеждавайки настоящия шампион Германия във финала. В изследването са използвани 200 статистически модела, анализирани са данните на всеки от играчите, последните резултати на участващите отбори, а също така са направени над 1 милион симулации за развитието на световното първенство. Резултатите сочат, че шансовете на Бразилия да стигне до титлата са 18.5%, а тези да играе финал почти 28. На второ място е Франция с 11.3%, а трети е Германия с 10.7%. \"Нашите данни са базирани на характеристиките на отделните отбори и играчи, както и на представянето им. Също така използваме четири различни вида модели за анализ броя на вкараните голове. Изучаваме и връзката между характеристиката на отбора, как и кога вкарва, като се връщаме назад до 2005 година\", обясняват от \"Голдман Сакс\". Изследването показва, че Англия, Аржентина, Испания и Белгия ще достигнат до четвъртфиналите, където ще отпаднат. Прогнозите и на други инвестиционни банки поставят Бразилия и Германия като най-големи фаворити. Според Danske Bank Бразилия ще е шампион, докато Commerzbank \"праща\" титлата в Германия. Световните шампиони от 2014 година са фаворити и в прогнозите на  UBS  и  Soccernomics .", "date": "2018.06.12", "title": "Бразилия ще спечели шеста световна титла, изчисли \"Голдман Сакс\""}
{"url": "https://www.dnevnik.bg/biznes/2018/06/12/3198991_germanska_kompaniia_shte_pravi_predpriiatie_krai/", "text": "Германската компания \"Леони\" (Leoni) ще инвестира в региона на Плевен 32 млн. евро в ново производствено предприятие и ще разкрие над 2 хил. работни места. Това се разбра днес, след като ръководителят на заводите на компанията за Европа Ралф Зингман връчи на зам.-министъра на икономиката Александър Манолев официалното решение на борда на директорите на концерна за началото на проекта в България. Очаква се още тази година да започне поетапното откриване на производствените мощности. По проекта е работено повече от година, като за този период администрацията е отговорила на нуждите на инвеститора, в това число са направени и законодателни промени, за да може да започне тяхното производство, уточниха от икономическото министерство. Областният управител на Плевен Мирослав Петров каза от своя страна, че това е най-голяма чуждестранна инвестиция в региона за последните 10 години. Според него тази инвестиция и очакваното разкриване на толкова нови работни места ще дадат нов тласък на местната икономика. Ралф Зингман обясни, че \"Леони\" предвиждат да инвестират 16 млн. евро в строителство и 16 млн. евро в машини и оборудване. Предприятието в България се очаква да изпълнява поръчките на германски клиент от автомобилния сектор. Разчетите на компанията са да започнат производство до края на тази година и поетапно да застрояват нови площи и да увеличават капацитета и наетите лица до достигане на пълен обем през 2020 г. \"Леони\" е глобален доставчик на продукти, решения и услуги за управление на енергията и данните в автомобилния сектор и други индустрии. Компанията е най-големият доставчик за автомобилната индустрия в своята област за Европа.", "date": "2018.06.12", "title": "Германска компания ще прави предприятие край Плевен и ще разкрие над 2 хил. работни места"}
{"url": "https://www.dnevnik.bg/zelen/2018/06/12/3198980_iskaniiata_na_cacarov_ne_sa_dostatuchni_za_opazvaneto/", "text": "Договорът с концесионера \"Юлен\" трябва да бъде разтрогнат, а концесията да бъде подложена на независим международен одит. За това настояват от коалицията \"За да остане природа в България\". Това са техни искания и от началото на протестите в защита на Национален парк \"Пирин\", но сега еколозите ги припомнят заради предложенията на главния прокурор в писмото му до премиера по казуса. Като се позовават на констатации за \"абсолютно неадекватни разпоредби в договора\", неотговарящи на сегашното законодателство,  от главното обвинение сезират Борисов незабавно да измени договора, д а се промени размерът на концесионното възнаграждение и да бъдат взети мерки да се спазва размерът на концесионната площ от 99,5 ха. Според прокуратурата от осем години Министерският съвет е бил наясно с нарушенията на \"Юлен\", но е бездействал.  Според природозащитниците тези искания на главния обвинител съвсем не са достатъчни, за да бъде опазен Национален парк \"Пирин\".  По закон прокуратурата на държавни институции и те да предприемат задължително мерки по проблема, подчертават от екокоалцията. Поводът за тази тяхна констатация е изказването на говорителя на главния прокуроро, че прокуратурата не може да изземе функциите на Министерския съвет като отговорна институция, както и че няма правомощия да задължи правителството да се задейства по казуса с \"Юлен\", само може да го поиска с писмо.  Писмото с предложения от главния прокурор Сотир Цацаров към премиера Бойко Борисов по повод нарушенията на концесията на ски зона Банско в Пирин потвърждава, че сигналите на природозащитните организации през годините са били основателни, пише още в позиция по случая на коалицията. Оттам резюмират, че проверката на главния прокурор установява, че: - площта на ски зоната от 99,5 ха е надхвърлена от концесионера \"Юлен\" и държавните институции не са предприели мерки по нарушението - размерът на концесионното възнаграждение не е справедлив за обществото - са допуснати нарушения при отпускането на държавни средства от министерството на спорта към Българската федерация по ски и фирмата \"Български ски пул\" за събития в ски зона Банско в Национален парк \"Пирин\". На тези три нарушения природозащитните организации обръщат внимание от години. Те са потвърждавани и от решения на Върховния административен съд, и от Комитета за световното наследство на ЮНЕСКО, напомнят еколозите.", "date": "2018.06.12", "title": "Исканията на Цацаров не са достатъчни за опазването на Пирин, смятат от екокоалицията"}
{"url": "https://www.dnevnik.bg/biznes/2018/06/12/3198969_povecheto_evropeiski_kompanii_odobriavat_gdpr_vupreki/", "text": "Въпреки допълнителната работа европейските компании като цяло имат положително отношение към общия регламент на ЕС за защита на личните данни (GDPR). Повече от две трети (69%) от всички европейски фирми, които оценяват новия регламент като релевантен за тях, ще се възползват от по-голямата сигурност на данните при управление на вземанията. Това важи по-специално за испанските и датските компании (по 78% и за двете страни); в Германия, от друга страна, делът е 71%. Тези изводи прави \"EOS Груп\" въз основа на проведено изследване сред 3 хил. компании в 15 европейски държави като част от ежегодното проучване \"Навици на плащане в Европа\" на EOS за 2018 г. Проучването на ЕОS показва, че 11% от анкетираните фирми от ЕС не са знаели за GDPR досега. Една четвърт от изследваните компании (25%) са запознати, но смятат, че това не е много свързано или не се отнася изобщо за техния бизнес. Само малко повече от половината (57%) от анкетираните компании считат, че новата регулация се отнася за тях. 57% от европейските компании, намиращи GDPR за релевантен към тях, съобщават, че е налице допълнителна работа, засягаща предимно администрацията им. Освен увеличаването на задълженията по документацията около две трети (69%) от компаниите казват, че в резултат на прилагането на регламента се наблюдава повече бюрокрация. Повече от половината от компаниите (55%) отчитат също нарастване на необходимостта от персонал. Общо 26% дори заявяват, че GDPR може да застраши техния бизнес модел. GDPR е регламент на Европейския съюз, който засяга частни компании и публични органи. Регламентът е в сила от 25 май 2016 г., но всички държави от ЕС трябва да го прилагат от 25 май 2018 г. Целта на регламента е да защити личните данни в рамките на ЕС и да гарантира свободното движение на данни в рамките на единния пазар на ЕС.", "date": "2018.06.12", "title": "Повечето европейски компании одобряват GDPR въпреки затрудненията, сочи изследване"}
{"url": "https://www.dnevnik.bg/sport/2018/06/12/3198890_vkljuchvaneto_na_severna_koreia_e_predotvratilo_proval/", "text": "Президентът на САЩ Доналд Тръмп заяви, че участието на Северна Корея в олимпийските игри в Пьонгчанг е спасило надпреварата от \"огромен провал\". Според него присъствието на комунистическата държава на зимните игри е изиграло решаваща роля за мира на Корейския полуостров. \"Северна Корея допринесе изключително много, когато олимпийските игри бяха под въпрос. Те постигнаха изключителен успех с участието си на игрите, които щяха да се превърнат в огромен провал, вероятно дори нямаше да бъдат открити\", каза Тръмп при  срещата си с севернокорейския лидер Ким Чен-ун  в Сингапур. Двамата държавни глави се споразумяха за премахване на ядреното оръжие на Северна Корея и програмите за него и постигането на устойчив мирен режим на Корейския полуостров. Зимните игри в Пьонгчанг имаха историческа роля в затоплянето на отношенията между Северна и Южна Корея. Двете страни оставиха настрана напрежението помежду си, като преминаха под общия флаг на Корейския полуостров в церемониите по откриването и закриването. Северна и Южна Корея участваха с обединен отбор в хокея при жените. Общо 23 севернокорейски състезатели се включиха в игрите. Международният олимпийски комитет (МОК) беше с основна заслуга за участието на Северна Корея в Пьонгчанг и  запазването на мира на Корейския полуостров . МОК  води преговори с комунистическата страна за присъствието й на летните игри през 2020  г. в Токио въпреки обтегнатите отношения между Северна Корея и Япония.", "date": "2018.06.12", "title": "Включването на Северна Корея е предотвратило провал за олимпийските игри, смята Тръмп"}
{"url": "https://www.dnevnik.bg/biznes/2018/06/12/3199003_bulgarski_banki_sa_sred_kandidatite_da_kupiat_pireos/", "text": "Пет обвързващи оферти са подадени за покупката на \"Банка Пиреос\" - поделение на гръцката Piraeus Bank. Това съобщават гръцки медии, цитирани от  \"Капитал\" . Според информацията до финалната фаза са стигнали три български банки, един фонд за рисков капитал и гръцката Eurobank (собственик в България на \"Пощенска банка\").  Продажбата на деветата по големина банка в България се подготвя от месеци.  В публикациите на гръцките медии се посочва, че това е първият път, в който една гръцка банка (в случая Eurobank) има намерение да изкупи дъщерно поделение на друга гръцка банка (Банка Пиреос) в чужбина, тъй като плановете за преструктуриране на гръцките банки, внесени в Единния надзорен механизъм след приключване на рекапитализацията им през 2015 г., на практика не позволяват изкупуване на дъщерни клонове между гръцките банки. В края на март се разбра, че сделката за банката е в напреднала фаза. В края на миналата година по неофициална информация индикативни оферти бяха подали унгарската OTP Bank (собственик на Банка ДСК в България и смятана за основен кандидат за Сосиете женерал Експресбанк) и глобалният инвестиционен фонд Apollo. Дискретни коментари тогава в банковия сектор посочваха, че всъщност вероятният купувач на \"Пиреос\" е Пощенска банка.  При приключване на продажбата на \"Пиреос\" това ще бъде трета банка с гръцки собственици, която сменя собственика си в рамките на 3 години - след придобития клон на Alpha Bank и ОББ, която беше купена от белгийската банково-застрахователна група KBC и се сля със Сибанк. Банка Пиреос е девета по големина в сектора с активи от почти 2.9 млрд. лв. към края на март 2018 г. Кредитният й портфейл в корпоративния сегмент е за малко над 1.2 млрд. лв., а този за домакинствата (жилищни и потребителски заеми) – 354 млн. лв. Депозитите на домакинствата са 1.4 млрд. лв., а на фирми – 684 млн. лв.", "date": "2018.06.12", "title": "Български банки са сред кандидатите да купят \"Пиреос\""}
{"url": "https://www.dnevnik.bg/bulgaria/2018/06/12/3199005_za_pruv_put_ekoobshtina_napravi_kategoriia_za/", "text": "Знаете ли какво и ITIWIT? Този въпрос зададе Мигел Анхел Санчес, директор на \"Декатлон България\", на участниците в работилницата за проекти на тема  \"Спорт и гражданско общество\" , която е част от тазгодишното издание на конкурса \"Екообщина\". Компанията е основният партньор и спонсор на новата категория в конкурса, организиран от посолството на Франция, и както Санчес, така и финансовият директор Доменико Магроне споделиха как един проект може да успее не само да привлече спонсори и участници, но и как да има продължителен позитивен ефект за повече хора. Организаторите избраха новата категория, за да подкрепят гражданското общество в България, както и защото според последния доклад на Европейската комисия за физическото възпитание 78% от запитаните български граждани твърдят, че не практикуват физическа дейност или спорт. \"Спорт и гражданско общество\" е предназначена за граждански екипи, разработили, разработват или искат да разработят проекти за по-лесен достъп до спорт (на закрито или на открито), без непременно да разполагат с финансовите средства или квалификация за изготвяне на проект. От над 120 проекта до работилницата бяха допуснати 11, а специално жури ще определи до есента два от тях, които заслужават наградата, осигурена от \"Декатлон\". \"Дори да не успеете, важното е, че сте стигнали дотук, срещате се с нови хора, обсъждате идеи, влизате в конкурентна среда\", каза на събралите се Кирил Николов-Дизела, национален и международен шампион по скайрънинг, планинско бягане и крос кънтри. Той представи опита и препоръките си \"Как да намерим спонсори и да разработим стратегия за комуникация в социалните мрежи\". Вие имате потенциала да променяте живота на хората, градската среда, как българите да са по-здрави, каза при откриването на срещата Доминик Вааг, първи секретар в посолството на Франция. Гражданското общество прави в България по-устойчиво развитието на страната, добави тя. Спортният журналист Георги Филипов обясни на представителите от подбраните проекти как по-добре да информират за това, което правят. Как да се спечели вниманието на журналистите и с какво медиите могат да помогнат за каузата им. А иначе ITIWIT е серия продукти на \"Декатлон\", която бе представена като пример за най-важното за успеха на една инициатива - страстта. \"В началото на всеки подобен проект е важно да си отговорите какво ви зарежда с енергия, как да я насочим към нещо, което носи удовлетворение на нас и на хората около нас. Нужно е да имате дързост, свобода да пробвате и да правите грешки, за да се поучите от тях\", обясни Мигел Анхел Санчес. \"Труд и време - това са задължителните компоненти\", добави Дизела. \"Не се хвърляйте в социалните мрежи, преди да сте си свършили добре работата. Не отстъпвайте от принципите си и не преписвайте от вече направени проекти\", препоръча още той.", "date": "2018.06.12", "title": "За пръв път \"Екообщина\" помага на гражданското общество в България"}
{"url": "https://www.dnevnik.bg/politika/2018/06/12/3199038_boiko_borisov_razgovaria_v_s_izpulnitelniia_direktor/", "text": "\"Спасяването на българските евреи е безпрецедентен факт в световната история - нито един евреин от България не е изпратен в лагерите на смъртта. Ние се гордеем с този факт.\" Това заяви в Тел Авив министър-председателят Бойко Борисов по време на срещата си с изпълнителния директор на Американския еврейски комитет Дейвид Харис, съобщиха от пресцентъра на кабинета. През 2018 г. се отбелязва 75-ата годишнина от спасяването на българските евреи. Премиерът Борисов подчерта, че и днес България продължава да се бори срещу всякакви прояви на нетолерантност, ксенофобия и говор на омразата, включително в условията на интензивен миграционен натиск към страната. Той изтъкна, че българското правителство следи внимателно проблемите, свързани с расизма, расовата дискриминация и нетърпимостта. Борисов запозна Дейвид Харис с ангажиментите на България като ротационен председател на Съвета на ЕС през първата половина на тази година и подчерта, че ключовата дума за диалог, която е използвана, е \"мир\". Двамата обсъдиха също двустранните отношения и приноса на България за стабилизация и устойчиво развитие на Балканите, се отбелязва в съобщението. От своя страна Дейвид Харис подчерта, че комитетът има чудесно партньорство с България и лично с премиера Борисов.", "date": "2018.06.12", "title": "Бойко Борисов разговаря с изпълнителния директор на Американския еврейски комитет"}
{"url": "https://www.dnevnik.bg/sviat/2018/06/12/3199025_grafika_na_denia_kakvo_pokaza_ezikut_na_tialoto_na/", "text": "Ръкостискането на американския президент Доналд Тръмп и севернокорейския лидер Ким Чен-ун, чиято снимка обиколи света, продължи 12 секунди - но в тях експертите видяха много значения. \"Ройтерс\" представя тълкуване на жестовете на двамата лидери накратко.", "date": "2018.06.12", "title": "Графика на деня: Какво показа езикът на тялото на Тръмп и Ким"}
{"url": "https://www.dnevnik.bg/sviat/2018/06/12/3198790_iran_vse_oshte_moje_da_specheli_izborite_v_irak/", "text": "Битката за определяне на състава на следващото правителство на Ирак все още е в ход, но Иран може да си осигури стратегическа победа, защото вниманието на висшите външнополитически мъже в САЩ е погълнато от срещата на върха със Северна Корея. Онези, които са натоварени със задачата да дават отпор на иранското влияние, са изцяло фокусирани върху повторното налагане на санкциите (срещу Иран) и не успяват да оценят значението на тази потенциално повратна точка за регионалното влияние на Техеран. Изборите, проведени на 12 май, разпределиха местата в парламента между силно фрагментиран спектър от политически партии и групи. Иракските политици в момента водят трудни преговори, опитвайки се да съставят жизнеспособна коалиция. Но в този политически процес участват не само иракчани. Чуждестранни сили, най-вече Иран и САЩ, влияят върху процеса на съставяне на коалиция след всички (състояли се досега) избори. Тези сили са в състояние да сближат съвсем разнородни политически партии, да им дават стимул да си сътрудничат и могат да действат като арбитри, за да се гарантира, че обещанията, дадени в процеса на изграждане на коалицията, ще бъдат спазени. За да се сформира правителство, е необходимо в коалицията да влязат най-малко 165 депутати в парламента. Три умерени групи - \"Сайрун\", \"Никма\" и \"Уатания\", вече вече се ангажираха да участват (в коалицията), но имат заедно 99 места. Ще им бъде трудно да постигнат бройката от 165 без американска подкрепа. В същото време Иран е активно ангажиран като брокер в усилията да се състави алтернативна управляваща коалиция, която да защитава неговите значителни политически, икономически и свързани със сигурността интереси в Ирак. Техеран се стреми да гарантира, че следващото иракско правителство ще продължи процеса на институционализиране на Силите за народна мобилизация - шиитски паравоенни милиции, свързани с Техеран. Той иска да не допусне американските сили и тези на (предвождани от САЩ антиджихадисти) коалицията да установят трайно военно присъствие в страната. Той иска Ирак мълчаливо да застане зад неговите регионални цели и в частност да одобри неговата подкрепа за сирийския режим и за ливанската \"Хизбула\". Той иска още да си осигури широк достъп до иракската формална и неформална икономика. Тези отдавнашни цели на Иран стават особено належащи с оглед на изтеглянето на САЩ от ядреното споразумение с Техеран. Ефектът от подновените санкции прави до неговите пазари за внос и до неговите търговски канали фактори от ключово значение за посрещане на предстоящите икономически трудности. Публичното унижение, прозиращо зад предприетото от президента Доналд Тръмп изтегляне от споразумението, също засилва решимостта на Иран да разширява регионалното си влияние за сметка на Вашингтон. Администрацията на Тръмп обяви, че противодействието на регионалните амбиции на Иран е важен политически приоритет. САЩ искат да видят едно ново иракско правителство, което или подкрепя Вашингтон, или поне остава неутрално в регионалните конфликти. Той иска стабилен и обединен Ирак, чието правителство да откликне на тежненията на сунитите и на кюрдите. Иска също така да продължи да укрепва иракските сили за сигурност, които да ограничават влиянието на (проиранските) Сили за народна мобилизация, а също така да укрепи способността на държавата да се защитава от евентуално възраждане на \"Ислямска държава\". Въпреки тези обявени цели администрацията на Тръмп влага малко усилия да влияе върху процеса на изграждане на коалиция. Високопоставени служители (във Вашингтон) така и не успяват да проумеят, че Иран може значително да увеличи влиянието си, насочвайки процеса на съставяне на иракско правителство с далечни и трайни последици за съотношението на силите между Иран и САЩ в Близкия изток. В резултат на неотдавнашните ми посещения на работно равнище в Ирак и Вашингтон останах с впечатлението, че някои хора се самоуспокояват, че едно ново правителство в Ирак ще бъде благосклонно настроено спрямо САЩ. Други пък са дълбоко скептични относно способността на Вашингтон да влияе върху иракската политика. Най-вероятното бъдещо правителство в Ирак е голяма коалиция, включваща всички основни политически сили. От това обаче как ще се стигне до съставянето й ще зависи степента на влияние на Иран или САЩ в Багдад. Техеран иска (проиранският) блокът \"Фатах\", свързан с шиитските Сили за народна мобилизация, да поеме ръководна роля в създаването на такава голяма коалиция. Това би изисквало \"Фатах\" да привлече блока \"Наср\" на сегашния премиер Хайдер ал Абади и алианса, ръководен от бившия премиер Нури ал Малики, както и кюрдските политически партии, които да се присъединят към коалицията. \"Фатах\" вече има добри отношения с алианса на Малики и може да убеди Абади да се присъедини, обещавайки му да запази премиерския пост. Кюрдите могат да бъдат привлечени с обещание да се предостави на (автономния) регион Кюрдистан по-добро икономическо споразумение с Багдад. Всички тези обещания могат да бъдат скрепени с гаранции от Иран. Ако \"Фатах\" успее да си осигури тези ключови коалиционни партньори, тя няма да може да бъде спряна и останалите партии за да си осигурят важни правителствени постове. При такъв изход \"Фатах\" ще се окаже в състояние да взема най-важните решения за разпределението на министерските постове и да запази важните министерства, свързани с икономиката и сигурността, за себе си. \"Фатах\" ще бъде основният властови брокер в следващото иракско правителство и нейните солидни връзки с Иран ще гарантират, че Техеран ще продължи да има значителна власт в Ирак. Алтернативата е блокът \"Сайрун\" на  Муктада Садр  да поведе процеса на изграждане на управляваща коалиция, привличайки (блока) \"Наср\" на Хайдер ал Абади, партията \"Никма\" на умерения шиитски духовник Амар ал Хаким и кюрдските партии. Макар че Садр със сигурност не е проамерикански настроен, той се опитва да защити Ирак от прекалено иранско влияние. Силна роля за него в следващото правителство е възможно най-добрият изход за САЩ. От гледна точка на неговите потенциални иракски коалиционни партньори обаче Садр е рисков залог. Той поставя много изисквания към политическите си партньори и е в състояние бързо да мобилизира своите поддръжници за масови демонстрации, когато желаните (от него) политически цели не се постигат. Освен това обещанията, давани от Садр, не се гарантират от никакъв международен играч, защото САЩ не са дълбоко въвлечени в постигането на тази (коалиционна) сделка, и една коалиция, оглавена от него, ще бъде по-уязвима от разпадане. Абади и кюрдите може да вземат предвид тези фактори и да преценят, че една сделка с \"Фатах\" е по-безопасна опция. Администрацията на Тръмп направи свой главен приоритет борбата срещу иранското влияние в Близкия изток, но на практика преследва тази цел главно чрез проваляне на ядреното споразумение. Пресичането на иранското влияние всъщност изисква САЩ да се състезават за формирането на политическите реалности в Близкия изток чрез включително и чрез изпращането на високопоставени служители на администрацията в Багдад, чрез предоставяне на ресурси, които могат да се използват като стимули за едно благосклонно ново правителство, и чрез щателен контрол над работата на американските представители в Ирак. В Ирак, изглежда, се върви към дълъг процес на повторно преброяване на подадените на изборите гласове заради обвинения в изборни измами и заради пожара тези дни в склад за съхранение на бюлетините. Това дава на САЩ време да подновят активното си участие в политическите процеси в Ирак. Но ако досегашният подход не се промени, Вашингтон може да пропилее ценна възможност да удържи фронта срещу експанзията на иранското влияние в Близкия изток.  /БТА", "date": "2018.06.12", "title": "Иран все още може да \"спечели\" изборите в Ирак"}
{"url": "https://www.dnevnik.bg/bulgaria/2018/06/12/3199069_zakonut_na_maia_manolova_ne_podkrepial_vsichki_hora_s/", "text": "Омбудсманът Мая Манолов внесе за обсъждане Закон за личната помощ, но той не подкрепя всички хора с увреждания, а само най-тежките случаи.\" Това каза в ефира на Би Ти Ви Адриана Стоименова, зам.-председател на Националния съвет за интеграция на хора с увреждания към Министерски съвет. \"Това, което много силно ни притеснява е, че той е насочен единствено към по-тежките случаи – те са около 75 000 лица и спадат към първа група с чужда помощ. Според така разписаната финансова рамка става въпрос за сума около 1518 лв. на месец за едно лице с увреждане, което е над милиард бюджет на година. Къде остават останалите групи хора с увреждания\", попита тя. Стоименова обясни, че са намерили закона от социалните мрежи, той не е бил внесен официално и не е обсъждан на Национален съвет. \"Тези палаткови лагери са срещу влизането именно на този закон, защото той е несправедлив. Нямам представа как е изработен\", заяви тя. По думите й реформата на социалните политики трябва да продължи в спешен порядък под ръководството на социалният министър Бисер Петков, които  днес беше върнат на поста си , след като снощи премиерът  прие оставката му . В момента тече обсъждането на предложените мерки за промяна, обяви тя. \"Към социалното министерство е създадена работна група, в която тече обсъждане, събират се предложения по една от най важните точки – социалната оценка\", обясни Стоименова. Добави, че от организацията са внесли предложения за индивидуален подход, в който да се вземат предвид няколко критерия – вид и степен на увреждане, анализ на лицето с увреждане – колко то иска и може да бъде интегрирано, в каква насока, така че да получи персонална подкрепа под формата на рехабилитация, финанси, лична помощ или друг вид подкрепа. Според Стоименова основният проблем на социалната система в момента е философията на разпределяне на парите по справедлив и хуманен начин. По думите й, нов закон за хората с увреждания не е правен от над 10 години и трябва да бъдат заложени кардинално нови политики. \"Бихме апелирали за допълнително обучение и спецификация на социалните работници за даване на такава социална оценка, която в момента липсва\", каза тя. Попитана за бюджет, който трябва да се задели, Стоименова каза, че засега от Националния съвет за интеграция на хора с увреждания не са правили разчети, защото в момента за тях е важен механизмът, по който ще се разпределят ресурсите. \"Не всеки инвалид има нужда от антидекубитален дюшек, но той по право го получава. По-добре е този ресурс да се насочи към друг вид помощни средства, като помощ от психолог или рехабилитатор\", каза тя.", "date": "2018.06.12", "title": "Законът на Мая Манолова не подкрепял всички хора с увреждания"}
{"url": "https://www.dnevnik.bg/sviat/2018/06/12/3187049_kak_makedoniia_shte_smeni_imeto_si_za_6_meseca/", "text": "Скопие и Атина избраха новото име на Македония - почти четири месеца след като преговорите бяха подновени по същество. Решението за Северна Македония дойде две седмици след като външните министри Никос Коциас и Никола Димитров обявиха в Брюксел,  че са приключили преговорите за името  такива, каквито са имали мандат да водят, и прехвърлиха окончателното решение към премиерите Алексис Ципрас и Зоран Заев. Какви стъпки предстоят оттук нататък? \"Дневник\" обобщава. 14 юни Правителството на Македония   и го внася в парламента за ратификация. До 17 юни Премиерите Заев и Ципрас   за името на двустранна среща. След 17 юни Заев внася договора в   и той се одобрява с просто мнозинство от 61 души (ако името е приемливо и за албанските партии, се очаква той да разполага с нужния брой депутати). При успешно гласуване в Скопие и последващо в парламента в Атина Гърция  , че одобрява влизането на страната в алианса (така Атина ще оттегли ветото, наложено преди 10 години). Заев изпраща до ООН писмо, с което информира 190 страни членки на ООН, че в бъдеще ще използва името Република Северна Македония. 28-29 юни На срещата на върха на европейските лидери в Брюксел Македония получава \"зелена светлина\" за начало на   (тази стъпка обаче изисква съгласието и на останалите освен Гърция страни членки); 11-12 юли На срещата на върха на   Македония получава официална покана; 8 септември Вероятната дата, на която Македония може да проведе  Ако не тогава, правителството се надява допитването да приключи до края на октомври. До декември След референдума (ако резултатът е \"да\")  , при одобрение на мнозинство от две трети. Според \"Дойче веле\", ако отговорът е \"не\", ще бъдат свикани извънредни избори, които ще се превърнат във \"втори референдум\" за името. Договорът стига и до  където Ципрас ще трябва да убеди коалиционните си партньори или други партии да го подкрепят въпреки съпротивата в редиците им. Крайният резултат трябва да е признаване на новото име на Македония от ООН, ЕС и НАТО. Гръцки и македонски медии първоначално твърдяха, че декември е срокът, който Атина е склонна да даде за смяната на името и конституционни промени. Към момента още не е известно дали тя трябва да стане поетапно (първо \"Северна Македония\" да се въведе за употребата на Македония в двустранните и международни отношения, а по-късно и вътрешнополитически), или Гърция ще настоява и двете стъпки да започнат незабавно.", "date": "2018.06.12", "title": "Как Македония ще смени името си"}
{"url": "https://www.dnevnik.bg/sport/2018/06/12/3198814_selekcionerut_na_braziliia_ochakvaniiata_kum_neimar_sa/", "text": "Селекционерът на бразилския национален отбор по футбол Тите заяви, че съставът трябва да приеме ролята си на фаворит на  световното първенство . \"Бразилия, Испания, Франция, Германия, Аржентина и Белгия са моите залози. Няма да оценявам дали е опасно или мотивиращо (да си определян за фаворит). Зависи от разбирането. Просто казвам, че трябва да приемем тази роля и да се подготвим добре. Нужно е да сме психически силни, за да се изправим пред това предизвикателство\", каза Тите, цитиран от \"Марка\". Петкратните световни шампиони започват участието си в Русия с мач срещу Швейцария. Другите отбори в групата са Коста Рика и Сърбия. Селекционерът каза, че очакванията и тежестта не бива да се насочват единствено към Неймар. \"Играч от световна класа вдига нивото в отбора, прави го по-силен. А Неймар е играч от световна класа. Очакванията към него не са човешки. Но очакванията трябва да са към целия отбор, играчите му и треньора, а не само към един футболист. Сега отборът е най-голямата ни сила.\" Тите даде дължимото на наследството от предишния селекционер Карлос Дунга. \"Имам и своите заслуги за позиционирането и използването на различни играчи, но е важно да бъде ясно наличие на приемственост, тъй като получих такава и от Луиш Фелипе Сколари. Работата не е на парче, накрая всичко има значение.\" По думите му голямата сила на бразилския отбор е единството. \"Напоследък го отчитам. Вече няма групички в отбора. Най-опитните съжителстват с младите и има все повече доверие. Това ни помага да вдигаме нивото\", допълни Тите.", "date": "2018.06.12", "title": "Селекционерът на Бразилия: Очакванията към Неймар са нечовешки"}
{"url": "https://www.dnevnik.bg/bulgaria/2018/06/12/3199044_arestuvan_za_danuchni_izmami_e_sobstvenik_na_goliama/", "text": "Собственикът на голяма фирма за производство на млечни продукти е арестуван за данъчни измами. Прокуратурата отказа да съобщи името, но по неофициална информация на БНР става дума за собственика на фирма \"Елена\" Стефан Василев. Според разследващите той е укрил само за първите четири месеца на годината ДДС в размер 900 хиляди лева. Поискани са запори върху негови сметки, обяви говорителят на Специализираната прокуратура Даниела Начева. \"Този производител в последните две години и половина е реализирал търговски оборот в размер на над 50 милиона лева, а е платил данъчни задължения в размер на 47 000 лева\", каза тя.", "date": "2018.06.12", "title": "Арестуван за данъчни измами е собственик на голяма фирма за млечни продукти"}
{"url": "https://www.dnevnik.bg/bulgaria/2018/06/12/3199081_ostavki_v_mvr_shtialo_da_ima_no_ne_na_ministura/", "text": "Оставки и наказания след случая с  убития беглец от затвора  Владимир Пелов ще има, но министърът на вътрешните работи Валентин Радев няма намерение да подава своята. Това обяви той в интервю за Би Ти Ви и добави, че чака анализ на професионалното ръководство за пропуските и проблемите и ще реши за степента на наказанията. Радев посочи още, че  гледа от мотивите на опозицията за искането на оставки  и ги използва, за да се поправи. Самият той не вижда нещо, с което не се справя. Вътрешният министър не влезе в подробности по случая с Пелов и проблемите с полицията в Ботевград, за да не дава сведения за работата на МВР, \"докато навън има още един беглец\". Но проблеми в града имало, защото хората са се страхували да уведомят властите за Пелов. \"Заплати увеличихме, дрехи, бензин, питах ги какво те дават в областната дирекция и от какво имат нужда. Те изброиха няколко неща, които веднага ще направя\", каза Радев. Набелязани са 4 мерки за Ботевград, а случаят \"Пелов\" е бил капката, преляла чашата и посочила, че в града няма достатъчно сигурност и достатъчно доверие към полицията. По-рано днес Радев, главният секретар на МВР Младен Маринов и директорът на ГД \"Национална полиция\" Христо Терзийски проведоха работна среща със състава на полицейското управление в Ботевград и с кметовете на общината. Те се запознаха от близо с изпълнението на задачите на управлението, с проблемите, както и с въпроси за сигурността на района. По повод вота на недоверие за сектор \"Сигурност\" Радев заяви, че това е работата на опозицията, а ако са прави за вота – той ще мине. \"Считам, че избраната посока е вярна. За една година не мога да оправя всичко\", каза той и даде примери с добрата работа по границата и намалелите отвличания. Проблем създават телефонните измамници, каза още Радев - местят се, трудно ги разкриваме, изобретателни са. Изрази изумление, че хората се лъжат и не се свързват с близките си при подобни измами. Според него  , че помагат в полицейско разследване. Опасното съхраняване на  боеприпаси в завода в \"Миджур \" е било по сигнал на МВР към прокуратурата. Службата по контрол на общоопасните средства (КОС) е сезирала прокуратурата и е дадено предписание какво да се направи още. По думите на Радев са проверени всички места за съхраняване на боеприпасите и проблеми не са открити.", "date": "2018.06.12", "title": "Оставки в МВР щяло да има, но не на министъра"}
{"url": "https://www.dnevnik.bg/politika/2018/06/12/3199084_borisov_uchastva_v_globalnata_konferenciia_na/", "text": "Mинистър-председателят Бойко Борисов участва в пленарната сесия на глобалната конференция на Американския еврейски конгрес в Ерусалим, съобщиха от пресцентъра на правителството. В българската делегация, която е на работно посещение в Израел, влизат още вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова. В своето изказване по време на форума, Борисов заяви, че на фона на динамичните глобални и регионални процеси, българо-израелските отношения се развиват устойчиво. Той напомни, че най-яркият израз на връзката между двата народа е спасяването на цялата българска еврейска общност от близо 50 000 души в най-мрачните години на Втората световна война. \"Историята на спасяването на българските евреи е част от общата ни история, която ние не трябва да забравяме и трябва да предадем на децата си\", каза Борисов. Премиерът Бойко Борисов благодари на министър-председателя на Израел Бениамин Нетаняху за това, че призна заслугата на българите за спасяването на българските евреи. \"Много скоро ние ще имаме два идентични паметника в София и Тел Авив, посветени на този исторически факт и показвайки нашата съвместна признателност\", съобщи Борисов. \"Като държава-член на ЕС, а още повече и като председател на Съвета на Европейския съюз, България остава ангажирана с регионалните и международните партньори в подкрепа на усилията за възобновяване на мирните преговори за намиране на решение на конфликта между Държавата Израел и Палестина\", заяви още българският министър-председател. Той отчете, че Близкоизточният мирен процес е в застой и не намира необходимия импулс да доведе двата народа до споразумението за окончателния статут. Премиерът Борисов посочи, че визията на Българското председателство за подобряването на свързаността на страните от Западните Балкани като основен инструмент за преодоляването на различията в региона, би могла да се приложи и тук. \"Надявам се, този опит да даде резултат за народите и кураж на други региони за преодоляване на конфликтите\", сподели той.", "date": "2018.06.12", "title": "Борисов участва в глобалната конференция на Американския еврейски конгрес в Ерусалим"}
{"url": "https://www.dnevnik.bg/photos/2018/06/12/3198699_fotogaleriia_svetovnite_snimki_na_denia_-_12_juni_2018/", "text": "Журналистът под прикритие Анас Аремеяу Анас позира за снимка по време на интервю за агенция \"Ройтерс\" в Акра, Гана.", "date": "2018.06.12", "title": "Фотогалерия: Световните снимки на деня - 12 юни 2018 г."}
