{"url": "https://www.dnevnik.bg/sport/2019/09/10/3961649_snimka_na_denia_neudurjimiiat_ronaldo_krachi_kum/", "text": "Звездата на световния футбол Кристиано Роналдо продължава да е неудържим. Португалецът вкара четири гола за победата с 5:1 срещу Литва във Вилнюс в квалификация за Евро 2020.", "date": "2019.09.10", "title": "Снимка на деня: Неудържимият Роналдо крачи към рекорда на Али Даи"}
{"url": "https://www.dnevnik.bg/sviat/2019/09/10/3961201_samo_1_na_vseki_20_evropeici_viarva_che_trump_bi/", "text": "Само 5% от европейците вярват на Доналд Тръмп и искат Европа да стане по-силна на международната политическа сцена. Това показва нов доклад на Европейския съвет за външна политика. Докладът, озаглавен \"Дайте на хората каквото искат: масово желание за силна европейска външна политика\", се основава на интервюта с над 60 хил. души с 14 европейски държави (България не е сред тях). Според него европейците искат съюзът да бъде независим актьор на международната сцена, но да остане неутрален по отношение на  американско-руските конфликти.  \"Допитването ни потвърждава, че Тръмп е отровен за Европа\", коментира директорът на програмата за европейска сила в съюза Сузи Денисън. Като цяло гражданите са против  разширяването на съюза.  Единствените държави, в които подкрепата Западните Балкани да се присъединят към ЕС е над 30% са Румъния, Полша и Испания. Повече от половината запитани (с изключение на холандците) смятат, че  борбата с климатичните промени  трябва да бъде приоритет за ЕС. Охраната на външните граници е вторият най-важен проблем за тях. Русия Големи части избиратели смятат, че  Русия опитва да дестабилизира Европа  и че правителствата не правят достатъчно, за да се защитят от чужда намеса. Това мнение преобладава в Румъния (56%), Швеция (50%) и го споделят 44% от датчаните и испанците, 48% от поляците, 46% от словаците и 42% от италианците. Над половината европейци във всяка държава намират  санкциите срещу Русия  за оправдани или дори недостатъчно тежки. Изключение правят Австрия, Гърция и Словакия. Подкрепата за по-тежки наказания е най-висока в Полша (55%). Китай и търговията Гражданите искат Европа да защитава икономическите им интереси и да се превърне в значим геополитически актьор. Те обаче са скептични по отношение на способността на съюза да направи това – по-малко от 20% от избирателите във всяка държава са на мнение, че са защитени от агресивните практики на Китай. Те се боят от Китай и са на мнение, че при конфликт на Вашингтон с Пекин Европа трябва да бъде на страната на САЩ.", "date": "2019.09.10", "title": "Само 1 на всеки 20 европейци вярва, че Тръмп би защитил Европа"}
{"url": "https://www.dnevnik.bg/sviat/2019/09/10/3960881_trump_izgori_mostove_kum_talibanite/", "text": "Туитът на президента Доналд Тръмп от уикенда, с който бяха отменени тайни срещи в Кемп Дейвид с талибани и афганистански лидери дни преди годишнината от нападенията на 11 септември, е най-новият пример за склонността на главнокомандващия да поема голям риск в стремеж към външнополитическа победа, само за да я види разбита на пух и прах. Това, което изглеждаше като предстоящо споразумение за слагане край на войната, се разпадна, а Тръмп и талибаните се обвиняваха взаимно за провала на почти едногодишни преговори между САЩ и талибаните в Доха, Катар. Бунтовниците обещават още кръвопролития. Афганистанското правителство остава почти изцяло придатък на усилията на САЩ да сложат край на най-дългата война на Америка. И докато кампанията на Тръмп за преизбиране се разгаря, неговото желание да изтегли оставащите 14 000 американски войници от Афганистан засега остава неизпълнено. Тръмп каза, че е отказал срещите в Кемп Дейвид и е отменил преговорите заради неотдавнашното бомбено нападение на талибаните край посолството на САЩ в Кабул, убило служител от американската мисия, макар че от 25 юни други девет американци загинаха при организирано от талибаните насилие. Но след като афганистанският президент Ашраф Гани отложи пътуването си до Вашингтон, а талибаните отказаха да пътуват до САЩ, преди да бъде подписана сделка според бивш високопоставен афганистански служител. Тайният план на Тръмп за срещи на високо равнище в уединената президентска резиденция в Мериленд наподобяваше други дръзки нетрадиционни външнополитически инициативи на президента - със Северна Корея, с Китай и Иран, които тепърва трябва да дадат плодове. \"Когато талибаните се опитаха да постигнат предимство в преговорите, като извършват терористични атаки вътре в страната, президентът Тръмп взе правилното решение да каже, че така няма да стане\", каза държавният секретар Майк Помпейо, който в неделя участва в пет новинарски телевизионни предавания. Трите широко рекламирани срещи на Тръмп с лидера на Северна Корея Ким Чен-ун - включително неотдавнашното кратко стъпване на президента на севернокорейска земя, включително сред неговата консервативна база в Конгреса. И въпреки че срещите осигуриха готови за телевизионно излъчване кадри, за които е известно, че доставят наслада на Тръмп, преговорите между Вашингтон и Пхенян са в застой от месеци, без осезаем напредък към това Северът да бъде накаран да се откаже от ядрените си оръжия. Предложенията на Тръмп за преговори с иранското ръководство по подобен начин не бяха резултатни, а Иран предприе действия в нарушение на ядреното споразумение от 2015 г., от което президентът се оттегли миналата година. С Китай Тръмп устремно се стремеше към търговска война, налагайки мита за милиарди долари върху китайски внос, който трябва тепърва да накара Пекин да направи отстъпки. Досега обсъжданията нарушиха равновесието на финансовите пазари и доведоха до наказателни стъпки и на Пекин, и на Вашингтон. Помпейо защити външната политика на Тръмп, а не като наивност или неопитност. \"В Ханой той обърна гръб на севернокорейците, щом стана ясно, че няма да сключат сделка, която има смисъл за Америка\", каза Помпейо. \"Той ще направи същото с иранците. Когато китайците се отдръпнаха от търговското споразумение, което ни бяха обещали да сключат, той прекъсна и тези разговори.\"      Демократите казаха, че решението на Тръмп да се откаже от сделка с талибаните е доказателство, че той прибързва в стремежа си да сключи сделка. Далеч от гарантиране на прекратяване на огъня, сделката включваше само ангажимент на талибаните да намалят насилието в Кабул и съседната провинция Парван, където САЩ имат военна база. Сенаторът от Ню Джърси Боб Менендес, влиятелендемократ в комисията по външни отношения, каза че преговорите са били зле замислени от самото начало, защото афганистанското правителство не е имало участие в тях. Талибаните отказаха да преговарят с правителството (в Кабул), което смятат за нелегитимно и марионетка на Запада, затова правителството на Тръмп опита друг подход - да преговаря първо с талибаните за постигане на сделка, вътре и извън правителството. \"Това е още един пример за външната политика на правителството на Тръмп, който е високорисков акт, съсредоточен в основата си върху личността на Тръмп, а не върху стратегическите, методични усилия за постигане на мир\", каза Менендес. Критиките срещу плана от Кемп Дейвид не бяха само на демократите или на републиканци от движението Never Trump (\"Никога Тръмп\"). \"Кемп Дейвид е мястото, където лидерите на Америка се събраха, за да планират нашия отговор, след като \"Ал Кайда\", подкрепена от талибаните, уби 3000 американци на 11 септември\", написа в \"Туитър\" депутатката в Конгреса Лиз Чейни, републиканка от щата Уайоминг. \"Никой член на талибанското движение нe бива никога да стъпи там\". Американски служител, запознат с преговорите с талибаните, каза, че \"подкрепяната от малцина идея\" за срещи в Кемп Дейвид е била обсъждана най-напред преди десетина дни, когато Тръмп тайно събра екипа си по националната сигурност и други висши съветници, за да говорят за Афганистан. Служителят направи изявлението, при условие, че остане анонимен. Някои служители в правителството, включително съветникът по националната сигурност Джон Болтън, не са подкрепили споразумението с талибаните, както беше написано, каза служителят. Те не смятаха, че на талибаните може да се има доверие. Болтън до 8600 - достатъчно, за да противодействат на терористични заплахи, и това да остане така, докато се постигне по-добро споразумение, каза служителят. Помпейо каза, че не знае дали Тръмп ще продължи да се придържа към обещанието си да намали броя на американските войски там от 14 хил. на 8600. Американският пратеник Залмай Халилзад неотдавна беше оповестил, че е постигнал принципно споразумение с талибаните. Съгласно сделката до 135 дни след подписването САЩ щяха изтеглят около 5000 войници. В замяна бунтовниците се съгласиха да намалят насилието и да не допуснат Афганистан да бъде използван като трамплин за световни терористични атаки, включително на местни клонове на \"Ислямска държава\" и \"Ал Кайда\". Помпейо каза, че талибаните са се съгласили да скъсат с \"Ал Кайда\" - нещо, за което предишни правителства не успяха да убедят талибаните. Бунтовническата група беше дала подслон на лидера на \"Ал Кайда\" Осама бин Ладен, докато той организираше нападенията на 11 септември. След нападенията САЩ свалиха от власт талибаните, които бяха управлявали Афганистан със суров вариант на ислямското право от 1996 до 2000 г. Проблемите обаче не закъсняха. Дори докато Халилзад обясняваше сделката на афганистанския народ в излъчвано в цялата страна телевизионно интервю, талибаните взривиха кола бомба, насочена срещу комплекс в Кабул, където живеят много чуждестранни предприемачи. След това в четвъртък втора талибанска кола бомба експлодира край посолството на САЩ в Кабул и уби 12 души, сред които американски дипломатически служител. Халилзад внезапно се върна в Доха, в Катар, за поне два дни преговори с талибаните, но след това беше извикан обратно във Вашингтон. Не е ясно дали преговорите ще бъдат възобновени, защото талибаните няма да имат доверие на бъдещи сделки, които договарят със САЩ, ако смятат, че Тръмп може внезапно да промени курса, според бившия високопоставен афганистански служител, който не беше упълномощен да обсъжда въпроса и говори само при условие, че остане анонимен. Служителят, който е обсъждал многократно мирния процес както с американски, така и с афганистански представители, каза че в събота вечерта да обяви в \"Туитър\" края на преговорите. Прекратявайки преговорите, Тръмп \"ще навреди на Америка повече от всеки друг\", казаха талибаните в изявление. \"Това ще навреди на репутацията ѝ, ще демаскира допълнително пред света нейната политика, която е срещу мира, ще увеличи загубата на човешки живот и блага и ще представи политическите й действия като непостоянни\". Бившият служител каза, че сделката се е разпаднала по две главни причини. Първо, талибаните са отказали да подпишат споразумение, което не упоменава крайната дата на пълно изтегляне на американските войски. Тази дата трябваше да е или ноември 2020 г., в месеца на президентските избори в САЩ, или януари 2021 г., каза той. Споразумението между САЩ и талибаните трябваше да бъде последвано от талибански преговори с афганистанци вътре и извън правителството, за очертаване на политическо бъдеще на страната. Гани каза на Халилзад, че фиксирането на дата на изтеглянето в споразумението ще подкопае общоафганистанското обсъждане още преди да е започнало; талибаните биха имали средство за натиск в тези преговори от първата стъпка, защото американските войски биха били в условията на график за окончателно изтегляне. На второ място, САЩ не успяха да убедят Гани да отложи афганистанските президентски избори, насрочени за 28 септември, каза служителят. САЩ настояваха, че ако изборите се произведат и Гани спечели, неговите опоненти и други фракции срещу Гани ще оспорват резултатите, създавайки политическа криза, която би направила общоафганистанските разговори невъзможни. Други разногласия включваха също въпроса защо в сделката няма нищо за връзките на талибаните с Пакистан и размяна на затворници срещу заложници, каза служителят. /БТА", "date": "2019.09.10", "title": "Тръмп изгори мостове към талибаните"}
{"url": "https://www.dnevnik.bg/politika/2019/09/10/3961208_partiiata_na_valeri_simeonov_izdiga_biznesmeni_za/", "text": "Успели хора, а не политически авантюристи - така лидерът на НФСБ Валери Симеонов представи кандидатите за кметове на партията днес. По думите му голяма част от тях се занимават с бизнес. Кандидат за кмет на Пловдив е настоящият депутат от НФСБ Славчо Атанасов, който е бил кмет на града от ВМРО от 2007 до 2011 г. И сега кандидатурата му е подкрепена от партията на Красимир Каракачанов. Според Симеонов Атанасов не е станал кмет на Пловдив последните два пъти заради манипулации при отчитане на резултатите от вота. Тогава бе избран Иван Тотев от ГЕРБ. На въпрос на журналисти дали местният вот може да разклати управляващата коалиция, лидерът на НФСБ обяви: \"Ако пак се използват тези отвратителни манипулации в изборния ден, каквито бяха направени в Пловдив, бъдете сигурни, че коалиция няма да има\". Обща кандидатура двете формации ще имат и в Асеновград, където издигат Милко Милков, който по думите на Симеонов се занимава със собствен бизнес. \"Тепърва ще решаваме за София. Тя е черешката на тортата и ще решаваме накрая\", обяви още лидерът на НФСБ. Като бизнесмени бяха представени още кандидатът за кмет на Добрич Йордан Апостолов, който в момента е депутат, както и претендентите да управляват Варна - Димитър Карбов, Смолян - Владимир Гърбелов, и Разград - Георги Димитров. Кандидат за кмет на НФСБ на община Марица е Атанас Димитров, който се занимава с производство и търговия, а на община Кубрат - Стефан Димитров, който също бе представен като занимаващ се с частен бизнес. Кандидат за кмет на Бургас е хирургът д-р Бойко Миразчийски, който е директор на УМБАЛ-Бургас. За кандидат в Благоевград е номиниран кметът на село Дъбрава Росен Георгиев, в Севлиево - зам.-областният управител на Габрово Росен Цветков, а в Шумен - областният координатор на партията Наталия Стефанова. За кметското място в Монтана като кандидат на НФСБ ще се състезава инженерът Николай Николов, а в Перник - зам.-областният управител - Васил Павлов. Кандидат за кмет на Копривщица от НФСБ е Ангел Ангелов - създател и собственик на Музея на хляба, на Шабла - секретарят на читалището Георги Георгиев, а на Троян - икономистът Николай Тодоров. За кмет на Тунджа е издигнат ветеринарният лекар Христо Василев, за Исперих - машинния инженер Димитър Димитров. за Велики Преслав - юристът Даниел Георгиев, а за Родопи - Трендафил Бакалов.", "date": "2019.09.10", "title": "Партията на Валери Симеонов издига бизнесмени за кандидати за кметове (допълнена)"}
{"url": "https://www.dnevnik.bg/sviat/2019/09/10/3961218_moskva_shte_zashtitava_zapodozreni_za_shpionaj/", "text": "Руският сенатор Константин Косачов обяви, че е разтревожен от съобщенията за задържането на \"активни привърженици на приятелските отношения с Русия\", и заяви, че е готов да ги защитава, включително по обществено-политическа линия. Косачов е председател на комисията за външни отношения към Съвета на федерацията (руския сенат). Коментарът му  във \"Фейсбук\"  последва новината за  четиричасовия разпит на Юрий Борисов , бившия главен редактор на в. \"Дума\", в София. В съобщение на Специализираната прокуратура той бе посочен като свидетел по разследване, отнасящо се за шпионаж. \"Крайно тревожни новини идват от България. Поредица задържания, разпити и обвинения в \"шпионаж\" срещу група активни привърженици на приятелските отношения с Русия. Отлично познавам мнозина от тях\", написа той. Косачов добави, че руските парламентаристи са постигнали в сътрудничество с тези хора много неща по обществена линия, включително в рамките на Ливадийския форум, организиран всяка година в Крим от Съвета на федерацията. \"Ще видим как стоят нещата и решително ще ги браним. По всички линии - дипломатическа, обществено-политическа и, ако е уместно, юридическа\", подчерта сенаторът. Косачов допълни, че смята да поиска изчерпателни оценки на събитието от международни правозащитници, занимаващи се с \"темата за политическите затворници\" и от НАТО и Евросъюза, които са съюзници на България\". Той използва случая и за да обясни: \"България, ти вече се опозори с оценката си за резултатите от Втората световна война\". Сенаторът вероятно има предвид  спорната изложба за освобождението на Европа , открита вчера в София. \"Трябва да се опомните,\" завършва публикацията.", "date": "2019.09.10", "title": "Москва ще защитава заподозрени за шпионаж русофили в България, обяви сенатор"}
{"url": "https://www.dnevnik.bg/zelen/2019/09/10/3961192_evrokomisiiata_osudi_portugaliia_za_natura_2000/", "text": "Европейският съд осъди Португалия за дългогодишно забавяне на обявяването на защитените зони по Директивата за местообитанията. Европейската комисия (ЕК) е започнала делото в началото на 2018 година, а присъдата бе  обявена на 5 септември 2019 г . Наказателната процедура за България  на ЕК за необявени зони от \"Натура 2000\" е от 24 януари тази година. Решението на Европейския съд постановява, че Португалия е трябвало да определи седем защитени зони от европейската мрежа \"Натура 2000\" в атлантическия регион до 7 декември 2010 г. и 54 защитени зони в средиземноморския регион до 19 юли 2012 г. Освен, че не ги е обявила, държавата също не е определила и необходимите мерки за опазване, за да поддържа или възстановява защитените местообитания и видове в тези обекти. Настоящите мерки, приети в рамките на португалския секторен план за Натура 2000 (PSRN2000) и други секторни и специални планове (например планове за развитие на селските райони (PRODER) и общински планове), не са достатъчно изчерпателни и точни, за да позволят адекватно ниво на защита на защитените зони, постановява съдът. Както признава самата Португалия, проектирането на защитените зони изисква предварително картографиране на природните местообитания и видове, както и приемане на планове за управление на всеки обект. България е в сходно положение, коментира експертът на Българска фондация \"Биоразнообразие\" Стефан Аврамов. \"От 234 защитени зони за местообитанията са обявени само 12. Срокът за обявяване на заповедите на повечето от тях изтече на 13.02.2015. В ЕК започна процедура срещу България и в случай че проблемът не бъде решен, ще започне и дело срещу нас в най-скоро време,\" добави той. През последните години парламентарни въпроси в Страсбург  по темата за необявените защитени зони  и други  неизпълнения по отношение на \"Натура 2000 \" е задавал като евродепутат Александър Малинов (ДСБ). В деня на решението на съда на ЕС за Португалия, за неизпълнението на същото изискване от България изказване пред ресорния комитет на Европейската комисия имаше и новоизбраният в Европейския парламент като представител на \"Демократична България\" Радан Кънев (виж запис на изказването на английски език  тук ).", "date": "2019.09.10", "title": "Еврокомисията осъди Португалия за \"Натура 2000\", процедурата за България е в ход"}
{"url": "https://www.dnevnik.bg/biznes/2019/09/10/3961231_prodajbite_na_lekarstva_sa_se_svili_prez_juli/", "text": "През юли в сравнение със същия месец на предходната година търговията на дребно с фармацевтични и медицински стоки се свива с 6.7%, показват календарно изгладените данни на Националния статистически институт. Все пак този спад се свива - през юни той бе 9.8% спрямо година по-рано. В останалите сектори се отчита ръст. По традиция той е най-висок при покупката на стоки по интернет, като през месеца расте с 27.8% спрямо същия месец на предходната година. Оборотът нараства и при търговията на дребно с автомобилни горива и смазочни материали (с 6.9%), с нехранителни стоки, без търговията с автомобилни горива и смазочни материали (с 4.6%), и търговията на дребно с хранителни стоки, напитки и тютюневи изделия (с 1.3%). В сравнение с юни оборотът в сектора нараства с 1%. При нехранителните стоки ръстът е с 1.5%, при търговията с автомобилни горива и смазочни материали - с 1%, а при търговията на дребно с хранителни стоки, напитки и тютюневи изделия - с 0.9%.  В търговията на дребно с нехранителни стоки, без търговията с автомобилни горива и смазочни материали, по-значителен ръст се наблюдава в търговията на дребно с компютърна и комуникационна техника и търговията на дребно чрез поръчки по пощата, телефона или интернет - съответно с 8.2% и 7%. ", "date": "2019.09.10", "title": "Продажбите на лекарства са се свили през юли"}
{"url": "https://www.dnevnik.bg/sviat/2019/09/10/3961263_cenen_agent_na_sasht_e_rabotil_v_ekipa_na_putin_do/", "text": "Мъж, считан за \"ценен агент\" на Съединените щати, е бил част от администрацията на руския президент Владимир Путин, преди да бъде уволнен и изведен от страната преди две години. Това потвърждават за руското издание  \"Комерсант\"  източници, запознати с въпроса. Става дума за Олег Смоленков, чието име разпространиха руски медии след материал на Си Ен Ен за един от \"най-високопоставените\" информатори на САЩ, изведен през 2017 г. при американска операция. По същото време прессекретарят на Кремъл Дмитрий Песков потвърди за руски издания, че Смоленков е работил в администрацията на Путин, макар и не на високо ниво и без пряк достъп до държавния глава. Според Си Ен Ен решението той да бъде изведен е взето заради опасения, че президентът на САЩ Доналд Тръмп ще сподели с Русия ценна информация за случващото се. Централното разузнавателно управление на САЩ отрече истинността на материала. По-рано източник на  \"Интерфакс\"  заяви, че руските служби са проявявали интерес към Смоленков, след като изчезнал в Черна гора през есента на 2017 г. Събеседници на \"Комерсант\" в американските институции пък потвърждават, че това е човекът, отишъл на почивка в Черна гора със семейството си и безследно изчезнал там, за когото говорят някои медии. Песков определи информацията в американските медии по темата като \"криминале\", но отказа да потвърди дали Смоленков действително е агент на САЩ. По информация на \"Ню Йорк таймс\" информаторът се оказал важен източник на данни за американските служби, помогнал да се стигне до извода, че Путин е ръководил намесата в президентските избори в САЩ.", "date": "2019.09.10", "title": "\"Ценен агент\" на САЩ е работил в екипа на Путин до 2017 г."}
{"url": "https://www.dnevnik.bg/sviat/2019/09/10/3961249_resorut_na_mariia_gabriel_kakvi_otgovornosti_i_kolko/", "text": "Ресорът на българския еврокомисар Мария Габриел ще бъде \"Иновации и младеж\". Това стана известно на пресконференцията на номинираната за председател на новата Еврокомисия Урсула фон дер Лайен,  която обяви състава и портфолиата на екипа си. \"Сега тя ще създава нови перспективи пред младото поколение\", каза Фон дер Лайен. От представянето на ресорите и комисарите, които ще контролира изпълнителният зам.-председател Маргрете Вестагер, се вижда, че Мария Габриел ще бъде под нейното ръководство. Макар формално постът да се нарича Комисар за иновациите и младежта, от писмото на Фон дер Лайен до Габриел, описващо ресора, се вижда, че тя ще отговаря и за образование, изследвания, култура и спорт. Тази област е далеч от  желанието на премиера Бойко Борисов  за важен ресор, в който по думите му парите не са предварително разпределени. Той дори говореше за \"Киберсигурност\", докато образование и младежки политики е много далеч от този сектор. По повод спекулациите, че на  Габриел ще бъде предложено земеделието , премиерът  коментира : \"За какво ти е ресор \"Земеделие\"? Там парите са разпределени ясно и точно за всички държави. Какво ще направиш с ресор \"Земеделие\"?\" В отговор на въпроси, зададени от \"Дневник\", говорител от Европейската комисия заяви, че отделът, отговарящ за политиките за образование, култура, младеж, езици и спорт, ръководи програми и проекти, включващи: -  с общ бюджет 14.7 милиарда евро между 2014 и 2020 г.  (\"Еразъм+ \" е най-голямото перо - 30 млрд. евро за 2021 - 2027 г., които Европарламентът вече одобри по принцип, но и на практика те вече са разпределени и еврокомисарят ще следи изпълнението на програмата със силно ограничени възможности да провежда чрез нея някакви политики.) - Програмата  , която дава възможност на 18-годишни младежи да опознаят Европа чрез безплатно пътуване с влак (повече четете  тук ).  DiscoverEU  се реализира чрез фондове, получени от Европейския парламент (12 милиона евро за 2018, 16 милиона за 2019, евентуално повече за 2020 година). - От 2014 до 2020 с бюджет от 6.2 милиарда евро  , в подкрепа на около 65 хил. учени. -  Европейски корпус за солидарност  (дава възможност на младите хора да извършват доброволческа дейност или да работят по проекти в своята страна или в чужбина) със собствен бюджет 375.6 милиона евро до 2020 г. -  с настоящ бюджет 1.46 милиарда, подкрепяща европейските културни и творчески сектори с инициативи като Европейска столица на културата. С бюджет около 120 милиона на година, подпрограмата МЕДИА например подкрепя развитието на около 430 филма и разпространението на около 500 филма всяка година. В предложението на ЕК за бюджет за 2021 - 2027 г. се предвижда: - Програма \"Еразъм\" – комисията предлага да се удвои бюджетът до  . Като част от бюджета за \"Еразъм\" комисията предлага и 700 милиона евро за DiscoverEU. - \"Мария Склодовска-Кюри\"- предлага се бюджет   по програмата \" Хоризонт Европа \" за научни изследвания и иновации. - Европейски корпус за солидарност – предлага се бюджет - \"Творческа Европа\" – ЕК предлага финансиране за програмата на ЕС за култура от . Какво казваше Борисов На Европейския съвет в началото на юли Бойко Борисов заяви, че Мария Габриел е била предложена за поста върховен представител на ЕС за външната политика и сигурността, но  България е отхвърлила това предложение.  В отговор на въпрос Борисов уточни, че е отказал поста на върховен представител, защото тогава се губи позицията на комисар и няма как България да има и двете – комисар с реален ресор и преговарящ за външната политика.      Какви са задачите на Габриел В писмото на Фон дер Лайен към Габриел, в което тя изяснява ресора, пише следното: \"Задачата ви в следващите 5 години е да развиете потенциала (на Европа) и да гарантирате, че образованието, изследванията и иновациите ще помагат на амбициите ни и на по-широките ни цели. - Трябва да осигурите бързо договаряне и пълно прилагане на бъдещата програма  \"Хоризонт Европа \", като работите със страните членки, изследователската общност, гражданското общество и другите комисари. - Като част от това трябва да осигурите достатъчно инвестиции към авангардни изследвания и иновации, водещи до пробиви в своя сектор, в частност - чрез  Европейския съвет за иновации . За да сме конкурентоспособни по света, трябва по-добре да подкрепяме нашите иноватори и да довеждаме идеите им до пазара. Искам да работите със страните членки за изграждане на бъдеща Европейска зона на изследвания, в която ще обединим всички усилия на национално и европейско ниво. - Искам да осигурите да вървят ръка за ръка изследванията, политическите и икономическите приоритети; ще работите с комисарите по целия спектър на политиките на ЕС, ще допринасяте за новата индустриална стратегия и ще извличате максималното от новите тематични мисии в рамките на бъдещата програма \"Хоризонт Европа\".", "date": "2019.09.10", "title": "Ресорът на Мария Габриел: какви отговорности и колко пари ще разпределя тя"}
{"url": "https://www.dnevnik.bg/biznes/2019/09/10/3961265_bulgargaz_predlaga_leko_poevtiniavane_na_gaza/", "text": "Държавната \"Булгаргаз\" очаква по-ниски доставни цени по дългосрочния договор с \"Газпром експорт\" и затова предлага на Комисията за енергийно и водно регулиране да одобри поевтиняване на природния газ през последното тримесечие на годината, съобщи БНР. Предлаганата цена е 44.85 лв. на мегаватчас без цени за достъп, пренос, акциз и ДДС. В сравнение с утвърдената за настоящото тримесечие цена предложената е по-ниска с 0.11 на сто, или с 5 стотинки за мегаватчас. От \"Булгаргаз\" съобщават още, че са поискали от \"Газпром експорт\" предоговаряне на доставната цена за България и по-голяма гъвкавост на доставките. Целта е до края на годината да бъде постигнато изменение на условията по договора и по-ниска доставна цена през 2020 година. Няма да има никакво повишение на цената на топлинната енергия до края на тази година, коментира председателят на енергийния регулатор Иван Иванов пред журналисти, цитиран от БТА. Иван Иванов коментира още, че спирането на тецове (заради изгарянето на биомаса в нарушение на разрешителните им - бел. ред.) няма да се отрази на цената на тока за бизнеса, тъй като те разполагат с малки мощности. Освен това предвиденият планов ремонт на ТЕЦ \"Марица-изток 1\" е завършил предсрочно. Мощности на \"Топлофикация - Перник\" и на ТЕЦ \"Гълъбово\", и двата свързани с бизнесмена Христо Ковачки, бяха спрени през последната седмица заради това, че в нарушение на комплексните си разрешителни са горили биомаса, с което са замърсявали въздуха.", "date": "2019.09.10", "title": "\"Булгаргаз\" предлага леко поевтиняване на газа"}
{"url": "https://www.dnevnik.bg/sviat/2019/09/10/3961247_novata_evrokomisiia_uspehi_za_gurciia_i_makron/", "text": "Равен брой мъже и жени; изненадващо висока позиция за Гърция, чийто еврокомисар доскоро беше говорител; повишени отговорности за всички досегашни еврокомисари освен за Мария Габриел. Така ще изглежда новата Еврокомисия, чийто състав и ресори номинирата ѝ за председател Урсула фон дер Лайен обяви преди минути в Брюксел. Ресорът на българката Мария Габриел е \"Иновации и младеж\",  Тя е една от няколкото еврокомисари, които са  номинирани за втори мандат . За разлика от нея обаче почти всички останали получават и длъжността \"изпълнителен зам.-председател\", която обхваща по-широки ресори във важни за Европа аспекти. Изключение правят само австриецът Йоханес Хан, който ще отговаря за бюджета, и ирландецът  Фил Хоган,  който досега бе еврокомисар по селското стопанство. Сега той ще отговаря за международната търговия - пост, който ще бъде изключително важен в контекста на преговорите за Брекзит, където границата между Ирландия и Великобритания е основният проблем. Новост е, че двамата заместници на Фон дер Лайен стават изпълнителни зам.-председатели и получават пост на европейски комисар. Франс Тимерманс ще ръководи климатичните политики и т.нар. Европейска зелена сделка и ще координира няколко от останалите еврокомисари. Маргрете Вестагер ще е комисар за конкуренцията, също един от ключовите постове в Брюксел, който тя заемаше и досега в комисията \"Юнкер\". Ресорът на Вестагер, както е и предоставянето на французин на позицията комисар за промишлеността, отбраната и космическата индустрия, се възприемат като пореден успех на френския президент  Еманюел Макрон. Екипът на  Фон дер Лайен  успя да постигне нещо не особено лесно - да опази до последно достъпа до окончателния списък с разпределението на ресорите от изтичане в медии и социални мрежи. Преди днешното представяне той бе разписан от Европейския съвет, протоколно действие, но то също така означава, че по-широк кръг хора са имали достъп до него и въпреки това нищо не стигна до хилядите журналисти, акредитирани в Брюксел. Маргаритис Схинас  прави огромен скок в кариерата си, защото от говорител на Европейската комисия сега става зам.-председател. Никога досега Гърция не е имала представител на толкова висок пост в комисията. Постът му се нарича \"За защита на нашия начин на живот\", но фактически покрива проблеми като миграция, сигурност, заетост и образование, обясни самият Схинас в първата си реакция. Целият списък Австрия: Йоханес Хан - бюджет и администрация. Бившият еврокомисар по разширяването ще се отчита пряко пред председателя на комисията Урсула фон дер Лайен. Белгия: Дидие Рейндерс - правосъдие (включително по въпросите за върховенството на закона). България: Мария Габриел - иновации и младеж. Повече за нейния ресор  четете тук. Кипър: Стела Кириaкидес - здравеопазване. Тя ще координира цялата програма за подготвеност на Европа за цифровата ера и ще бъде комисар по въпросите на конкуренцията с подкрепата на Генерална дирекция \"Конкуренция\". Естония: Кадри Симсон - енергетика. Финландия: Юта Урпилайнен - международни партньорства. Франция: Силви Гулар - вътрешен пазар; промишлена политика и единен цифров пазар, както и новосъздадения Генерален директорат по индустрия в областта на отбраната и Космоса. Унгария: Ласло Трочани - политика на съседство и разширяване. Ирландия: Фил Хоган - търговия. Италия: Паоло Джентилони - икономика.   и ще бъде комисар, отговарящ за финансовите услуги, със съдействието на Генерална дирекция \"Финансова стабилност, финансови услуги и съюз на капиталовите пазари\". Литва: Виргиниюс Синкявичюс - 28-годишният мъж ще отговаря за околната среда и океаните. Люксембург: Никола Шмит - работни места. Малта: Хелена Дали - равнопоставеност. ще отговаря и за политиката за борба с изменението на климата със съдействието на Генерална дирекция \"Действия по климата\". Полша: Януш Войчеховски - селско стопанство. Португалия: Елиза Ферейра - сближаване и реформи. Румъния: Рована Плумб - транспорт. Словения: Янез Ленарчич - управление при кризи. Швеция : Илва Йохансон - вътрешни работи. Испания : Жозеп Борел беше назначен за върховен представител на съюза по въпросите на външните работи и политиката на сигурност от Европейския съвет. Какво следва Трудното тепърва предстои за кандидатите за комисари - тричасовите изслушвания пред ресорните комисии на Европейския парламент в следващите седмици. Според правилата на ЕП за одобряване е нужно мнозинство от две трети сред координаторите на политическите парламентарни група във всяка комисия. Иначе казано, еврокомисар се става по-трудно, отколкото председател на Европейската комисия, защото Урсула фон дер Лайен бе одобрена през юли с по-нисък праг за подкрепа. Ако кандидатът не събере две трети от гласовете на членовете на комисиите, от него или нея се искат допълнителни писмени отговори или още едно явяване пред европейските депутати за час и половина. Ако и след това няма събрана подкрепа от поне две трети, технически е възможно одобрението да половината от всички членове на комисията в парламента.", "date": "2019.09.10", "title": "Новата Еврокомисия: успехи за Гърция и Макрон, понижение за България"}
{"url": "https://www.dnevnik.bg/photos/2019/09/10/3961301_fotogaleriia_mira/", "text": "Мира е водещият град на Ликийския съюз и надминава Ксантос в ранната византийска епоха, за да стане столица на Ликия. Останките от града се намират на около 1,5 км северно от днешния Демре, на пътя Каш – Финике, Турция.", "date": "2019.09.10", "title": "Фотогалерия: Мира"}
{"url": "https://www.dnevnik.bg/kultura/2019/09/10/3961250_georgi_gospodinov_e_nominiran_za_evropeiskata/", "text": "Романът \"Физика на тъгата\" на Георги Господинов е номиниран за европейската литературна награда Angelus. Това съобщи самият писател на личния си профил във \"Фейсбук\" вчера. Наградата е полска и се връчва от 2006 г. във Вроцлав за книга, публикувана на полски от жив автор. Господинов попада сред финалистите за втори път след 2012 г., когато беше номиниран за сборника с разкази \"И други истории\". Според регламента на наградата тя се връчва писатели от Централна Европа, чиито произведения \"се занимават с най-актуалните теми на съвремието, предизвикват размисъл и разширяват знанията за други култури\". Отличието представлява статуетка на Ева Росано, към която вървят 150 хил. злоти (около 35 хил. евро) за писателя и 20 хил. злоти за преводача. Наградата се финансира от общината във Вроцлав. Преводач на \"Физика на тъгата\" на полски е Магдалена Питлак, а останалите номинирани заглавия са 6. Техните автори са от Русия, Украйна, Австрия и Чехия. Сред носителите на отличието досега са Светлана Алексиевич, Мартин Полак и Юрий Андрухович. В събота анимационният филм на Теодор Ушев по романа имаше своята премиера на филмовия фестивал в Торонто. Междувременно започна и  разпространението на филма на английски и френски език.", "date": "2019.09.10", "title": "Георги Господинов е номиниран за европейската литературна награда Angelus"}
{"url": "https://www.dnevnik.bg/bulgaria/2019/09/10/3961375_nikolai_malinov_e_obvinen_v_shpionaj_reshetnikov_-_sus/", "text": "Председателят на сдружение \"Русофили\" Николай Малинов е обвинен в шпионаж, а руският гражданин Леонид Решетников получава забрана да влиза в България. Това съобщи главният прокурор Сотир Цацаров на пресконференция, която трябваше да даде повече информация за вчерашните разпити на представители на \"Русофили\". Малинов е бил задържан, вече е обвиняем, а днес е освободен с парична гаранция от 50 000 лева и забрана да напуска страната. Според Цацаров той е бил свързан с организации в Русия. Той цитира две такива - \"Двуглав орел\" и РИСИ (Руски институт за стратегически изследвания). Двете организации са свързани с Решетников. Неговата забрана е за 10 години. Според Цацаров Малинов е изпълнявал задачи за тях срещу заплащане. А в хода на разследването била установена и схема за изпиране на пари.      До разкритията се стигнало, след като в хода на разследване на престъпление против финансовата и кредитната система прокуратурата възложила на ДАНС множество оперативни мероприятия, включително и по линия на финансовото разузнаване, съобщи главният прокурор  В резултат са събрани данни, че установената схема се използвала и за трансфер на финансови средства \"от лица, ръководители на чужди организации, които имат определени интереси в политическия живот на страната и от дейността на българските държавни органи\". По този начин \"се финансирали разностранни мероприятия, които пряко засягат националната сигурност на Република България и представляват опити за целенасочено влияние и по отношение на нейната външна политика\", каза Цацаров. Главният прокурор уточни, че обвинението към Николай Малинов е по чл. 105, алинея 1 от НК, \"без да са извършени действията по чл. 104\". И двата члена се отнасят за шпионство, но и се различават. Член 105, ал. 1 (обвинението) гласи: \"Който се постави в услуга на чужда държава или на чужда организация, за да ѝ служи като шпионин, ако не е извършил деяние по предходния член, се наказва с лишаване от свобода от пет до петнадесет години.\" А член 104 гласи: \"Който издаде или събира с цел да издаде на чужда държава или на чужда организация информация, представляваща държавна тайна, се наказва за шпионство с лишаване от свобода от десет до двадесет години, с доживотен затвор или с доживотен затвор без замяна.\" На 9 септември Специализираната прокуратура и ДАНС извършили претърсвания в имоти и търговски дружества на Николай Малинов в Перник и Брезник и там открили множество документи, които доказват - съобщи в изявлението си зам. главният прокурор , че Малинов \"срещу заплащане е приел да изпълнява задачи от двете организации\", споменати в изявлението на главния прокурор - РИСИ (Руски център за стратегически изследвания) и \"Двуглав орел\", ръководени от Леонид Решетников. Намерена е докладна записка от Малинов на руски, която съдържала информация за настоящата геополитическа ориентация на България и идеи как да се промени, като е предлагали действия в 5 направления. Сред тях да се създаде интернет сайт, собствен тв канал, да се създаде и партия, която да стане електорална сила. това е другият акцент в изявлението на Гешев, който повече от 10 минути изреждаше разкритията, които доказвали обвинението. За три години Малинов посетил 30 пъти Русия и там се срещал с Малофеев и Решетников. Освен това в един от написаните от Малинов текстове се казва, че \"ние сме предприели действия за безвъзмездно прехвърляне на половин милиард от Цветан Василев към руския бизнесмен Малофеев\". Цитиран е и оръжейния завод \"Дунарит\" - че заводът трябва да остане под контрола на Цветан Василев и сегашния собственик Емилиян Гебрев. Намерени са при претърсването и договори на търговски фирми на Малинов с руски търговски дружества и документи за парични трансфери.", "date": "2019.09.10", "title": "Николай Малинов е обвинен в шпионаж, Решетников - със забрана да влиза в България (допълнена)"}
{"url": "https://www.dnevnik.bg/sport/2019/09/10/3961373_futbolistite_na_botev_plovdiv_minavat_testove_za/", "text": "Футболистите на \"Ботев\" (Пловдив) преминават психологически тестове за лоялност към клуба, съобщи dsport.bg. От пресслужбата на \"канарчетата\" потвърдиха пред \"Дневник\", като уточниха, че това е част от продължителен процес. Срещите с психолози започнали преди  дербито с \"Локомотив\" (1:1) , като първи минали служители на клуба. В момента постепенно тестове минават и футболистите. \"Това е дълъг процес, като целта е да се изградят индивидуални профили на всички футболисти и служители\", казаха от клуба пред \"Дневник\". Очаква се срещите да продължат и следващата седмица. Въпреки нестандартния ход засега тестовете протичали спокойно. В събота \"Ботев\" приема ЦСКА в среща от първенството.", "date": "2019.09.10", "title": "Футболистите на \"Ботев\" (Пловдив) минават тестове за лоялност към клуба"}
{"url": "https://www.dnevnik.bg/bulgaria/2019/09/10/3961382_mvr_shte_napravi_proverka_na_sluchaia_s_izteklite/", "text": "МВР ще направи проверка по случая с изтеклите интимни снимки на приятелката на кандидата за кмет на София Борислав Игнатов, когато постъпи искане от нея. Това съобщи вътрешният министър Младен Маринов, цитиран от БНР. \"До този момент нямаме искане от заинтересованата страна да извършим проверка. Ако има такова искане от конкретно лице, ще бъде извършена проверка и тогава мога да дам отговор. Такова обвинение пряко към МВР не е отправяно от заинтересованата страна. Ако бъде отправено, пак казвам, ще извършим проверка и ще дадем информация\", каза министърът. В края на миналата седмица сайтът \"Пик\" публикува интимни снимки на жената след като приятелят й беше издигнат за кандидат - кмет от \"Демократична България\". Самият Игнатов в изявление преди ден поясни, че снимките са направени преди повече от 10 години от човек, когото неговата настояща приятелка е обичала и му се е доверила, но след края на връзката мъжът ги използвал за шантаж и изнудване, а по-късно ги пуснал в интернет. По думите му, тя е предприела всичко необходимо снимките да бъдат свалени. Незабавно  подала и жалба в МВР,  към която предава и флашка с разпространените против волята ѝ снимки. Следствието обаче не дало резултат. Какво е \"порно за отмъщение\" и как въпросът е уреден законодателно в развитите демократични държави четете  тук.  Как реагираха журналистите четете  тук. ", "date": "2019.09.10", "title": "МВР ще направи проверка на случая с изтеклите интимни снимки само ако пострадалата поиска"}
{"url": "https://www.dnevnik.bg/analizi/2019/09/10/3960975_okupirani_ot_ljubov_politicheska_ikonomiia_na_perioda/", "text": "                         Обяснение на случилото се, дадено на 24 август 1968 г. от руски офицер пред Милан Кундера Това прозрение, записано от Кундера три дена след окупацията на Чехословакия от войските на Варшавския договор, е типично. То свидетелства за нагласите в червената армия, която нахлува в страната, за да унищожи чешката съпротива. Най-доброто описание на случилото се тогава може да бъде намерено в \"Смазването на Пражката пролет\" на Ангел Филчев. Покрай честването на различни годишнини и съсредоточаване в собствения опит обикновено се забравя, че не само 1968 г., но и целият период до 1989 г. в тази част на Европа се характеризира с общи закономерности. Изведени емпирично, те съставят политическата икономия на онези години. Ето за какво става дума. В България на 1947–1948 г. всяка политическа опозиция на съветския режим е премахната физически. Стенограмата на доклада (юли 1947 г.) на Мейнард Б. Барнс, представител на САЩ в Съюзническата комисия в София, показва безсилието на международното присъствие. Положението не е много различно в другите страни. Чешката съпротива срещу Хитлерова Германия, далеч не само комунистическа, завзема властта в Прага на 5 май 1945 г. За три години тя е напълно ликвидирана. До средата-края на 1948 г. на аграрни и \"дребнобуржоазни\" партии е разрешено да участват в избори, а някъде те имат премиери и ръководят правителства. \"Желязната завеса (Рухването на Източна Европа 1944 – 1956)\" на Ан Апълбаум, в перфектен превод на Борислав Гаврилов за издателство \"РИВА\" (2017 г.), много добре реконструира историята на онези години. Окупацията навсякъде има и стопански или по-скоро грабителски измерения. Дори от Чехословакия и Полша, които преди са разрушени и ограбени от германската агресия, е демонтирана и изнесена в СССР половината от промишлените предприятия. След Втората световна война страните от Западна Европа са длъжници на САЩ. За да не претърпят загуби от разрухата, САЩ финансират анти-хитлеровата коалиция (включително СССР) и възстановяването на Европа. Съветска Русия (олицетворена от Сталин и Молотов) принуждава страните от Източна Европа да не се кандидатират за такова финансиране. Дръзналите да мислят за участие в Плана \"Маршал\" са заплашени с война, а някои \"смелчаци\" - от Ян Масарик в Чехословакия до Трайчо Костов в България, въпреки моралната святост на първия и злодеянията на втория в служба на Москва, са ликвидирани заради тези им предпочитания. Насилието, убийствата и скалъпените трибунали са повсеместно явление. Трудно е да се каже къде има най-много жертви. Изглежда все пак, че това е днешна Словения, където те са около 100 хиляди. Повечето са избити от партизаните и режима на Тито. В Куба, с население, сравнимо с България, жертвите също са повече. Насилието доказва съпротивата. \"Горяните\" се преживяват като типично български феномен на въоръжена съпротива срещу режима. Но в тази част на Европа има поне 15 такива движения, като в някои от страните (в Балтийските страни и Румъния) те така и се и наричат – \"горски братя\". Тези въоръжени групи почти навсякъде (без Чехословакия) съществуват до началото на 60-те години. Особеното за отделните страни е, че някъде те са националистически (Албания) и са остатък от армиите на съответните държави (Полша и Балтийските страни). Общото е, че те навсякъде биват подкрепяни, а редиците им попълвани, най-вече от селяни, отчаяни от изземването на собственост. Навсякъде издръжката на окупационните части, изземването на промишлени предприятия от Съветския съюз (също добре описано от Апълбаум), експроприацията на банки, индустриална и градска собственост, закрепостяването на граждани и селяни, изземването на спестявания и пр. мероприятия на новия режим водят до невиждан дори по време на войната стопански хаос. Фактическата забрана за участие в Плана \"Маршал\" налага задлъжняване на тези страни към СССР и контролираните от него банки на СИВ. През 1967 г. със същите \"аргументи\" на Унгария е забранено да стане член на МВФ. Същото налага и парични \"реформи\". Няма място да се опишат те за всички страни, но една от първите и най-тежки такива реформи е тази в България от май 1952 г. Тогава левът се обезценява в съотношение 100 към 4, а личните спестявания са \"платени\" при съотношение от 100 към 1 до 100 към 4. Едно от подробните описания на този случай дължим на Данаил Вачков, а описанието на последвалите фалити – на него и на Мартин Иванов. Унгария преди войната (1938 г.), по време на войната (1944 г.) и веднага след нея (1946 г.) е малко по-богата от Австрия по БВП на човек на населението. През 1948 г. Чехословакия по този показател е равна на Австрия. През 1945 г., въпреки преврата, убийствата и хаоса, България е малко по-богата от Гърция и повече от два пъти по-богата от Румъния. По-малко от век по-късно, през 1988 г., България е с 10% по-бедна от Румъния, с 25% по-бедна от Чехословакия и Унгария, с 30% по-бедна от Гърция и с 45% по-бедна от Австрия. За да се задържат гражданите в страната, те са де факто закрепостени. Наскоро бяха публикувани данни, според които през 1950 г. частните пътувания зад граница на български граждани са били около 1 200, служебните – също толкова, а по-малко от 1 000 чужденци са били допуснати в България. Статистиката за целия период от 1945 до 1956 г. е много интересна. За сведение: днес пътуванията на месец са около 400 хиляди. Демокрацията очевидно е отнела на някого контрола върху пътуванията на съгражданите. Това също може да буди съжаление. Такова не е изразено, но този контрол е част от историята. За да се задържат гражданите в лагера, е изградена Желязната завеса. Интересно е да се изследва броят на жертвите при опит за напускане на страните без разрешение. За България засега има приблизителна оценка на опитите за бягство, извършени от граждани на ГДР – 3-4 хиляди (от 1961 до 1989 г.). Предполага се, че убитите са поне 2 000, но няма точни изследвания. Дори по скромни оценки броят на жертвите е по-значителен от броя им по границата с ФРГ. Привилегиите, предоставени на хората, извършили убийства, не бяха отнети. Командирите на българската армия от нахлуването в Чехословакия си отидоха от този свят с почести. За да се удържат страните в лагера, включително републиките на бившия СССР, има армия. Освен за окупация, армията е използвана с тази цел през 1948 (Берлин и Чехия), 1953 (Берлин), 1956 (Унгария), 1961 (Берлин), 1968 (Чехословакия), 1979 (Афганистан, Грузия и Казахстан) и 1989-1990 (Армения и Азербайджан). Главният съветник на операцията по нахлуване в Чехословакия, известен със \"стратегията\" \"е чехите, без да ги питате за имената им\" е военнопрестъпник. Но за заслугите му за \"победата\" през 1968 г. той става \"герой на Съветския съюз\", като между 1969 и 1985 г. е награден с около 20 най-високи отличия от страните във Варшавския договор (четири от тях от Чехословакия, пет от България). В Русия постоянно се издигат паметници на този човек, последният - през април 2018 г. Не съвсем отдавна, през 2015 г., главният прокурор на България предизвика конституционно дело, според решението по което излиза, че нахлуването в Чехословакия не е \"престъпление срещу мира\" по смисъла на чл. 31, ал. 7 от Конституцията. Дори един мой близък познат, колега и приятел, преобразил Русия в началото на 90-те и с основание смятан за един от най-просветените реформатори на Източна Европа, в книгата си \"Гибелта на една империя. Поуки за съвременна Русия\" (първото руско издание е от 2006 г., българското – от 2017 г.) никъде не споменава агресията на Варшавския договор спрямо Чехословакия. Но обсъжда тази на Германия от 1938 г. И от анализа, който прави на неефективността на съветската икономика, следва, че СССР е помагал на страните от СИВ. Всичко казано по-горе и много друго \"демокрацията им го отне\". На бившите привилегировани. Тийнейджърите и младежите на 1968 г. обаче промениха тази част от света към по-добро.", "date": "2019.09.10", "title": "\"Окупирани от любов\". Политическа икономия на периода 1944–1989 г."}
{"url": "https://www.dnevnik.bg/skorost/avtomobilna_industriia/2019/09/10/3959035_avtosalonut_vuv_frankfurt_otvaria_vrati_v_otsustvieto/", "text": "В отсъствието на знакови за автомобилната индустрия марки като Fiat Chrysler Alfa Romeo, Jeep, Peugeot, Citroen, Toyota и Volvo днес във Франкфурт с първия от двата пресдни отвори врати автосалона във Франкфурт. Според германския анализатор Матиас Шмид, цитиран от \"Форбс\", на изложението няма да са представени брандове, които държат около 30% от пазара на нови автомобили в Европа. Това обаче не е изненада, като от няколко години липсващите марки от изложенията в Женева, Париж и Франкфурт привличат вниманието не по-малко от изложителите (каква е причината можете да прочетете  тук ). Предстои да видим дали това ще се отрани на посещаемостта на автосалона, който привлича около 850 хиляди посетители всяка година. Мотото на изложението във Франкфурт тази година е \"Да шофираш бъдещето\" (Driving tomorrow) и това не е поза. За анализаторите именно това изложение бележи истинското навлизане на електромобилите. Volkswagen ще покажат първият им автомобил, създаден от началото с мисълта да е на ток - ID3. Плановете на концерна са в следващите десет години да пусне 70 коли с електродвигатели, като продава 22 милиона бройки от тях. Honda и Porsche разкриват първите си серийни електромобили, докато от Mercedes разширяват гамата си от коли на ток с вана EQV Изложението във Франкфурт идва в доста тежки за индустрията времена, заради спада на продажбите на големи пазари като Китай, Индия, Русия, Бразилия, Европа и неяснотите покрай Брекзит, и въвеждането на нови еко регулации на Стария континент. Но на шоуто притесненията нямат място. Там властва блясъка, като всичко най-ново може да се види от широката публика между 12 и 22 септември. Обявените до момента премиери", "date": "2019.09.10", "title": "Автосалонът във Франкфурт отваря врати в отсъствието на големи концерни"}
{"url": "https://www.dnevnik.bg/evropa/2019/09/10/3960693_fon_der_laien_predstavia_novata_evrokomisiia_bulgariia/", "text": "Бъдещата Европейска комисия започва да добива все по-ясни очертания. След като получи имената на всички кандидати за еврокомисари, днес Урсула фон дер Лайен, избрана да наследи Жан-Клод Юнкер начело на най-могъщата евроинституция, ще представи екипа си и структурата му. Тя ще встъпи в длъжност на 1 ноември, като до тогава може и да има изненади в състава на Комисията, защото Европейският парламент трябва да одобри номинациите след изслушване на всички кандидати. Какво да очаква България? Въпреки че София настояваше еврокомисар Мария Габриел да продължи с досегашното си портфолио (цифрова икономика и цифрово общество), основният акцент в речта на Урсула фон дер Лайен по време на посещението й  в София  бе образованието, което доведе до спекулации, че Габриел ще получи работа, смятана за една от низшите, що се отнася до правомощия, посочва EurActiv. Това се потвърди и от изтекла информация в бюлетина на \"Агенция Европа\" (Bulletin Quotidien Europe). Такъв пост има и в момента - на унгареца от хърватски произход Тибор Наврачич. Към него са добавени още младежки политики и спорт. През годините ресорът е включвал още гражданско общество и езиково многообразие и е вероятно най-известен с програмата \"Еразъм\" за обмен на студенти и Болонския процес за сближаване и признаване стандартите във висшето образование. Според  сайта  на Европейската комисия Генерална дирекция \"Образование и култура\" разработва и провежда политиките на Комисията в областите  \"Култура и медии\" ,  \"Спорт\" ,  \"Образование и обучение\" ,  \"Младеж\"  (на всеки от линковете има подробности за конкретните политики в дадената област). Ако това бъдеще разпределение се потвърди, ще е далеч от  желанието на премиера Бойко Борисов  за важен ресор, в който, по думите му, парите не са предварително разпределени. Той дори говори за \"Киберсигурност\", докато образование и младежки политики е много далеч от този сектор.      Макар и да има някаква близост със сегашните отговорности на Габриел, преместването ѝ в такъв ресор ще изглежда в противоречие с неписания принцип досегашни еврокомисари да получават кариерно издигане в екипа на следващата Комисия. В бюлетина на \"Агенция Европа\",  съдържащ списък с евентуалното разпределение на постовете , например, срещу името на австриеца Йоханес Хан (бивш комисар за регионалната политика и настоящ комисар за съседската политика и преговорите за разширяване) е записано \"Вътрешни работи\". Освен това генерална дирекция \"Образование и култура\" всъщност има генерален директор и еврокомисарят има по-малка тежест. А областите образование, младеж и култура попадат сред политиките, в които ЕС има компетентността да подкрепя, координира или допълва действия на държавите членки, тоест не може да приема правно обвързващи актове, изискващи те да хармонизират своите закони и разпоредби. Когато Наврачич получи поста през 2014 г., имаше коментари, че му е дадено слабо портфолио предвид конфликтите на унгарското правителство с ЕС заради нарушаване на европейските ценности, а образование и култура е една от областите, в които сътрудничеството на ниво ЕС е най-слабо. В края на август евродепутатът Андрей Ковачев коментира пред  БНР , че \"няма никаква връзка между това, което се случи в България, свързано с изтичането на данните от НАП и ресора на българския еврокомисар. Нека да не забравяме, че това се случва във всяка страна членка на ЕС. В Бундестага бяха изтекли данни\". Малко преди това се появиха спекулации, че на Габриел ще бъде предложено  да отговаря за земеделието , за което премиерът  коментира :  За какво ти е ресор \"Земеделие\"? Там парите са разпределени ясно и точно за всички държави. Какво ще направиш с ресор \"Земеделие\"?\" На Европейския съвет в началото на юли Бойко Борисов заяви, че Мария Габриел е била предложена за поста върховен представител на ЕС за външната политика и сигурността, но  България е отхвърлила това предложение.  В отговор на въпрос Борисов уточни, че е отказал поста на върховен представител, защото тогава се губи позицията на комисар и няма как България да има и двете – комисар с реален ресор и преговарящ за външната политика. Вчера премиерът  изрази увереност, че  България ще има \"ресор, който хем ще ни харесва, хем е модерен, хем достоен\" за нея и \"с поне три пъти по-голямо финансиране от досегашното\" без да даде повече подробности. Ако бъде предложена за въпросния позиция, тя ще трябва да се яви на изслушване пред комисията по култура и образование в Европейския парламент, където членове са Андрей Слабаков и Асим Адемов. Още имена Според \"Политико\" ирландецът   се очаква да отговаря за търговската политика на ЕС. Това е любопитно предвид, че покрай страстите за Брекзит и статута на ирландско-британската граница именно кандидатът на Дъблин ще води евентуалните преговори в следващите две години за формата, който трябва да придобият търговските отношения с Обединеното кралство, след като вече е напуснало съюза и единния пазар, напомни в. \"Айриш индепендънт\". На чешкия кандидат  е било предложено порфолио, фокусирано върху въпроси, свързани с демокрацията, включително върховенство на закона, дезинформация, намеса в избори и реч на омразата, като постът е възможно ще има зам.-председателски ранк. Предложението вероятно е част от опитите на Фон дер Лайен да се сближи със страните от Вишеградската четворка – Полша, Унгария, Чехия и Словакия. Някои централноевропейски лидери обвиняват отиващата си комисия, че несправедливо се фокусира върху региона, що се отнася до проверки за върховенството на закона. Според източник Фон дер Лайен иска някой от бивша комунистическа страна от Централна и Източна Европа за тази позиция. В бюлетина на \"Агенция Европа\" се описва, че според информацията досега в структурата на комисията \"Фон дер Лайен\" ще има двама равнопоставени зам.-председатели - социалистът   и подкрепяната от либералите датчанка  . Те вероятно ще са с новия статут на изпълнителен зам.-председатели (или вицепрезидент), за да се \"издигнат\" над зам.-председателя Жозеп Борел, върховен представител на ЕС по външните работи и сигурността. В списъка срещу Тимерманс е записано \"Климат\", а срещу Вестагер - \"Цифрова икономика\" (близък до досегашния ресор на Мария Габриел). \"Гардиън\" отбелязва, че изборът на Унгария за еврокомисар ще се сблъска с трудности в Европейския парламент, след като евродепутати предупредиха, че проблемите на Будапеща с върховенството на закона не може да бъдат игнорирани. Номинираният  , описван като изпълнител на волята на премиера Виктор Орбан, бе унгарски правосъден министър от 2014 г. докато не беше избран за евродепутат през май. Архитект на плановете за нова система от съдилища в страната, той е критикуван, че ограничава правомощията на съдебната система. Докато бе министър въведе серия от закони, предизвикали правни конфликти с Европейската комисия, към която сега смята да се присъедини. Съблюдаваше законодателството, криминализиращо помощта за бежанци, и мерките, довели до изгонването на Централноевропейския университет от Будапеща. В \"подлежащият на промени\" вариант на \"Агенция Европа\" отчетливо се вижда, че   като \"Бюджет\" (Белгия), \"Икономика и финанси\" (Финландия), \"Вътрешен пазар\" (Италия), \"Финансови услуги\" (Люксембург).   поляците (\"Земеделие\"), румънците (\"Транспорт\"), латвийците (\"Енергетика\"), словаците (\"Сигурност\"). Унгарците, които настойчиво искаха \"Разширяване и отношение със съседите\", в този вариант са поставени в \"Хуманитарна помощ\". Чехите, които очакваха някакъв цифров сектор, са посочени с новия и неизвестен като съдържание ресор \"Върховенство на закона\". Какво следва? За разлика от Съвета на ЕС и Европейския парламент, където членовете се избират пряко, еврокомисарите  трябва да следват сложна процедура , за да встъпят в длъжност, отбелязва EUobserver. Фон дер Лайен ще е първата жена, председател на еврокомисията. Тя трябва да заеме поста на 1 ноември 2019 г. за петгодишен мандат с екип от 26 комисари.  Срокът за номинации за еврокомисари изтече  на 26 август, като Великобритания заяви, че няма да има представител в ЕК заради Брекзит.      Целта на Фон дер Лайен да има баланс на половете стана възможна и сега се очертава Комисия с 13 жени (заедно с нея) и 14 мъже. В предишната администрация на Жан-Клод Юнкер имаше девет жени от общо 28 комисари. Преди да встъпи в длъжност новата Европейска комисия, от 30 септември до 8 октомври Европейският парламент ще проведе публични изслушвания, за да оцени кандидатите. Всеки кандидат ще трябва да премине през тричасово изслушване пред комисията, отговаряща за определеното за него портфолио. При тази процедура може да се стигне до оттегляне на даден кандидат или промяна на портфолиото му. След изслушванията отговорните комисии ще изпратят оценките си на председателя на Европарламента Давид Сасоли. Когато приключи процесът, целият \"колеж\" от 27 нови комисари, включително зам.-председателите и върховния представител за външната политика и сигурността, трябва да бъде одобрен от Европейския парламент по време на сесията му през октомври в Страсбург. Ако Европарламентът не одобри комисията, трябва да се направят промени, преди да се проведе повторно гласуване. Говорител на ЕС обаче отбеляза, че на практика парламентът не гласува за новата комисия, освен ако няма абсолютна сигурност за успех. След като парламентът даде одобрението си, Европейският съвет официално ще назначи Европейската комисия с квалифицирано мнозинство – 72% от държавите членки, представляващи най-малко 65% от населението на ЕС. Обикновено месец по-късно всички членове на еврокомисията трябва да положат клетва в Съда на ЕС в Люксембург, обещавайки да спазват договорите на ЕС.", "date": "2019.09.10", "title": "Фон дер Лайен представя новата Еврокомисия, България се готви за \"понижение\""}
{"url": "https://www.dnevnik.bg/sport/2019/09/10/3961013_futbolnite_nacionali_zapochvat_misiia_obigravane_ot/", "text": "Националният отбор по футбол започва от Дъблин опита да намери подходящия състав и ритъм с надеждата да получи възможност за класиране за Евро 2020. Три дни след  загубата с 0:4 от Англия  воденият от Красимир Балъков състав гостува на Ирландия в приятелска среща. Двубоят е тази вечер от 21.45 ч. Селекционерът обяви, че ще направи промени спрямо \"Уембли\". Целта му е да види възможно най-много играчи, за да може впоследствие да прецени кои биха били най-подходящи за евентуалния опит за атака на европейското през Лигата на нациите. \"Ще имаме доста смени и доста играчи, които не играха срещу Англия, ще започнат. Искаме да видим всички, които сме извикали, за да знаем с какво разполагаме за бъдеще\", каза Балъков. \"Квалификациите до края на годината искаме да използваме по най-добрия начин, за да сглобим възможно най-добър кадър, ако ни се отвори възможност през Лигата на нациите\", посочи той и допълни, че гледа \"сериозно\" на контролите. Успоредно с това ще се изиграят два мача от групата в квалификациите. Водачът Англия приема вдъхновения отбор на Косово, а Чехия гостува на Черна гора. България е в дъното с две точки от пет срещи.", "date": "2019.09.10", "title": "Футболните национали започват мисия \"обиграване\" от Дъблин"}
{"url": "https://www.dnevnik.bg/sviat/2019/09/10/3960735_zelenski_vurna_zadurjanite_ot_rusiia_no_na_kakva_cena/", "text": "Новият украински президент Володимир Зеленски направи голям удар през уикенда с успешната, първа по рода си размяна на затворници с Москва. Този напредък обаче може да наложи на Киев опасни отстъпки в бъдеще, предупреждават експерти и медии. Встъпил в длъжност през май, Зеленски - бивш актьор без опит в политиката, изпълни едно от предизборните си обещания, като издейства от руския президент Владимир Путин освобождаването на 35-те най-известни украински затворници, включително на кинорежисьора Олег Сенцов и 24-мата моряци, пленени при морски инцидент в края на 2018 г. \"В политически план това е голям успех за Зеленски\", изтъква украинският политически аналитик Володимир Фесенко. Още повече че всички размени с Москва бяха блокирани от три години, а украинските затворници, посрещнати в Киев от държавния глава, бяха почетени като герои в цялата страна. В замяна обаче Зеленски бе принуден да предаде на Москва бивш военен командир на проруските сепаратисти, смятан за един от ключовите свидетели по делото за катастрофата на малайзийския пътнически самолет от полет МН17, свален преди пет години над зоната на бойни действия в Източна Украйна. И тъй като международното разследване стигна до извода, че боингът е бил свален от руска ракета, това решение разгневи Холандия, изгубила 196 свои граждани в трагедията. Хага напразно настояваше Киев да не изпраща този затворник в Русия, категорично отричаща да е замесена в катастрофата. \"Висока цена\" \"Да предадеш заподозрян по делото за МН17 е висока цена\" за \"една скромна стъпка към мира\", коментира например влиятелното британско сп. \"Икономист\". Популярният германски всекидневник \"Билд\" вижда тук дори \"двойна победа за Владимир Путин - той си връща единствения задържан заподозрян, а Европа губи част от доверието си в Украйна, пренебрегнала апела на Холандия\". А подкрепата на Запада пред лицето на Москва е от решаващо значение за Киев, чиито отношения с могъщия му съсед са в небивала криза, откакто Русия анексира през 2014 г. украинския полуостров Крим и последва война със сепаратистите, взела оттогава близо 13 000 жертви. Украйна и западняците обвиняват Русия, че е подстрекател на тази война и снабдява бунтовниците с бойци и оръжия, включително ракетата, послужила за свалянето на МН17, което Москва продължава да отрича. Обаче Западът, който наложи санкции на Русия и на свой ред понесе икономически щети, е уморен от петгодишния практически замразен конфликт и може да се възползва от случая, за да окаже натиск на Зеленски да направи и други спорни отстъпки, например федерализация на страната, смятат експерти. Натиск от Запад \"Западът със сигурност ще ни притиска да си уредим проблема с Русия. Писнало им е вече от него\", признава украински източник, добре запознат с темата. Според него украинските власти ще трябва трябва да проявят смелост, \"за да извлекат максимално възможното от това положение\", залагайки на стремежа на Москва да издейства отменяне на санкциите. Има обаче \"шансове за известен напредък\" в Източна Украйна, посочва той. На посещение в Москва днес са френските министри на външните работи и на въоръжените сили, които ще имат срещи с руските си колеги. Париж иска да се възстанови базата за \"доверие\" с Русия. Според Володимир Фесенко \"Западът разбира, че съществуват \"червени линии\", които Украйна няма да прекрачи\". Но в бързането да постигне споразумение, украинският президент, нетърпелив да сложи край на бойните действия и амбициран да върне сепаратистките територии в лоното на Киев, поема риск \"да падне в капаните, заложени от Путин\", предупреждава анализаторът. В този контекст предстоящата среща за мир в т. нар. нормандски формат, която ще събере през септември лидерите на Украйна, Русия, Германия и Франция - първата от три години насам, буди известни тревоги в Украйна. Договаряйки размяната на затворници, Зеленски показа, че \"е готов на спорни отстъпки, за да постигне целта си\". Но \"никой никога не е виждал\" неговия мирен план и \"никой не знае какви отстъпки ще склони да направи той\" на срещата на върха, отбелязва новинарският сайт \"Украинска правда\". /БТА", "date": "2019.09.10", "title": "Зеленски върна задържаните от Русия, но на каква цена"}
{"url": "https://www.dnevnik.bg/sport/2019/09/10/3961054_snimka_na_denia_ot_vladivostok_do_vashington_-_da/", "text": "Президентът на ФИФА Джани Инфантино се срещна с президента на САЩ Доналд Тръмп във Вашингтон. Там двамата говориха по темата за мястото на женския футбол. \"Скоро ще обявим инициативи в тази насока\", каза швейцарецът. Тръмп се пошегува, че ще трябва да удължи втория си мандат, за да може да достигне до световното за мъже през 2026 г., на което домакини ще са САЩ, Канада и Мексико. \"Надявам се да си спомняш за мен тогава\", каза президентът на САЩ, а гостът му отвърна: \"О, разбира се, разбира се\".", "date": "2019.09.10", "title": "Снимка на деня: От Владивосток до Вашингтон - да срещнеш Путин и Тръмп за пет дни"}
{"url": "https://www.dnevnik.bg/politika/2019/09/10/3961078_ako_bude_izbrana_fandukova_shte_ima_zam-kmet_po/", "text": "Ако бъде избрана за нов мандат на предстоящите местни избори, сегашният кмет на София Йорданка Фандъкова планира да назначи в екипа си заместник по дигитализацията. Това съобщи самата тя в интервю за Нова телевизия. Електронната община, новите е-услуги за гражданите и бизнеса и повече прозрачност са приоритетите й, каза Фандъкова, която вече обяви, че ако спечели, ще работи с изцяло нов екип. Тя е поканила Ай Ти специалисти, които да подготвят нова структура на общината. Кметът каза, че няма да излиза в отпуск преди официалния старт на предизборната кампания, защото има много работа. Даде за пример предстоящата сесия на общинския съвет, на която трябва да се гласуват обезщетения за пет междублокови пространства в \"Младост\", които да бъдат спасени от застрояване. Фандъкова повтори, че ще предложи на депутатите промяна в законодателството, с която освен последващ контрол възложителят на ремонти да може да осъществява и предварителен. Ще се засили и ролята на съсловните организации на проектантите и архитектите, така че архитектурните бюра да са по-отговорни, когато участват в обществени поръчки, коментира тя по повод проблемите при ремонта на централната градска част. Запитана дали може да разчита на гласовете на градската десница, Фандъкова отговори, че ГЕРБ е дясна партия и работи в сътрудничество с най-старата дясна партия - СДС. Освен това разчитала на преценката и гласовете на хората, а не на партийните централи.", "date": "2019.09.10", "title": "Ако бъде избрана, Фандъкова ще има зам.-кмет по дигитализацията"}
{"url": "https://www.dnevnik.bg/razvlechenie/2019/09/10/3960892_fotogaleriia_tomi_hilfiger_i_zendaia_s_shik_ot_70-te_v/", "text": "Във втория сезон на своята дизайнерска колаборация Томи Хилфигер и певицата Зендая пренесоха публиката на Седмицата на модата в Ню Йорк в знаковата за харлемския джаз музикална зала \"Аполо\".", "date": "2019.09.10", "title": "Фотогалерия: Томи Хилфигeр и Зендая с шик от 70-те в \"Аполо\""}
{"url": "https://www.dnevnik.bg/na_put/2019/09/10/3960826_dronove_shte_bdiat_nad_poklonnicite_po_kamino_de/", "text": "Властите на испанската област Галисия предвиждат покупката на дронове, които да осигуряват бързата доставка на медицинско оборудване в помощ на изпаднали в беда поклонници, съобщават местните медии. През областта минава най-известният в света поклоннически маршрут \"Пътят на Св. Яков\" или \"Камино де Сантяго\", финалната точка на който е в катедралата \"Св. Яков\" в главния град на Галисия Сантяго де Компостела. Годишно стотици хиляди хора изминават поклонническите маршрути, дълги общо около 1500 км, чиято крайна цел е западноиспанският град, където се пазят мощите на този ученик на Христос. По официални данни през 2018 г. общият брой на получилите сертификат е 327 хил. души като 18% от тях са били на възраст над 60 г. Идеята на местните власти е дроновете да доставят електрокардиографи, дефибрилатори и друга животоспасяваща техника в случай на сърдечна атака. Системата ще бъде интегрирана с Бърза помощ и със спешния телефон 112. Предвиденият бюджет е 1.1 млн. евро, информира АВС. Идеята е системата да заработи до 2021 г. Тогава в Испания ще бъде отбелязана Годината на св. Яков и се очаква особено голям наплив на посетители, особено през юли, когато на 25-и - неделя, е денят на патрона.", "date": "2019.09.10", "title": "Дронове ще бдят над поклонниците по Камино де Сантяго"}
{"url": "https://www.dnevnik.bg/politika/2019/09/10/3961082_metodi_lalov_otkazva_da_gleda_deloto_zaradi_koeto/", "text": "Съдията от Софийския районен съд Методи Лалов, който подаде оставка в началото на август, но съдийската колегия на Висшия съдебен съвет така и не го освобождава засега, заяви пред Би Ти Ви, че няма да гледа никое дело след предизвестието си за напускане. След като на два пъти съдийската колегия не събра кворум, за да гласува оставката на Лалов, вчера излезе с нов аргумент, за да го задържи в съдебната система - съдията не се бил произнесъл по мярка за неотклонение на задържан по дело, което му е било разпределено в края на юни. Затова съдийската колегия реши да му даде възможност да се произнесе, за да \"не отказва правосъдие\". Лалов, който изчаква освобождаването си от съдебната система, за да се включи в активната политика, нарече вчерашното решение \"поредния случай на саморазправа\" и \"илюстрация на беззаконието\". \"Законът постановява, когато един съдия е в предизвестие, да не разглежда дела, по които не е постановил актове. Тогава делото трябва да бъде разпределено на друг съдия\", коментира днес Лалов и добави, че един задържан седи в затвора, защото администрацията на Висшия съдебен съвет \"се разправя\" с него. Той увери, че в едномесечния срок на предизвестието си е приключил всичките си дела. \"Няма да разгледам нито едно дело допълнително не защото ме мързи, това е принципен въпрос\", заяви съдията. Лалов подчерта, че дисциплинарното производство, което тече в инспектората на Висшия съдебен съвет срещу него, ще продължи и след оставката му, защото такава е процедурата и тезата, че с напускането на съдебната система цели да осуети административно наказание, е абсурдна. Освен това добави, че законът забранява да се оповестяват конкретни факти от проверка на инспектората - нещо, което в неговия случай е станало. \"Дисциплинарната отговорност няма нищо общо с желанието ми да напусна. Дисциплинарното производство ще продължи, както те решат. Чакам ги от май 2017 г да приключи това дело, и ще ми кажат че бягам аз?!\", възмути се Лалов, който възнамерява да оглави листата на \"Демократична България\" за местните избори. ,", "date": "2019.09.10", "title": "Методи Лалов отказва да гледа делото, заради което съдебният съвет го държи на работа"}
{"url": "https://www.dnevnik.bg/politika/2019/09/10/3961097_v_rukovodstvoto_na_rusofili_imalo_hora_i_ot_gerb_i_ot/", "text": "В ръководството на движение \"Русофили\" има представители и на ГЕРБ, и на СДС, и на \"Атака\", затова то няма как да работи политически в полза на Русия. Това коментира пред Би Ти ви задържаният вчера и освободен като свидетел по дело за шпионаж срещу България бивш главен редактор на \"Дума \" и секретар на движението Юрий Борисов. Той даде пример с кмета на Казанлък Галина Стоянова (ГЕРБ) и депутата от Атака Станислав Станилов, които са зам.-председатели. Борисов разказа, че бил разпитван в продължение на четири часа от двама следователи и след това от следовател пред съдия с едни и същи въпроси. Той обявил пред тях, че е \"готов да съдейства напълно в борбата с народните врагове\". В хода на разпитите въпросите се въртели около финансирането на \"Русофили\" и ролята и влиянието на руския ген. Леонид Решетников в българската политика, разменяли се и шеги, се разбра от думите на Борисов. Така, той като \"смекчаващо вината му обстоятелство\" съобщил, че освен русофил е и почетен гражданин на два американски щата, което било прието със смях. Самите следователи също се шегували като един от тях казал, че \"цената на дините също е информация\" и трябвало да задават по-конкретни въпроси. Организацията \"Русофили\" е следена отдавна, опитват се да й вменяват работа в полза на Русия, а целта е сплашване срещу русофилска дейност, каза Борисов. \"Тикаха ме към това, че Решетников иска да влияе на политиката в България,\" добави той.", "date": "2019.09.10", "title": "В ръководството на \"Русофили\" имало хора и от ГЕРБ, и от СДС, и от \"Атака\""}
{"url": "https://www.dnevnik.bg/photos/2019/09/10/3960825_fotogaleriia_pohodut_pamet_za_utre/", "text": "Граждани се събраха на 9 септември в градинката пред \"Кристал\", Калин Манолов от инициативния комитет за \"Поход на паметта\" обясни, че целта на обиколката е да се запознаят младите хора, които са родени след падането на тоталитариня режим, чрез историята на 9 емблематични сгради на режима, с неговия репресивен характер. Професионални историци от СУ \"Св. Климент Охридски\" - доц. Валери Колев, главен асистент Светослав Живков, асистент Ангел Златков , доц. Михаил Груев, директор на Държавна агенция \"Архиви\", запознаха с историята на всяка от сградите.", "date": "2019.09.10", "title": "Фотогалерия: Походът \"Памет за утре\""}
{"url": "https://www.dnevnik.bg/sport/2019/09/10/3961101_kontuziia_naloji_promiana_v_sustava_na_voleibolistite/", "text": "Розалин Пенчев отпадна от състава на България за европейското първенство по волейбол. Посрещачът е получил контузия в последния момент и няма да пътува с отбора, съобщиха от федерацията. Мястото на Пенчев ще заеме състезателят на \"Нефтохимик\" Георги Петров. Тодор Скримов е възстановен и е готов за игра след травмата, която получи в решителния мач срещу Бразилия в квалификацията за Токио 2020. Европейското започва в четвъртък и ще се проведе във Франция, Словения, Белгия и Холандия. Българският отбор е в група А в Монпелие заедно с домакина Франция, Италия, Гърция, Румъния и Португалия. Преди заминаването на отбора  селекционерът Силвано Пранди заяви, че е близо до изграждането на балансиран състав . Той е уверен, че волейболистите са преодолели поражението срещу Бразилия и пропуснатата възможност за класиране за олимпийските игри. \"Имаше положителни и отрицателни неща в последните два мача. За мен е важно, че сме там, където очаквах да сме, а именно близо до постигането на основната ми цел да изградим балансиран отбор\", каза Пранди.", "date": "2019.09.10", "title": "Контузия наложи промяна в състава на волейболистите за европейското"}
{"url": "https://www.dnevnik.bg/sviat/2019/09/10/3961137_djak_ma_podava_ostavka_ot_rukovodstvoto_na_alibaba_dnes/", "text": "Китайският предприемач Джак Ма, основателят на онлайн платформата \"Алибаба\" (Alibaba), която е най-голямата компания за електронна търговия в света, се оттегля като председател на съвета на директорите, информира агенция \"Асошиейтед прес\". Ма се оттегля от днес като част от плана за предаване на ръководството на компанията, обявен преди година. Това се случва в момент, когато бързо променящият се сектор е изправен пред несигурността, породена от  американо-китайската търговска война.  През септември 2018 година, когато навърши 54 години, той се отказа от поста изпълнителен директор. Ма ще остане член на \"Алибаба партнършип\" (Alibaba Partnership) - група от 36 души, които имат правото да номинират по-голямата част от съвета на директорите на компанията. Успехът и колоритният му начин на живот го направиха един от най-разпознаваемите китайски бизнесмени. Компанията в момента се оценява на 480 млрд. долара, а  Ма е най-богатият човек в Китай  с лично богатство от 38.6 млрд. долара, допълва Би Би Си. Бизнесменът е роден в бедно семейство в източния китайски град Ханчжоу и започва кариерата си като учител. Купува първия си компютър на 33-годишна възраст и е изненадан, когато в резултатите от търсенето му за \"бира\" не излиза нито една китайска марка. Без компютърно образование, той основава  \"Алибаба\"  в апартамента си, след като убеждава група приятели да инвестират в начинанието му. През 1999 г. Ма създава \"Алибаба\", за да свърже китайските износители с американските търговци на дребно. Компанията обаче вече пренасочи вниманието си към обслужване на растящия потребителски пазар на Китай. Вътрешният бизнес е допринесъл за 66 процента от приходите от 16.7 млрд. долара, отчетени през тримесечието до края на юни. /БТА", "date": "2019.09.10", "title": "Джак Ма подава оставка от ръководството на \"Алибаба\" днес"}
{"url": "https://www.dnevnik.bg/biznes/2019/09/10/3961146_promishlenoto_proizvodstvo_se_sviva_s_blizo_procent/", "text": "Промишленото производство през юли се свива с 0.9% спрямо година по-рано, показват календарно изгладените данни на Националния статистически институт. Спрямо юни обаче има ръст от 0.8%. На годишна база спад има в производството и разпределението на електрическа и топлоенергия и газ - с 2.4%, и в преработващата промишленост - с 1.1%, а ръст - в добивната промишленост - с 4.4%. По-значително намаление в преработващата промишленост има при производството на метални изделия, без машини и оборудване - с 19.2%, производството на облекло - с 8.4%, производството на текстил и изделия от текстил, без облекло - с 6.9%, производството на основни метали - с 5.1%. Най-голямо увеличение е отчетено при производството, некласифицирано другаде - с 29.5%, производството на превозни средства, без автомобили - с 25.8%, печатната дейност и възпроизвеждането на записани носители - с 18.3%, производството на лекарствени вещества и продукти - с 13.4%.  Спрямо юни увеличение спрямо предходния месец е регистрирано в добивната промишленост - с 6.9%, и в производството и разпределението на електрическа и топлоенергия и газ - с 1.4%, а намаление - в преработващата промишленост - с 0.1%. По-значителен спад в преработващата промишленост се наблюдава при ремонта и инсталирането на машини и оборудване - с 12.5%, производството на текстил и изделия от текстил, без облекло - с 6.6%, обработката на кожи; производството на обувки и други изделия от обработени кожи без косъм - с 5.4%. По-съществено увеличение е регистрирано при: производството на тютюневи изделия - с 39.8%, производството, некласифицирано другаде - с 11.9%, производството на превозни средства, без автомобили - с 11.2%, производството на лекарствени вещества и продукти - със 7.1%.", "date": "2019.09.10", "title": "Промишленото производство се свива с близо процент"}
{"url": "https://www.dnevnik.bg/kultura/2019/09/10/3961100_test_za_gramotnost_predlaga_aleia_na_knigata_-_sofiia/", "text": "Седмото издание на \"Алея на книгата - София\" започва днес, а неговото официално начало ще бъде дадено от 17.00 часа в специално обособения литературен кът до паметника на Алеко Константинов на бул. \"Витоша\". Изложението продължава до 15 септември и в него се включват над 70 издателства, съобщават организаторите. Програмата предлага срещи с писатели като Ангел Игов, Светослав Т. Тодоров, Димитър Тонин, Добри Божилов, Романьола Мирославова и Камелия Кучер. На сцената ще излезе и Свилен Ноев от \"Остава\", за да представи биографичната книга на групата \"аз Остава\" на издателство Scribens. Тазгодишното издание предлага и безплатни тестове по грамотност. На 14 септември (събота) от 15.00 до 17.00 часа всеки, желаещ да провери знанията си по български правопис и пунктуация, може да направи диктовка или да реши езиков текст, както и да се консултира с млади учени от БАН за най-често допусканите грешки. Участниците ще си тръгнат със стикери \"Написаното остава. Пиши правилно!\", които могат да залепят върху табели или надписи на публични места, в които открият правописни грешки. Тези, които се справят най-успешно, ще получат награди. Тестовете са възможни благодарение на съдействието на Института за български език \"Проф. Любомир Андрейчин\". Програмата за най-малките включва срещи с Петя Александрова и нейната стихосбирка \"Как да порасна\", с Катерина Нейнска и Светломира Минкова и тяхната нова книга \"Фен и Бибит в Приказната гора\" и концерт на детска вокална група \"Сладки пуканки\" към Националния дворец на децата. Седмото издание на \"Алея на книгата - София\" ще се осъществи в пешеходната част на бул. \"Витоша\", между бул. \"Патриарх Евтимий\" и ул. \"Узунджовска\". Шатрите, в които ще са разположени издателствата, ще работят всеки ден от 10.00 до 20.00 часа.", "date": "2019.09.10", "title": "Тест за грамотност предлага \"Алея на книгата - София\""}
{"url": "https://www.dnevnik.bg/kultura/2019/09/10/3961168_ga_na_milko_lazarov_shte_e_bulgarskoto_predlojenie_za/", "text": "Филмът на режисьора Милко Лазаров \"Áга\" бе избран да бъде българското предложение в надпреварата за наградата на Американската филмова академия \"Оскар\" в категорията чуждоезичен филм, обявиха от Националния съвет за кино с председател Владимир Андреев. \"Áга\" е копродукция между България, Германия и Франция и е втори игрален филм на Милко Лазаров след първия \"Отчуждение\" от 2013 г., който бе селектиран във Венеция. Оператор на лентата е Калоян Божилов, а  съсценарист е Симеон Венциславов . Филмът разказва за живота на ескимосите Нанук и Седна, които мечтаят да се съберат с дъщеря си Ага, избрала живота в града и загърбила традициите. Сюжетът е посветен на начина, по който модерният свят променя взаимоотношенията между хората. Главните роли във филма изпълняват Феодосия Иванова, Михаил Апросимов и Галина Тихонова. Миналата седмица  лентата тръгна по кината в САЩ  с премиерна прожекция на 4 септември във Film Forum в Ню Йорк. През 2018 г. прожекция на  \" Áга\" покори \"Берлинале\" , с което стана първият български филм от 29 години насам, получил възможността да закрие големия форум.", "date": "2019.09.10", "title": "\"Áга\" на Милко Лазаров ще е българското предложение за \"Оскар\""}
{"url": "https://www.dnevnik.bg/sport/2019/09/10/3961152_shumaher_e_priet_za_taino_lechenie_v_parij/", "text": "Легендарният пилот във Формула 1 Михаел Шумахер е приет в болница \"Помпиду\" в Париж, съобщи \"Паризиен\". Според информацията германецът ще премине тайно лечение, като той ще се подложи на трансплантация на стволови клетки от известния френски хирург Филип Менаш. Състоянието на Шумахер е забулено в тайна, след като преди пет години бившият пилот на \"Ферари\" получи травма на главата след ски инцидент в Алпите. Дълго време германецът беше поддържан в медицинска кома, а през януари  семейството му съобщи, че той е \"в най-добрите ръце\". Шумахер е най-успешният състезател във Формула 1 с 91 победи. Германецът е седемкратен световен шампион в надпреварата.", "date": "2019.09.10", "title": "Шумахер е приет за тайно лечение в Париж"}
{"url": "https://www.dnevnik.bg/zelen/2019/09/10/3961104_fotogaleriia_dobrovolcite_i_pticite_na_pomoriiskoto/", "text": "Тази година традиционната бригада на сдружение \"Зелени Балкани\" в защитена зона \"Поморийско езеро\" се е провела от 5 до 7 септември. За пръв път такава доброволческа работна ваканция се провежда през 1996 г. и оттогава \"Зелени Балкани\" я организират всяко лято.", "date": "2019.09.10", "title": "Фотогалерия: Доброволците и птиците на Поморийското езеро"}
{"url": "https://www.dnevnik.bg/analizi/2019/09/10/3961179_vreme_e_obshtinskiiat_bjudjet_da_se_vurje_sus/", "text": "                         В навечерието на местните избори Институтът за пазарна икономика отправи поглед към потенциала за бъдещето развитие на общините в България. Водещ мотив на събитието беше променящата се индустрия у нас през последните 10 години и възможността на общините да провеждат адекватни политики в бързо променящата се среда. Българската икономика се трансформира в годините след икономическата криза и все повече се ориентира към сектори с по-висока добавена стойност. За последните 10 години най-голям ръст на наетите лица се наблюдава в ИКТ сектора (информацонни и компютърни технологии). Това е и секторът с най-високи заплати в страната – средната заплата в него е над максималния осигурителен праг. Тази динамика обаче се концентрира предимно в София (ръст от над 30 хил.) и в известна степен в Пловдив и Варна. Макар през последната една-две години да се чуват добри новини от различни места, другите икономически центрове все още не успяват да привлекат достатъчно на брой компании в сектора на информационните технологии, които да натежат на местния пазар на труда. Промишлеността също се променя – докато производството на компютърна техника, машини и оборудване, електрически съоръжения и превозни средства увеличават броя на работещите в тях. Тези две групи производства на практика са вече с изравнен брой на наетите лица, докато преди 10 години разликата беше два пъти в полза на мебелите и облеклата. Добавената стойност на един нает във въпросните по-динамични сектори е и поне два пъти над тази в традиционните мебели и облекла. Добрата новина е, че за разлика от ИКТ сектора, новата промишленост с по-висока добавена стойност е видима в почти всички области на страната, а не е фокусирана единствено в най-големите две-три общини. Тези процеси показват, че въпросът вече не е просто да се откриват работни места (заетостта е рекордна), а да се търсят такива производства, който са с по-висока добавена стойност, дават по-високи заплати и могат да променят средата. Общините трябва да са особено активни в този процес, тъй като от тях зависят условията на място за потенциалните инвеститори. Именно това, наред с качеството на живот по места, трябва да бъде в центъра на дебатите по време на местните избори. Въпреки подобреното състояние на общинските бюджети през последните години, оценките на ИПИ показват, че Парадоксално, в период на икономически растеж и поредни бюджетни излишъци, общините нямат ресурс да провеждат адекватна местна политика и не могат да променят ефективно публичната среда. През 2018 г. разходите на местно ниво в България възлизат на 7,2 млрд. лв. Данъчните приходи на общините обаче са едва около 1 млрд. лв. На практика, от всеки 7 лева, похарчени на местно ниво, едва 1 лев е собствен данъчен приход на общината. Другото са трансфери от държавата, европейски субсидии и неданъчни приходи. Липсата на адекватен собствен ресурс и зависимостта на трансфери и субсидии са основен проблем пред регионалното развитие в България. Вярваме, че е назрял моментът общините в България да получат част от това, което така или иначе се генерира като данъчен приход от местното население. Дискусиите през последните 10 години ни убедиха, че най-правилният ход за решаването на този проблем е, като се преотстъпят част от приходите от подоходното облагане към общините. Общинският бюджет да се върже със състоянието на местната икономика, броя на заетите и техните заплати. Предложението, което през годините е широко изказвано и от много други експертни общности и е познато в обществото, е 1/5 от приходите от облагането на доходите да бъдат автоматично преотстъпвани към общините, като парите следват личната карта – щом по лична карта си жител на дадена община, то 1/5 от твоя подоходен данък ще отива именно там. По наши изчисления това е ресурс в рамките на 800 млн. лв., който почти ще удвои собствените данъчни приходи на общините. Вярваме, че това е най-правилната стъпва в посока към реална фискална децентрализация. Официален старт на кампанията ще бъде даден официално в началото на ноември – дни след провеждането на втория тур от местните избори – с връчване на отворено писмо до министър-председателя и министъра на финансите. Повече за кампанията на ИПИ виж на новата страница:  dvenasto.bg Виж повече за регионалното развитие и профилите на 28-те области в страната на специализираната страница на ИПИ:  Регионални профили: показатели за развитие", "date": "2019.09.10", "title": "Време е общинският бюджет да се върже със състоянието на местната икономика"}
{"url": "https://www.dnevnik.bg/biznes/2019/09/10/3961165_nai-goliamo_uvelichenie_na_personala_do_kraia_na/", "text": "Резултатите от най-новото изследване на ManpowerGroup за заетостта в България показват, че 11% от 621 анкетирани работодатели планират да увеличат персонала си през следващите три месеца, 5% предвиждат намаление, а 4% не са сигурни за плановете си за наемане. По-голямата част обаче - 80%, не обмислят да нито да наемат, нито да съкращават служители. Данните от изследването сочат още, че за второ поредно тримесечие от 12% в периода октомври-декември. За сравнение, средно за страната се очаква заетостта през последните три месеца на годината да нарасне със 7%. През третото тримесечие на годината прогнозата за заетостта във Варна също е била за увеличение от 12%, а през последните три месеца на предходната година е била дори 16%. Данните на НСИ от 2003 г. насам показват колеблив ръст на заетостта в града с отчетливи пикове през 2008 и 2015 г. От 2016 г. има слаб, но все пак ръст. Средната работна заплата се доближава до средната за страната. През последните години в града бяха разкрити работни места за ИТ специалисти, каквито по традиция се съсредоточават в София, а в края на юни \"Кока-Кола\" отвори своя център за финансови услуги именно във Варна. Между октомври и декември се предвижда . Работодателите в Пловдив и София планират значително увеличение на работните места с прогноза от +8%, а прогнозата за Бургас е +5%. За разлика от предишното тримесечие търсещите работа в Русе могат да очакват благоприятен климат на наемане, предвид че прогнозата на работодателите регистрира най-голямото увеличение на тримесечна база и стига +4%. Намеренията за наемане остават без промяна в сравнение с предишното тримесечие и намаляват с един процентен пункт на годишна база. \"Работодателите в България споделят предпазлив оптимизъм по отношение на пазара на труда през четвъртото тримесечие на 2019 г. Скромните им намерения за наемане на служители отразяват забавения икономически растеж, както и многоочакваните резултати от предстоящите избори\", коментира Александър Хангимана, управляващ директор на ManpowerGroup Балкани, цитиран от самата компания. \"От друга страна, 11% от работодателите в страната планират да увеличат работната си сила през следващите три месеца и тази положителна тенденция се отнася за всички пет региона и за почти всеки индустриален сектор. Въпреки това търсенето и на висококвалифицирани, и на нискоквалифицирани служители надвишава предлагането и виждаме как борбата за специфични таланти се увеличава всеки ден в редица сектори\", допълва той. Последните данни също разкриват, че работодателите в осем от десетте индустриални сектора предвиждат да увеличат заетостта до края на годината. За второ поредно тримесечие на наемане на служители с прогноза от +14%. Както сектор \"Производство\", така и сектор \"Транспорт, складове и комуникации\" отчитат прогноза от +10%. В същото време прогнозата в три сектора – \"Електричество, газ и вода\", \"Публичен и социален сектор\" и \"Търговия на едро и дребно\", е +8%, докато секторите \"Минно дело\" и \"Хотелиерство и ресторантьорство\" очакват застинал пазар на труда. В сравнение с предишното тримесечие очакванията за заетостта значително се увеличават в секторите \"Земеделие, горско стопанство, лов и риболов\" и \"Строителство\" със съответно 7 и 6 процентни пункта. Сектор \"Производство\" отчита ръст от три процентни пункта на тримесечна база, докато плановете за наемане в сектор \"Търговия на едро и дребно\" се подобряват с 4 процентни пункта. В сравнение с четвъртото тримесечие на 2018 г. перспективите за наемане се увеличават в шест от десетте индустриални сектора. В периода октомври-декември се очаква нивата на заетостта да се увеличат във всички четири според размера си организации. За второ поредно тримесечие работодателите от големите предприятия (250+ служители) отчитат най-активния пазар на труда с прогноза от +20%. Намеренията за наемане на работодателите от малките предприятия (10-49 служители) се подобряват с един процентен пункт в сравнение с предишното тримесечие и прогноза от +7%, а работодателите от средно големите предприятия (50-249 служители) отчитат прогноза от +6%.На тримесечна база работодателите от микропредприятията (по-малко от 10 служители) отчитат най-значителното подобрение от пет процентни пункта и прогноза от +6%.", "date": "2019.09.10", "title": "Най-голямо увеличение на персонала до края на годината се очаква във Варна"}
{"url": "https://www.dnevnik.bg/biznes/2019/09/10/3961187_stroitelniiat_sektor_raste_s_43_prez_juli/", "text": "През юли строителната продукция е нараснала с 4.3% спрямо същия месец на предходната година, показват календарно изгладените данни на Националния статистически институт. В сравнение с юни предварителните данни също сочат ръст - от 1.7%. Годишният ръст се определя от увеличението при сградното строителство от 8.3%, докато при гражданското/инженерното строителство е регистрирано намаление с 0.8%.  След сезонното изглаждане на данните спрямо юни продукцията от гражданското/инженерното строителство се увеличава с 2.6%, а от сградното строителство - с 1%.", "date": "2019.09.10", "title": "Строителният сектор расте с 4.3% през юли"}
{"url": "https://www.dnevnik.bg/biznes/2019/09/10/3961392_rabotodateli_poiskaha_ot_cacarov_da_se_razsledva/", "text": "Асоциацията на индустриалния капитал в България (АИКБ) поиска от главния прокурор Сотир Цацаров проверка на свободния пазар на електроенергия за нерегламентирани сделки и извършени престъпления на енергийната борса. Това е станало на проведена официална среща между представители на работодателската организация и главния прокурор, съобщи асоциацията. В срещата е участвал и зам. главният прокурор Иван Гешев. Според нея през последната година спекулативният ръст на цените на електроенергията нанася сериозни щети върху индустрията, като влошава конкурентоспособността й на международните пазари, допълнително оскъпява стоките и услугите в страната, забавя ръста на доходите. \"Категорично мога да заявя, че високата цена на електроенергията на борсата се дължи на злоупотреба с господстващото положение (пазарна концентрация) на група компании, които медиите свързват с едно лице и тенденциозното бездействие от страна на лица с управителни функции в Български енергиен холдинг, ТЕЦ \"Марица-изток 2\" и др.\", заявил председателят на АИКБ Васил Велев, цитиран от пресцентъра си. Тази и други големи бизнес организации неколкократно поставяха проблема за нарушения на свободния пазар на ток, но досега ресорните ведомства не са установили такива. Велев разказал, че през юли на платформата \"Ден напред\" е имало дни, в които средната цена за 1 MWh базова мощност е била най-скъпата в цяла Европа, като в някои дни стойността й е между два и три пъти по-висока от средната за ЕС. Заради спекулативния ръст и нерегламентираните сделки АИКБ и Асоциация на организациите на българските работодатели са сезирали Министерството на енергетиката, Комисията за защита на конкуренцията, Комисията за енергийно и водно регулиране, прокуратурата и Европейската комисия. Велев запознал Цацаров и с \"най-масовата кражба\" в България - злоупотребите при издаване на болнични листове. Според организацията въведената през 2010 г. практика първите три дни болнични да се поемат от предприятията облекчава измамите, тъй като работодателите не разполагат с механизъм за контрол.  Данните на организацията за последните три години сочат, че има общ ръст на броя на издадените болнични листове, като около празнични и почивни дни издаването им се увеличава с близо 1/3. Най-много болнични листове спрямо наетите работници и служители се издават в Стара Загора, Кюстендил, Ямбол, Перник и Габрово. Следват Пловдив, Враца, София, Благоевград и Велико Търново. Най-сериозен ръст за периода 2016-2018 г. е отчетен в София-област и София-град - съответно 12.64% и 9.42%. След тях се нареждат Шумен, Ямбол, Пловдив, Русе и Враца. Председателят на асоциацията цитирал и данни за изплатените болнични от осигурителната система. Повторил предложението на асоциацията първите три дни болнични да не се плащат изобщо. ", "date": "2019.09.10", "title": "Работодатели поискаха от Цацаров да се разследва свободният пазар на ток"}
{"url": "https://www.dnevnik.bg/bulgaria/2019/09/10/3961406_kratki_novini_sindikat_poiska_1000_lv_minimalna_zaplata/", "text": "                         . \"Подкрепа\" иска 1000 лв. минимална заплата За минимална заплата от 1000 лв. настоява синдикатът \"Подкрепа\" при обсъжданията на бюджета за догодина. Икономическият съветник Ваня Григорова коментира, че именно тази сума отговаря на производителността на труда. Правителството предвижда минимналното възнаграждение през 2020 г. да стане 610 лв. вместо досегашните 560 лв. Според Григорова нивото на заплатите в България е една четвърт от средноевропейските, а производителността - 50%. Емилия Кралева ще представлява България в службата на ООН във Виена Със заповед на премиера Бойко Борисов от длъжността заместник-министър на външните работи е освободена Емилия Кралева, съобщи пресслужбата на кабинета. От утре Кралева поема поста на постоянен представител на България при Службата на ООН, преговорите и форумите на ОССЕ и международните организации във Виена.", "date": "2019.09.10", "title": "Кратки новини: Синдикат поиска 1000 лв. минимална заплата"}
{"url": "https://www.dnevnik.bg/sport/2019/09/10/3961403_kristiano_ronaldo_poluchava_poveche_ot_chetiri_ot/", "text": "Звездата на \"Ювентус\" Кристиано Роналдо получава по-голяма заплата, отколкото взимат футболистите в четири от отборите в Серия А. Това показват данните за възнагражденията в италианското първенство, публикувани от \"Гадзета дело спорт\". Средствата за заплати в Серия А достигат рекордните 1.360 млрд. евро. Ако се добавят и парите за треньорите, сумата става около 1.5 милиарда. Роналдо очаквано е най-скъпо платеният футболист, като получава 31 млн. евро годишно. За сравнение, целият бюджет за заплати на играчите на последния в класацията \"Верона\" е 25 млн. евро. В \"Бреша\" сумата е 28 млн. евро, а в \"Удинезе\" и \"Спал\" е по 30 млн. евро. Властелинът в последните години \"Ювентус\" е отговорен за около 20% от общата стойност на заплатите, като дава 294 млн. евро на играчите си. Общо осем от най-добре платените футболисти в Серия А играят за шампиона. Освен \"бианконерите\" има още четири клуба, отделящи над 100 млн. евро за заплати - \"Интер (139 млн. евро), \"Рома\" (125 млн. евро), \"Милан\" (115 млн. евро) и \"Наполи\" (103 млн. евро).", "date": "2019.09.10", "title": "Кристиано Роналдо получава повече от четири от отборите в Серия А"}
{"url": "https://www.dnevnik.bg/bulgaria/2019/09/10/3961376_partii_niama_da_plashtat_za_izborite_na_saita_pusnal/", "text": "След обществения и медиен отпор на публикации на сайта ПИК партиите масово започнаха да дават заявка, че ще го изключат от плановете си за предизборната кампания, съобщава  сайтът \"Клуб Z\"  след запитвания към политическите партии. Поводът е публикувани в ПИК лични снимки на приятелката на кандидата на \"Демократична България\" за кмет на София Борислав Игнатов. В отговор премиерът и лидер на ГЕРБ Бойко Борисов коментира, че партията се е отказала от ПИК като възможна платформа за предизборни изяви. В съобщение до медиите лидерът на БСП Корнелия Нинова още преди няколко дни заяви, че от половин година е разпоредила представители на ПИК да не бъдат допускани на \"Позитано\" 20. Пресаташето на партията Жанет Пашалиева коментира, че БСП няма да използва сайта ПИК като платформа за предизборната кампания. В отговор на питането на \"Клуб Z\" ДПС обявиха, че все още не са дискутирали въпросите за медийните партньорства за вота. Вицепремиерът, министър на отбраната и лидер на ВМРО Красимир Каракачанов също е дал заявка, че партията му няма да ползва услугите на агенцията. От НФСБ обявиха, че не могат да кажат, а от \"Атака\" не отговориха. От \"Воля\" казаха, че не ползват сайта като платформа. Кандидатите за кметове на София Йорданка Фандъкова, Мая Манолова и Борис Бонев също обявиха, че няма да работят със сайта.", "date": "2019.09.10", "title": "Партии няма да плащат за изборите на сайта \"Пик\""}
{"url": "https://www.dnevnik.bg/kultura/2019/09/10/3956901_s_premieren_spektakul_zapochva_noviiat_sezon_na/", "text": "С концерт-спектакъл, посветен на традиционната българска сватба, ще започне новият творчески сезон на Националния фолклорен ансамбъл \"Филип Кутев\". Той ще бъде представен в няколко града в страната, като два от концертите ще се състоят до края на септември. \"Така се оформиха нещата, че решихме тази премиера да бъде ориентирана около сватбата. Всичко е много разнообразно като музика, костюми, като танцова и музикална лексика\", разказа за \"Дневник\" директорът на ансамбъла проф. д-р Елена Кутева. За първи път спектакълът \"Ела се вие, превива\" ще бъде представен на  , където ще бъде неговата предпремиера. След това ансамбълът ще излезе пред публиката в  Всички концерти са с начален час 19 ч., а билетите вече са в продажба в  мрежата на \"Ивентим \".      В концерта зрителите ще могат да видят както нови танцови постановки, така и музикални произведения и песни, казва още директорът. В творческия състав са главният хореограф на ансамбъла Ивайло Иванов, диригентът на хора Георги Генов и творческият директор и диригент Георги Андреев. Спектакълът се състои от четири големи музикално-танцови картини, които чрез разказа си представят българските сватбени и предсватбени обичаи от четири региона на България, разказа за \"Дневник\" хореографът на \"Филип Кутев\" Ивайло Иванов. \"Чрез тях искаме да предадем истинската атмосфера и традиции, както и нравите на българите отпреди 150 години\".      Последната му танцова постановка, чиято премиера ще бъде част от спектакъла \"Ела се вие, превива\", е сюжетна и носи името \"Кара севда\". В нея присъства елементът на сватбата, но акцентът е върху разказването на историята - \"Идеята дойде най-вече от сборника \"Диви разкази\" на Николай Хайтов. Това е основата. Има много балкански елемент вътре, тъй като на Балканите има един такъв феномен на крайни емоции, т.е. този кипящ котел от страсти го представяме чрез изкуство на сцената - рисуваме живи картини, които максимално вярно и силно да върнат зрителя в епохата, в съответната история, да предизвикат в него силни асоциации, защото това е силата на изкуството\", допълва Иванов.      Освен новите произведения ансамбълът ще изпълни и музикално-танцовата постановка \"Тракийска сватба\", която композиторът Филип Кутев и хореографът Маргарита Дикова създават през 70-те години. Тя проследява най-важните моменти от сватбата и подготовката за нея в района на Източна Тракия. Последно ансамбълът я представи през април в зала 1 на НДК като част от спектакъла \"Балканска сватба\" съвместно с Държавния ансамбъл на Сърбия \"Коло\" и гръцкия фолклорен ансамбъл от Ксанти \"Ликио Елинидон\". Това беше вторият от поредицата концерти, които трите състава ще направят заедно. Последният предстои да се играе в Белград през ноември. През новия творчески сезона \"Филип Кутев\" ще представи и един нов музикален концерт с името \"Танцова музика без танци\". Той ще бъде през февруари, а в него ще участват артистите от хора и оркестъра на ансамбъла. Певиците ще направят и няколко концерта с православна музика.", "date": "2019.09.10", "title": "С премиерен спектакъл започва новият сезон на ансамбъл \"Филип Кутев\""}
{"url": "https://www.dnevnik.bg/analizi/2019/09/10/3961388_motivite_na_vss_za_metodi_lalov_sa_nezakonni/", "text": "                         Уважаеми членове на Съдийската колегия на ВСС, Обръщаме се към вас във връзка с взетите от вас на вчерашното ви заседание решения относно оставката на съдията Методи Орлинов Лалов от Софийския районен съд (СРС). Както е широко известно, съдията Лалов, бивш председател на СРС, е афиширал политически амбиции за участие в избори и по тази причина е подал оставка като съдия, считано от 3 септември тази година. На вчерашното си заседание Съдийската колегия, заседаваща редовно при кворум по Закона за съдебната власт (ЗСВ), не е гласувала оставката на съдията Лалов, а вместо това е отложила гласуването. Мотивите за отлагане на решението за освобождаването на Лалов са два: Първият е, че оставката му не била разгледана от Комисията за атестирането и конкурсите (КАК), каквото било изискването на Закона за съдебната власт. Вторият – защото отказал да се произнесе по постъпило в срока на предизвестието му искане за промяна на мярката за неотклонение \"задържане под стража\" на непълнолетен подсъдим по дело, което му е било разпределено в края на юни. Конституционният съд (решение No 1 от 31.01.2017 г. по конст.д. No 6/2016 г., докл. Стефка Стоева) е категоричен, че \" Тя е механизъм за доброволно прекратяване на правоотношението по различни причини – здравословни, семейни, неудовлетвореност от работата, невъзможност да я изпълнява и др. При подаването на оставка се запазва моралното и професионално достойнство на напускащия, а в определени случаи едновременно с това се подобрява и функционирането на съответния орган на съдебната власт. и не го поставя в зависимост от никакви условия или от упражняване на други правомощия от Висшия съдебен съвет, извън правомощието да приеме оставката.\" Единственото предвидено в ЗСВ отраничение на правото на оставка - висящ дисциплинарно производство - е обявено за противоконституционно от КС като накърняващо правото на оставка на магистрата. ЗСВ не предвижда изписването на решения по дела и произнасянето по каквито и да било висящи дела като основание за издаване на благоприятния за магистрата констативен административен акт на Съдийската колегия за прекратяване на магистратското правоотношение поради оставка. Ал. 2 на чл. 166 задължава магистрата да се произнесе по вече разпределените му дела и преписки, но не въздига непроизнасянето на магистрата в пречка за освобождаването му от дължност. Такава е и досегашната практика на ВСС, който е освобождавал поради подаване на оставка и изтичане на срока на предизвестието Противопоставяме се на всякакви опити под каквито и да било предлози да бъде потъпквано правото на българския магистрат на оставка, признато му от конституцията на страната. Призоваваме ви да ревизирате незаконното си решение.", "date": "2019.09.10", "title": "Мотивите на ВСС за Методи Лалов са незаконни"}
{"url": "https://www.dnevnik.bg/politika/2019/09/10/3961430_prezidentut_tezata_za_shpionaj_v_polza_na_rusiia_e/", "text": "Президентът Румен Радев очаква следствието да представи неоспорими факти за обвиненията в шпионство към председателя на движение \"Русофили\" Николай Малинов, за да не остане съмнение, че български институции са употребени в режисиран вътрешнополитически сценарий. Държавният глава коментира темата в Пловдив, съобщи \"Фокус\". По-рано днес  главният прокурор Сотир Цацаров съобщи , че Малинов е обвинен в шпионаж, а руският гражданин Леонид Решетников получава забрана да влиза в България. \"Това е изключително тежко обвинение. Очаквам от следствието да представи неоспорими факти. В противен случай ще остане съмнението, че български институции са употребени в режисиран вътрешнополитически сценарий. Очаквам наистина категорични доказателства, че българската външна политика не се е превърнала в заложник на вътрешнопартийни интереси и обслужваща интересите на управляващите\", каза президентът. \"Според мен здравият разум очевидно напуска българското политическо пространство и особено управляващите\", заяви Румен Радев в отговор на въпрос дали е атака срещу президентската институция разпитът на социолога Живко Георгиев – член на Стратегическия съвет при президента, за проведено от него социологическо проучване преди президентските избори. По думите на Румен Радев, част от твърденията за Живко Георгиев, свързани с разпитите, са абсурдни и нелепи. \"Аз съм избран с гласовете на 2 млн. българи и подобни твърдения и инсинуации са обида най-вече към тези хора\", заяви Румен Радев, цитиран от пресслужбата си. \"Мисля, че безсилието на управляващите да се справят с тежките проблеми в страната и пълният провал на правителството в стратегически за европейското ни развитие приоритети се изражда в паническо търсене на враг, така че хората да се противопоставят непрекъснато един на друг и да не могат да се обединят в търсене на отговорност за проблемите и провалите днес\", каза президентът днес. Генерал-лейтенант Леонид Решетников е бивш служител на външното разузнаване на Русия. Пенсионира се като началник на Информационно-аналитичния управление на Службата за външно разузнаване. От 2009 г. е директор на руския институт за аналитични изследвания, който обслужва президентството и външното министерство. Назначен е с указ на президента Владимир Путин, а мандатът му изтече на 4 януари 2017 г. Пред руска телевизия \"Царьград\" и пред Георги Коритаров, Решетников каза, че лидерът на БСП Корнелия Нинова го е информирала през август 2016 г., че ген. Румен Радев ще е кандидатът на левицата за президент. Нинова първоначално отрече за срещата, а после каза пред Би Ти Ви, че Решетников лъже, че се срещал с нея да съгласува издигането на ген. Румен Радев за президент. В четвъртък тя призна, че се е виждала с руския генерал, но случайно и сред други хора, като въобще не са обсъждали Радев, а общата политическа обстановка.", "date": "2019.09.10", "title": "Президентът Румен Радев очаква неоспорими факти по обвиненията в шпионство (обновена)"}
{"url": "https://www.dnevnik.bg/razvlechenie/2019/09/10/3961451_guinet_poltrou_bila_kljuchov_iztochnik_v_razkritiiata/", "text": "Актрисата Гуинет Полтроу бе определена като ключова фигура в историята на \"Ню Йорк таймс\", където за първи път бяха публикувани редица обвинения за сексуално посегателство срещу Харви Уайнстийн, което след това доведе до изключването на филмовия продуцент от неговата собствена компания и няколко съдебни дела, пише \"Гардиън\". В нова книга, озаглавена \"Тя каза: Пробивът на историята за сексуално посегателство, която разпали движение\", на Джоди Кантор и Меган Тухей - репортерите на \"Ню Йорк таймс\", чиято история на 5 октомври 2017 г. предизвика падението на Харви Уайнстийн, се твърди, че Полтроу се е страхувала да бъде цитирана, но се е превърнала в един от първите и много съществени източници, споделили своята история за сексуално посегателство и опитала да привлече и други актриси, които да говорят открито за това. В предаването Today Show авторките на книгата казват, че Гуинет Полтроу всъщност е била сред първите, откликнали на обажданията им. Те разказват още, че тя е била решена да помогне на разследването им, дори когато Харви Уанстийн се появил по-рано на парти в дома й и тя била принудена да се скрие в банята, докато разговаря с репортерите. Актрисата, която участва в редица филми на Уайнстийн, сред които и \"Влюбеният Шекспир\", по-късно е цитирана от Кантор и Рейчъл Ейбрамс да обвинява продуцента в сексуална злоупотреба. \"Бях дете, имах договор, бях вцепенена.\" След като тогавашният й партньор Брад Пит се конфронтира с Уайнстийн, тя споделя, че си е помислила, че той ще я уволни. Уайнстийн, който съвсем скоро ще се изправи на съд по обвинения в изнасилване и сексуална злоупотреба, отрича всички обвинения за сексуална дейност без взаимно съгласие. В изявление, публикувано вчера в изданието Deadline, представители на Уайнстийн поставят под въпрос нейното твърдение, че работата й е била заложена на карта. В него те твърдят, че актрисата идва от холивудско семейство, в което бащата е топ продуцент, а майката - известна актриса, а неин кръстник е Стивън Спилбърг. \"Не е имала нужда да прави филми с Харви Уайнстийн, тя го е искала и е спечелила топ отличия и е била най-високоплатената актриса за близо десетилетия, с Уайнстийн... Историята й за това как работата й е била поставена под залог е просто неоснователна.\" Кантор и Тухей описват и действията на адвокат Лиса Блум, която работи на страната на Уайнстийн. Нейно съобщение, написано през 2016 г., е цитирано в книгата. В него тя очертава план за това как обвиненията на Роуз Макгоуан да бъдат подкопани, цитирайки своя опит като представител на различни жертви. В него тя пише, че има опит с подобни на Роуз жертви, тъй като е представлявала много от тях. \"Можем да публикуваме статия за това как тя става все по-объркана, така че, когато някой я потърси в \"Гугъл\", да излиза това и така да я дискредитира.\" В интервю за \"Варайъти\" по повод книгата Макгоуън сподели, че онова, което тези хора са й сторили, е систематично и зло, както и че това е един от най-лошите случаи на манипулация, за които е чувала. Тя определя мейла на адвокатката за потресаващ и призовава да й бъдат отнети правата да практикува. След това Блум се извини в социалните мрежи повторно след първото си извинение от 2017 г. и написа, че се учи повече от грешките си, отколкото от своите успехи.", "date": "2019.09.10", "title": "Гуинет Полтроу била \"ключов източник\" в разкритията за Харви Уайнстийн"}
{"url": "https://www.dnevnik.bg/sport/2019/09/10/3961345_golemite_promeni_v_evroturnirite_stignaha_zadunena/", "text": "Революционните промени в евротурнирите, които се обсъждаха за 2024 г., са на път да бъдат отложени или отменени. Това е резултатът след първия ден от срещата между представителите на водещите европейски футболни клубове в Женева, съобщава Би Би Си. В основата на неодобрението на промените е, че УЕФА, националните първенства и европейските клубове не могат да стигнат до общо решение след преговори, продължаващи вече няколко месеца. Сред планираните промени на УЕФА е форматът в Шампионската лига да представлява четири групи по осем отбора, като част от мачовете да се играят през уикендите. Организацията вече направи стъпка към плана си за 2024 г. със стартирането на трети турнир. Това би позволило изпадане или изкачване в по-горна дивизия, като УЕФА се надява по този начин да предотврати превръщането на Шампионската лига в зона, запазена само за големите клубове.  Безпокойството на клубовете е, че промените ще доведат до по-големи приходи от състезанията на УЕФА, като това ще бъде за сметка на постъпленията от вътрешните първенства. Най-потърпевши ще са отборите във Висшата лига, които получават огромни суми заради телевизионния си договор. От друга страна, малките клубове виждат проблем в това, че не могат на напредват за сметка на големите отбори, които обират лъвския пай. Надеждата им е, че ще се намери решение за бързи действия, преди да се увеличи още пропастта с богатите клубове. ", "date": "2019.09.10", "title": "Големите промени в евротурнирите стигнаха задънена улица"}
{"url": "https://www.dnevnik.bg/sviat/2019/09/10/3961489_banka_pireos_shte_dava_pari_na_gurcite_koito/", "text": "Банка \"Пиреос\" ще плаща на длъжниците, които си обслужват кредитите навреме. Институцията започва програма за поощряване на кредитополучатели, които обслужват редовно заемите си и нямат неизплатени дългове, съобщи днес най-голямата гръцка банка, цитирана от агенция \"Ройтерс\". Програмата е опит да се създаде култура на редовни погасявания на кредитите в страна, където много от  хората, взели заеми , се мъчеха с връщането им по време на икономическата криза, посочва агенцията. Гръцките банки, които имат 80 млрд. евро  необслужвани кредити,  разпродават активи, които не са свързани с основната им дейност, и свиват мрежата си от клонове, за да намалят бремето. Процентът на  необслужвани кредити  в четирите основни гръцки банки, включително ипотеки, бе най-високият в ЕС през 2018 г. - над 12 пъти по-висок от средното ниво за съюза от около 3.2 процента. \"Пиреос\" съобщи, че през януари всяка година ще връща на кредитополучателите сума, равняваща се на еквивалента на 0.10-процентно намаление на лихвата по ипотечни кредити върху плащанията, направени през предходната година. \"Пиреос\" предлага и заеми за ремонт с преференциално ниски лихви. Програмата за поощряване ще обхване кредитополучатели, които са взели ипотечни кредити до края на 2014 г., съобщи още банката./ БТА", "date": "2019.09.10", "title": "Банка \"Пиреос\" ще дава пари на гърците, които изплащат заемите си навреме"}
{"url": "https://www.dnevnik.bg/bulgaria/2019/09/10/3961487_novi_praseta_v_zasegnatite_ot_chumata_stopanstva_-/", "text": "Най-рано септември догодина фермите и стопанствата, засегнати от африканската чума по свинете, където бяха умъртвени прасетата, да могат да започнат да отглеждат отново животни. Това ще е изискването, което планира да въведе Министерството на земеделието и храните, съобщи днес пред журналисти земеделският министър Десислава Танева. Макар животните да бяха умъртвени основно през лятото, а правилата по принцип са да се изчака една година преди репопулация в засегнатите ферми и стопанства, Танева коментира, че целта на удължения срок е да се намалят рисковете през летния сезон догодина, когато се регистрира пик на болестта. Така щял да се намали рискът както за повторна поява на заболяването, така и от щети за самите стопани. Министърът допълни, че ще изисква ветеринарите на Българската агенция за безопасност на храните стриктно да следят за спазването на правилата. Десислава Танева каза, че това изискване за репопулация ще влезе задължително и е независимо от новите правила и мерки за повишаване на биосигурността в стопанствата и фермите, които в момента се подготвят. Еврокомисията може да поеме до 75 на сто от разходите Земеделският министър съобщи, че около 20 на сто от общата популация на домашни свине в България е засегната до момента от чумата, като това са около 131 хиляди свине. Очакваният общ размер на разходите, в който влизат както умъртвяване, така и дезинфекция, обезщетения и др., е за около 23 милиона евро. Писмо с тази сума, план и мерки е изпратило министерството до Европейската комисия на 14 август. Еврокомисарят по здравеопазване и безопасност на храните Витянис Андрюкайтис е коментирал пред Танева, че обикновено еврокомисията реинбурсира около 75 на сто от исканата сума, като част от нея се плаща авансово. Нови мерки за защита и по-строг контрол Идеята на земеделското министерство е работната група, в която участват и външни експерти, включително се правят консултации и с европейски учени, да е готова с пакет от нови мерки за биозащита до края на септември тази година. А след това на тази база да се направят и необходимите законодателни и нормативни промени. Новите изисквания вече ще отговарят на фактите и на това, че африканската чума вече е настъпила в България. Танева коментира, че те ще са много по-сложни и комплексни, отколкото изискванията, наложени в екстремни условия с цел овладяване на кризата с болестта. Целта е прилагането им да доведе до трайно елиминиране на чумата. Засега Танева се въздържа да изброи мерките, като отбеляза, че те са твърде много и стъпват на световни и европейски практики и научни изследвания. Засега е ясно, че изискванията ще бъдат разделени на три в зависимост от вида стопанство – за индустриалните ферми, за фамилните ферми и за стопанствата, отглеждащи прасета за лични нужди. В стопанствата за лични нужди например ще могат да се отглеждат до три прасета, а мерките за биосигурност щели да могат да бъдат направени и от самите стопани със собствени сили. При желание да се отглеждат повече свине и животни за разплод хората ще трябва да регистрират фамилни ферми и да отговарят на по-строги изисквания, но в същото време ще могат да получат подпомагане за изграждането на нужните съоръжения и въвеждане на мерките по европейски програми за финансиране. Най-сериозни ще са правилата за индустриалните ферми, които също ще могат да кандидатстват за финансиране за направените подобрения и нови защити. Имаме и идея за облекчаване на режима за регистрация на прасетата за лични нужди, но това само по себе си не е достатъчно, регистрацията не носи допълнителна сигурност, ако ветеринарят си е затворил очите и просто е регистрирал едно стопанство с прасета, без то да е изпълнило каквито и да било мерки, заяви Танева. И допълни, че вече не можело да продължава практиката хората да гледат прасета, те да се разхождат свободно и да няма елементарни условия за биологична защита и чистота. Ще има също и нови правила и ясно описани изисквания също към ловците. Вече се провеждат и се планират нови обучения както на стопаните, така и за ловците и за други сектори, засегнати от ситуацията с африканската чума. Експертите на агенцията по безопасност на храните и на министерството дори били готови с чертежи и ясни разбираеми инструкции как да се организират новите стопанства, така че лесно да въведат новите мерки са защита. Ловците да извадят научни аргументи или да спазват правилата В отговор на въпрос във връзка с недоволство на част от ловците, които настояват за облекчени условия за лов и разрешения за отстрел на диви прасета и в инфектираните зони Танева коментира, че мерките не са плод на български решения и самоинициатива на националните институции, а са в резултат на световни и европейски практики и научни разработки. В отговорът пожела да се включи и присъстващият на пресконференцията еврокомисар по здравеопазване и безопасност на храните Витянис Андрюкайтис, който коментира, че би приел диалог по този въпрос, ако ловците кажат на каква научна база почиват техните искания и с какви научни аргументи се противопоставят на мерките. Сред новите мерки, планирани от министерството, са също и правила за проверка на багажите и за дезинфекция по границата. Свободното придвижване на стоки и хора наред с климатичните промени бяха посочени от Андрюкайтис като някои от сериозните фактори за разпространението на болестта. Умъртвяването е една от малкото мерки срещу чумата Попитан дали Европейската комисия е препоръчала избиването на прасетата в 20-километрова санитарна зона около засегнатите от чумата стопанства, Андрюкайтис коментира, че това е една от мерките, залегнали и в препоръките на европейските експерти, но как и в какви зони тя ще бъде прилагана зависи от конкретната ситуация в дадения район и от преценката на местните ветеринарни служби за това как се предвижда да се развива болестта в съответния район. Танева пожела да уточни, че са били умъртвявани прасета, когато те не са били регистрирани или не са отговаряли на мерките за биосигурност, нямали са нужните санитарни условия. А на места властите преценили дори зоната да се разшири и на 30 километра заради различни предпоставки, като например засилен трафик или повече индустриални ферми в близост. При липса на ваксина, при този трафик на хора и стоки, при климатичните промени... можем да прилагаме само такива непопулярни мерки, не го правим, защото на едни лоши хора някъде им се е приискало да умъртвяват животни, коментира още еврокомисарят по безопасност на храните. На няколко пъти еврокомисарят коментира, че високо оценява позицията на България по проблемите на африканската чума както в страната, така и за обединяване на усилията на всички европейски страни и транснационални мерки. На няколко пъти посочи, че България следва стриктно всички европейски изисквания и мерки и взима адекватни решения. Помолен да коментира предишни свои думи, че вероятно някой е подценил ситуацията с чумата, Андрюкайтис заяви, че не е бил разбран правилно и не е отправял критика към българското правителство. А е говорил за ситуацията в световен мащаб. Повече финансиране и ветеринари Еврокомисарят все пак отправи препоръки за по-сериозно финансиране на мерките за борба с чумата, за повече ветеринари и за осигуряване на по-сериозна подкрепа от местните власти и местните хора. Ако продължим усилията, след 3-4 години ще намалее значително броят на заболелите животни, прогнозира той. Днес и утре в София тече 14-ата годишна среща на Постоянната експертна група за африканска чума по свинете в Европа.", "date": "2019.09.10", "title": "Нови прасета в засегнатите от чумата стопанства - най-рано през следващия септември"}
{"url": "https://www.dnevnik.bg/politika/2019/09/10/3961423_ninova_za_zabranata_reshetnikov_da_vliza_v_bulgariia/", "text": "Няколко часа след като главният прокурор Сотир Цацаров обяви, че руският гражданин Леонид Решетников получава забрана да влиза в България, лидерът на БСП Корнелия Нинова обяви, че партията й не се меси в работата на прокуратурата. В отговор на въпрос на \"Дневник\" за забраната тя каза: \"Щом прокуратурата е решила така, сигурно има основания. Не се месим в тяхната работа.\" По-рано днес се разбра, че  председателят на сдружение \"Русофили\" Николай Малинов е обвинен в шпионаж , а руският гражданин Леонид Решетников получава забрана да влиза в България. \"Шпионаж в полза на чужда държава е едно от най-тежките престъпления по Наказателния кодекс. Разбира се, това трябва да бъде доказано и ние много внимателно ще следим оттук нататък дали и как ще бъде доказано\", обяви още Нинова. Преди време пред руска телевизия \"Царьград\" и пред журналиста Георги Коритаров бившият служител на външното разузнаване на Русия и тогавашен директор на Руския институт за аналитични изследвания Леонид Решетников обяви, че лидерът на БСП Корнелия Нинова го е информирала през август 2016 г., че ген. Румен Радев ще е кандидатът на левицата за президент. Нинова първоначално отрече за срещата, а после каза пред Би Ти Ви, че Решетников лъже, че се срещал с нея да съгласува издигането на ген. Румен Радев за президент. След това тя призна, че се е виждала с руския генерал, но случайно и сред други хора, като въобще не са обсъждали Радев, а общата политическа обстановка. По-рано днес президентът Румен Радев каза, че очаква следствието да представи неоспорими факти. \"В противен случай ще остане съмнението, че български институции са употребени в режисиран вътрешнополитически сценарий\", обяви още държавният глава (още четете  тук ). Разпитът на \"Русофили\" бил посегателство  В понеделник се разбра, че бившият главен редактор на \"Дума\" Юрий Борисов и проф. Ваня Добрева - член на широкото ръководство на БСП и на национално сдружение \"Русофили\", са разпитвани в Специализираната прокуратура. Днес Изпълнителното бюро на БСП излезе с позиция, в която оценява случилото се като провокация, както и като посегателство срещу свободата на словото и дейността на двамата. \"Те многократно публично са изразявали своите позиции за културно сътрудничество и икономическо сближаване между България и Русия, за сближаването между руския и българския народ. И това не ги прави престъпници. Те са свободни хора, които имат право на свободно мнение\", обяви днес Корнелия Нинова. Според нея това е и посегателство върху правото на хората да се сдружават свободно. \"Смятам, че се прави в момента и сега, за да се прикрият други скандали, предизвикани от правителството, и за да се използва случаят в предизборната кампания. Воден единствено от желанието си за оставане на власт на всяка цена, премиерът Борисов е готов на всичко, но вчера се минаха граници. С действията им вчера се провокира разделение на българския народ между русофили и русофоби отново, внасяне на страх, насъскване едни срещу други. Докато по този начин ни разделя и противопоставя, ни отнема най-ценното право - свободата; да се говори свободно, да се изразява свободно мнение, да се сдружават свободно българските граждани. Ето защо се обръщаме към всички, на които тази ценност е скъпа - категорично да се противопоставят на подобни действия, на които вчера бяхме свидетели\", посочи още Нинова. По-рано днес лидерът на \"Атака\" Волен Сидеров каза, че прокуратурата трябва да приложи същите мерки срещу президента Румен Радев и премиера Бойко Борисов, тъй като по думите му само преди няколко месеца двамата са се срещали с \"представители на КГБ на Владимир Путин\" и може да са предали важна информация.", "date": "2019.09.10", "title": "Нинова за забраната Решетников да влиза в България: Прокуратурата е решила, сигурно има основания"}
{"url": "https://www.dnevnik.bg/sport/2019/09/10/3961488_snimka_na_denia_arjentinska_fiesta_na_svetovnoto_po/", "text": "Аржентина отстрани Сърбия във вълнуващ мач на световното по баскетбол в Китай и се класираха за полуфиналите. Южноамериканците се наложиха с 97:87 и сложиха край на надеждите на съперника си да стигне до медалите.", "date": "2019.09.10", "title": "Снимка на деня: Аржентинска фиеста на световното по баскетбол"}
{"url": "https://www.dnevnik.bg/sviat/2019/09/10/3961444_reshetnikov_-_pravoslavniiat_imperec_svurzal_celiia_si/", "text": "Леонид Решетников познава добре България - и като разузнавач, и като историк, учил и в София. Посещавал е страната много пъти в последните десетилетия. Сега той няма да може да го прави, след като  получи десетгодишна забрана за влизане  заради разследване за шпионаж, завършило с обвинение срещу председателя на Национално движение \"Русофили\" Николай Малинов. С Решетников са свързани двете организации, до които водят следите на Николай Малинов - \"Двуглав орел\" и Руския институт за стратегически изследвания (РИСИ). \"Българската\" връзка Връзката на Решетников с България е стара, макар той да стана известен на широката публика едва в последните години. Около президентските избори през 2016 г. самият той заяви, че е  обсъждал  пред Българската социалистическа партия издигането за кандидат-президент на Румен Радев. Някои публикации определиха действията му като \"лобиране\", последваха взаимни обвинения в лъжа между него и лидера на БСП Корнелия  Нинова . Подробности за случая  четете тук . Роденият в Източна Германия Решетников, днес на 72 години, завършва история в Харков, година по-късно пристига в България. В Софийския университет аспирантурата му завършва с дисертация, озаглавена \"Участието на българските политически емигранти в строителството на социализма в Съветския съюз (1921 - 1941 г.)\". Аспирантурата му приключва през 1974 г. и две години по-късно, вече в СССР, става разузнавач. Двайсет и пет годишната му кариера в службите продължава и след разпадането на съюза - през 2009 г. е генерал-лейтенант в Службата за външно разузнаване (правоприемник на Първо главно управление на КГБ), когато достига пределната възраст за военна служба. Работи на Балканите, владее български и сръбски, според няколко биографични справки ползва гръцки разговорно. В последно време коментира и Украйна в интервюта за руски медии. \"Целият ми живот е свързан с България\" Коментарите му за България често се вписват в общите тези на много руски политици, техни съмишленици в Европа и изповядващи същите възгледи издания - срещу Москва се води хибридна война, България е братска православна страна с ограничен от Запада суверенитет. Миналата година обаче заяви, че Русия и България се отдалечават една от друга и това се отнася не само за \"ръководния елит\", а и за \"немалка част от народа\". Отношението си към страната  обяснява  в публикация във \"Фейсбук\" след призиви да не бъде пускан в страната заради  коментари за злополучното посещение на руския патриарх Кирил : \"България ми е много скъпа, целият ми живот е свързан с нея. Тук учих, тук защитих (дисертацията си), покръстих се и се ожених. Обиколих я надлъж и нашир, бях и съм приятел с най-различни хора - и със селяни, и с военни, и с политици, и с учени. Искрено обичам българския народ, българската история, българската литература.\" Изтъква дори \"огромните заслуги\" на предците за предаване на Русия на \"съкровищата на православието\". \"Бивш\" разузнавач?  Няма едно мнение за Руския институт за стратегически изследвания (РИСИ), който той оглавява до 2017 г. Институтът, пряко подчинен на президента Владимир Путин и днес ръководен от бившия шеф на външното разузнаване Михаил Фрадков, формално трябва да подкрепя президента и други органи на властта с анализи, свързани с ролята на Русия в чужбина. Според някои анализатори РИСИ не е твърде влиятелен институт и по-скоро е място за трудоустройване на пенсионирани разузнавачи, от които днес в Русия зависи много малко. \"Православни имперци и монархисти по убеждение\" След оттеглянето от ръководния пост в РИСИ през януари 2017 г. Решетников става заместник-председател на Обществото за развитие на руското историческо просвещение \"Двуглав орел\" в края на същата година. Сам е сред инициаторите за формирането му. Двуглав орел има в герба на Руската империя и е гербът на Руската федерация. Оглавяваната от известния като \"православен олигарх\"  Константин Малофеев  организация декларативно  обявява : \"Ние сме православни имперци, монархисти по съвест и убеждения. Русия е обречена или да загине, или отново да стане империя. За нея най-органична и спасителна е дадената от Бога православна монархия. Ние сме чеда на Руската православна църква и ще водим безпощадна идеологическа борба против клеветите срещу нашата църква.\" Манифестът продължава с думите, че \"днес на първо място е нужно възпитаване на монархическо съзнание и мироглед, на които един от главните елементи е отхвърлянето на каквато и да е революция и на всеки бунт\". Той е казвал още, че \"крайната ни цел е Велика Русия, а нашето величие е в алтернативната цивилизация\". Там бившият разузнавач е представен на сайта на \"Двуглав орел\" и с промонархическата си дейност в България в периода 1991 - 1995, а при видеоматериалите е публикувано негово 30-минутно интервю за тв \"Алфа\" от миналата пролет, когато е в България по покана на НД \"Русофили\". Самият Малофеев е в забранителния списък за влизане в ЕС, а украинските власти твърдят, че той има роля в конфликта в Донбас. Иска да доживее коронацията на Путин Решетников иска да доживее коронацията на Путин,  разказа в. \"Уолстрийт джърнъл\"  в статия за инициатива за връщане на монархията. Той обяснява за \"Уолстрийт джърнъл\", че не е предлагал директно на Путин да стане цар. \"Той не говореше за това в практически план, разговорът беше по-скоро за историята.\" След което Решетников добавя, че би се радвал един ден да доживее коронацията на Путин. \"Антируска кампания\"  Какво има да каже самият Решетников? Още вчера, след новината за разпита на бившия главен редактор на \"Дума\" Юрий Борисов, той  написа  в профила си във \"Фейсбук\", че американците започнали кампанията \"руски шпиони в България\". За притежаваната от Малофеев \"Царьград ТВ\", където и без това бившият разузнавач е редовен гост, той  днес даде интервю по темата . След анонса на водещия за задържането на Малинов (\"отдавнашен приятел на телевизия \"Царьград\", участник в много наши (преки) излъчвания, програми и автор на редица материали на нашия сайт\"), Решетников обяснява, че действията срещу председателя на \"Русофили\" са \"част от започващата в България антируска кампания\". Твърди, че България е \"откровено казано, под външно управление, намираща се в НАТО и Европейския съюз\". Въпреки \"много голямото\" влияние на САЩ \"по-голямата част от обикновените българи досега са за тясно сътрудничество Русия\" и \"се явяват русофили\". Попитан дали имат смисъл обвиненията в шпионаж, той обяснява: \"Да кажем направо: няма какво да се шпионира там, има страни, които са по-важни в този план за Русия.\" Решетников, подобно на сенатора Константин Косачов (коментирал разследването), прави връзка между случващото се с Малинов и Борисов и спора за значението на датата 9 септември 1944 г., разгорял се покрай позицията на външното министерство за открита вчера руска изложба. Властите в София според него се \"държат като сталинистки режим\", \"фабрикуват обвинения в шпионаж и задържат по тези обвинения неудобните им, невинни хора\". Решетников съзира дори връзка с т.нар. \"изключване\" от парламентарната група на \"Обединени патриоти\" на партия \"Атака\" през юни. Той вижда в това действие, според него заради \"проруските възгледи\" на лидера ѝ Волен Сидеров, активизация на \"антируската\" кампания.", "date": "2019.09.10", "title": "Решетников - православният имперец, свързал \"целия си живот\" с България"}
{"url": "https://www.dnevnik.bg/bulgaria/2019/09/10/3961521_borislav_ignatov_dolnoto_povedenie_na_edna_propaganda/", "text": "Такова долно поведение срещу мен на една пропаганда машина показва, че аз и \"Демократична България\" сме на правилен път. Явно притесняваме някого изключително много, за да стигнат до подобна атака. С тези думи кандидатът за кмет на София от \"Демократична България\" Борислав Игнатов коментира за първи път в интервю разпространените от сайта ПИК интимни снимки на приятелката му. Преди това той използва профила си във \"Фейсбук\", за да изрази позицията си. Според него досега в България не е имало подобна атака срещу политическа фигура, макар че подчерта, че не счита себе си за такава. Той обаче уточни, че няма никакво намерение да се откаже от борбата си за кметския пост, тъй като го дължал на приятелката си \"и на всички засегнати от несправедливостта\". Игнатов отговори и на днешното изказване на вътрешния министър Младен Маринов, че МВР ще направи проверка по случая с изтеклите интимни снимки, когато постъпи искане от приятелката му. \"Още през 2011 г. тя завежда сигнал в МВР за случая. Започнато е следствие, което не е довело доникъде. Тя не е получила дори съобщение от МВР\", каза още той и допълни, че екип от юристи подготвя нов сигнал до полицията. Публикацията в сайта ПИК в Деня на Съединението  предизвика вълна от гняв и коментари  както сред лидерите на най-големите политически партии, така и сред десетки медии, които остро се обявиха срещу подобни публикации. Асоциацията на европейските журналисти - България, осъди публикацията и обяви, че  започва инициатива , целяща да ограничи финансирането на подобен тип \"журналистика\". Асоциацията на българските радио- и телевизионни оператори и обществените медии БНТ и БНР  излязоха с позиция за професионализма в медиите , в която подчертават, че неприкосновеността на личния живот е основно  правило, което не бива да се погазва . Част от партиите пък обявиха, че не смятат да използват сайта ПИК за медийната си кампания преди местните избори. Самият Игнатов добави, че му е направило много добро впечатление \"как истинските професионалисти в журналистиката са се обединили с остра реакция\" срещу разпространените снимки. Той уточни и защо се е включил в битката за кметския пост в София. \"Има преразход на средства, непрозрачно управление, опасна градска среда. В общината липсва скорост, всичко се влачи с много бавни темпове, работи се по стари начини. В съвременния свят има нужда от скорост. С моя характер и опит мога да движа нещата много по-бързо\", заяви Игнатов.", "date": "2019.09.10", "title": "Борислав Игнатов: Долното поведение на една пропаганда машина показва, че сме на правилен път"}
{"url": "https://www.dnevnik.bg/sviat/2019/09/10/3961271_bivshiiat_ikonomicheski_guru_na_erdogan_suzdava_nova/", "text": "Бившият турски вицепремиер и министър на икономиката ще създаде нова партия до края на годината и така ще отправи предизвикателство към президента Реджеп Тайип Ердоган. Това съобщи самият той в интервю, публикувано след месеци спекулация, предаде \"Ройтерс\". Съосновател на управляващата Партия на справедливостта и развитието, бивш външен и икономически министър и след това вицепремиер между 2009 и 2015 г., Бабаджан  прекрати членството си в ПСР през юли . Той обяви, че има \"сериозни различия\" с Ердоган и ръководството на партията. Влиятелен и свързван с политиките, повели Турция към възход през миналото десетилетие, Бабаджан е смятан и за фигура с харизма, каквато други опълчили се на Ердоган нямат. Стъпката му бе очаквана, но досега не бе потвърждавана публично и е първата атака срещу президента в умерено консервативния политически спектър в момент, когато икономиката сериозно се отразява на подкрепата за партията. Гюл подкрепя партията, но няма да е в нея Бабаджан и Абдуллах Гюл, който бе президент преди Ердоган, често са споменавани като бъдещи създатели на съперничеща на Ердоган партия. Макар тези слухове да са се разнасяли често в турското публично пространство в последните години, слез разгрома на ПСР в Истанбул те зачестиха. В коментари за в. \"Карар\", цитирани от \"Ройтерс\", Бабаджан обяснява, че управляващите са се отклонили от основните си принципи и той все още събира съмишленици, за да създаде екип и да поведе нова партия. Това са първите коментари на Бабаджан, откакто напусна ПСР преди няколко месеца. Той добавя, че Гюл няма да е част от партията, но я подкрепя. \"Това ще отнеме известно време\", обяснява бившият министър. Той добавя, че иска партията да се формира преди 2020 г. (това означава - в следващите 4 месеца), но \"тук е много важно и качеството\". Какво означава това за Ердоган Притеснения за съдебната система, отпечатъкът на рецесията и икономическата криза (въпреки по-добрите показатели за последния месец) и недоволството от присъствието на милиони сирийци бележат турския политически живот в последно време. Ако базата на ПСР продължи да ерозира (какъвто е фект може да има нова консервативна партия), това може да е сериозен удар за организацията, ръководена от президента, обяснява \"Ройтерс\". Бабаджан казва и че турската икономика трябва да се измъкне от затворения кръг, да се справи с трудностите в правосъдието и част от външната си политика, които \"отчасти могат да се винят\" за икономическите проблеми. \"Ценности като човешките права, свободи, популистка демокрация и върховенство на закона са тези, които винаги защитаваме и в които вярваме. Тези принципи не са периодично политическо предпочитание за нас\", добавя Бабаджан. Според него ПСР някога се е придължала към тях и е \"тъжно\", че след всички постижения се наблюдава сегашното състояние на Турция. Причина за него, смята той, е именно отдръпването от тези ценности. Миналата седмица ПСР започна процедура по отстраняване и на бившия премиер и външен министър Ахмет Давутоглу. През идните месеци се очаква и негов политически проект, но според турски медии отношенията между него и Бабаджан не са добри.", "date": "2019.09.10", "title": "Бившият \"икономически гуру\" на Ердоган създава нова партия до месеци"}
{"url": "https://www.dnevnik.bg/bulgaria/2019/09/10/3961519_politici_i_institucii_da_ne_biagat_guzni_pred_viatura/", "text": "Реакциите на някои от политиците, на партии и на някои от институциите са крайно невъздържани, при положение че самите те не знаят за какво става въпрос.\" Това обяви на пресконференция депутатът от ГЕРБ Тома Биков. Той и народният представител на партията Спас Гърневски дадоха извънредна пресконференция, на която изразиха партийната позиция за ареста на  председателя на сдружение \"Русофили\" Николай Малинов, който е обвинен в шпионаж , за забраната руският гражданин Леонид Решетников да влиза в България, както и  за последвалите  след това  реакции . \"Максимата гузен - негонен бяга, не би трябвало да е валидна в ситуацията. Няма нужда да бягат толкова пред вятъра в тази ситуация, да изчакат, да съберат информация\", допълни Биков. Той и Гърневски призоваха за доверие към институциите. Моето лично впечатление в такива ситуации е, че обикновено в нашите служби в такъв тип ситуации действат съвместно или по сигнал на партьорски служби, отбеляза Биков. В подобни ситуации трябва да бъдем много внимателни, обвиненията са изключително сериозни и няма как да бъдат направени, без зад тях да стоят сериозни доказателства, допълни той. Депутатът отбеляза, че става въпрос за разследване срещу конкретни лица, а не срещу неправителствени организации, \"не срещу общности, споделящи една или друга идеология или идея\". И допълни, че се разследват \"конкретни личности, които очевдно са влезли в нерегламентирани контакти и са нарушили една граница, която е доста сериозна, свързана с националната сигурност\". Депутатът Спас Гърневски посочи и персонално кой трябва да запази спокойствие в случая и да внимава с реакциите си. \"Бих призовал Корнелия Нинова да запази самообладание, никой не говори за нея или за дела в миналото. Всички в момента имаме интерес България да отблъсне този удар срещу себе си\", заяви той. Намеси и името на президента Румен Радев, като каза, че за ГЕРБ от известно време седи въпрос имала ли е среща Нинова с Решетников, дали тя е \"предопределила един избор или друг\". Въпроси, които тепърва ще намират отговори, каза Гърневски. На уточняващ въпрос, Биков коментира, че не трябва да се спекулира с конкретното разследване. \"Виждам, че нито Нинова, нито Радев са призовани за свидетели\", каза той.", "date": "2019.09.10", "title": "Политици и институции да не бягат гузни след ареста за шпионаж, призоваха от ГЕРБ"}
{"url": "https://www.dnevnik.bg/bulgaria/2019/09/10/3961339_medii_otkazvat_reklama_na_partii_i_politici_koito/", "text": "Медиите да отказват да публикуват реклама на партии и политици, които плащат за популяризиране в ПИК и други издания, които не спазват етичните стандарти. Този  призив отправи сайтът Actualno.com  в понеделник. В нея се казва, че ако партиите изберат да рекламират своите идеи и платформи в ПИК и всеки друг сайт с подобна политика,  . \"Уебграунд\" е издател на Actualno.com, както и на Sportlive.bg, Expert.bg и iWoman.bg. Поводът за реакцията е публикуването от ПИК на лични снимки от миналото на приятелката на кандидата за кмет на \"Демократична България\" Борислав Игнатов. ПИК ги използва като натиск той да се оттегли от състезанието за София. Най-грозната досега атака в предизборна кампания обедини десетки медии и журналисти  в обща реакция \"Днес е денят\" . Те настояха, че всички вече трябва да поставят границата кое може да се нарича журналистика и кое не и да спазват етичните стандарти. И поискаха политиците да спрат да легитимират с участията си (изказвания и интервюта) такива сайтове и издания. Позицията на главния редактор Actualno.com Ивайло Ачев добавя още едно действие - да се отказва реклама на тези политически сили.  и ще действат по същия начин спрямо политическата реклама - няма да приемат такава от партии и политици, които се популяризират в ПИК и други подобни сайтове. От \"Клуб Z\" също обявиха, че подкрепят позицията на Actualno.com. Политическата реклама в медиите чрез класическите формати (карета, банери, тв спотове, платени публикации и други) е прозрачна, защото медиите трябва да обявят тарифите си официално, а партиите след това отчитат разходите си. Днес  в публикация на \"Клуб Z\"  част от партиите обявиха, че се отказват да използват сайта ПИК за кампаниите си за предстоящите местни избори (повече -  тук ).", "date": "2019.09.10", "title": "Медии отказват реклама на партии и политици, които използват ПИК"}
{"url": "https://www.dnevnik.bg/evropa/2019/09/10/3961529_gabriel_shte_rukovodi_edin_megaresor_zaiavi/", "text": "Мария Габриел получава много важен ресор, много голям, което е отношение към България и към госпожа Габриел персонално. Това коментира председателят на Народното събрание Цвета Караянчева пред журналисти в Брюксел. По-рано днес  се разбра, че Габриел  ще отговаря за \"Иновации и младеж\". По думите на Караянчева тя ще ръководи един \"мегаресор\", обединяващ две генерални дирекции и с изключително голям бюджет. Иновациите са бъдещето, образованието, младите хора, това е едно продължение на нейния ресор, допълни председателят на парламента, като изрази увереност, че Габриел ще се справи. В Брюксел  еврокомисарят коментира , че да предложеният й нов ресор е признание за България. По думите на Мария Габриел е било важно в новия ѝ ресор да са включени много от нещата, които е свършила през изминалия си мандат. Според нея \"в голяма част запазва контрол върху досегашния си ресор\". Тя добави, че всичко, свързано със суперкомпютри, дигитални и иновационни хъбове, както и киберсигурността, досега се финансирало по програма \"Хоризонт 2020\", чийто наследник ще е програмата \"Хоризонт Европа\", която ще е под нейно ръководство.", "date": "2019.09.10", "title": "Габриел ще ръководи един мегаресор, заяви председателят на Народното събрание"}
{"url": "https://www.dnevnik.bg/sport/2019/09/10/3961477_da_obikolish_sveta_po_voda_na_77_godini/", "text": "На 77 години Джийн Сократис стана най-възрастният човек, обиколил самостоятелно света по вода. Британката, която на 3 октомври 2018 г. тръгна с лодката си от канадския град Виктори, се нуждаеше от 340 дни, за да завърши изпитанието. Предишният рекорд се държеше от Минору Сайто, който през 2015 г. обиколи света по вода на 71 години.  По време на предизвикателството Сократис имала трудности заради променливите метеорологични условия. Буря причинила скъсване на главното платно на лодката, докато слънчевите панели паднали зад борда. Сократис започва да се занимава с плаване, когато е на 48 години. Преди сегашното изпитание тя има три неуспешни опита, като при последния през 2017 г. пада от лодката и си чупи врата и няколко ребра.", "date": "2019.09.10", "title": "Британка постави рекорд, като обиколи света по вода"}
{"url": "https://www.dnevnik.bg/bulgaria/2019/09/10/3961530_deset_firmi_se_boriat_za_bokluka_v_sofiia_igrachite_-/", "text": "Десет фирми и консорциуми са подали оферти за обществената поръчка за почистването в София, а \"играчите\" в бранша в голямата си част са същите, които през последните години събират отпадъците в столицата. Търгът е за 435 млн. лв., а в някои от районите вече е ясно, че няма да има конкуренция, тъй като има по един кандидат. Консорциуми, в които влизат фирми около \"Титан\" и братята Кирил и Георги Домусчиеви, изглежда ще продължат да държат почистването в ключови райони в столицата. Любопитното е, че Румен Гайтански, известен като Вълка, също е подал официална оферта. В момента дружествата му нямат официални договори с общината, но сега работят като отдават техника под наем. С две свои фирми Гайтански кандидатства за обслужването на 11 от 24-те столични района. Повечето кандидати са консорциуми от по няколко фирми. Те кандидатстват за 7 зони за 19 столични района. Един участник има право да кандидатства за почистването на максимум 2 зони. Офертите на консорциумите \"Титан София Изток 1\" и \"Титан София Център\" са единствените за две от позициите, или с други думи, за квартали, които досега са чистили - \"Средец\", \"Лозенец\", \"Студентски\" и \"Искър\", \"Панчарево\", \"Кремиковци\". Фирмите от тази група ще се борят за още една зона, но за нея има и втори кандидат. Конкурент на \"Титан София Център 1\" за събирането на боклука от \"Възраждане\", \"Оборище \" и част от \"Триадица\" е фирмата \"Зауба\". Освен за тази позиция тя е подала оферта и за още една зона, в която влизат \"Люлин\" и \"Красно село\". Краен собственик на \"Зауба\" е Румен Гайтански - Вълка. Той участва в поръчката и с още една своя компания - \"Грийн партнърс\". Общината е заложила по-строги изисквания От общината подчертаха, че са поставили завишени изисквания към кандидатите. Приоритетно трябвало да се мете с машини вместо с метли, а техниката, която чисти площади и тротоари, да е електрическа или хибридна. Всички камиони на фирмите трябва да отговарят на екостандарта Евро 6. За зимното почистване трябва да се използват само сертифицирани смеси, които да не вредят на дърветата и друга растителност в града. Победителите за всяка отделна позиция ще бъдат избрани в следващите няколко месеца. Документите се разглеждат и оценяват от комисия, в която влизат представители на всички основни политически сили в настоящия общински съвет, както и служители на общинската администрация. Договорите с новите фирми ще влязат в сила най-рано догодина, когато изтичат старите договори. Крайният срок за подаване на офертите към Столична община през следващите 5 години беше 21 август, но бе удължен до 9 септември. Коя фирма коя зона иска да чисти Територията на Столична община е разделена на седем зони за почистване. Всяка фирма може да кандидатства най-много за две зони. Изискванията са оборотът на кандидатите в тази дейност в последните три години да е от 8 до 13 милиона лева, както и да имат специализирана техника. Сегашните \"играчи\" в тази дейност, която извършват от 2015 г. са предимно обединения от фирми на \"Титан АС\" на Димитър Борисов и Иво Иванов и на братята Георги и Кирил Домусчиеви. Те в различни обединения и консорциуми почистват зони 1, 2, 5 и 7. Първа зона, която включва районите \"Средец\", \"Студентски\" и \"Лозенец\" се чисти за 68.43 милиона лева от консорциум \"Титан София център 1\", в който участват \"Нелсен Чистота\" на \"Титан\" и \"Ай Ес Ви трейд\", свързана с Кирил Домусчиев, съобщава \"Капитал\". Сега за първа зона оферта е подала само \"Титан София Център\". За втора зона, която обхваща Районите \"Искър\", \"Панчарево\" и \"Кремиковци\", офертата е само една – от сегашния консорциум \"Титан София Изток 1\", в който са фирма \"Титан БКС\" и \"Търговски център Тракия\" на братя Георги и Кирил Домусчиеви. Цената е 60.61 милиона лева. Трета зона – районите \"Изгрев\", \"Слатина\" и \"Подуяне\" сега се почиства от австрийската А.С.А., която е предоставила половината от дейността на подизпълнители. Тук поръчката е за 57.36 милиона лева. За почистването на трета зона оферти са подали \"Еф Си Си България\" ЕООД, \"Грийн Партнърс\"-БКС и сега действащата А.С.А. Четвърта зона - \"Илинден\", \"Надежда\" и \"Сердика\", в момента е дадена на консорциум \"АЕС-Х груп\", в който е фирма, свързана с бившия шеф на общинската \"Чистота\" Красимир Арсов. Цената е 50 милиона лева. Същата фирма отново е подала оферта. Освен нея за тези райони се състезават и \"Евро Импекс София\"и А.С.А. Пета зона – \"Банкя\", \"Връбница\" и \"Нови Искър\", се обслужва от \"Титан София изток 1\" за 39.79 милиона лева. Единствената оферта за тази зона е отното от същия консорциум, без конкуренция. Шеста зона - \"Люлин\" и \"Красно село\", е предоставена на общинската фирма \"Чистота Искър\", която нае сметосъбираща техника от \"Грийн партнърс\", свързана с Румен Гайтански-Вълка за близо 12 милиона лева. Общата цена е 41.69 милиона лева. Сега за почистването на \"Люлин\" и \"Красно село\" кандидатстват Обединение \"Бакс-Астон\", \"ЗМБГ\" АД и \"ЗАУБА\" АД – собственост на Гайтански. Седма зона – \"Възраждане\", \"Оборище\" и \"Триадица-център\" се чисти от \"Титан София център 1\" за 45.29 милиона лева. Оферти сега са подали \"Титан София Център\", \"ЗАУБА\" АД и Обединение \"Бакс-Астон\" ДЗЗД. Фирмата, почистваща \"Младост\" и \"Триадица-юг\" има договор до 2022 г. за 41.5 милиона лева. Това е \"ЗМБГ\" АД. \"Овча купел\" и \"Витоша\" се чистят от консорциум \"София юг\" за 37.52 милиона лева. Договорът също е до 2022 г.", "date": "2019.09.10", "title": "Десет фирми се борят за боклука в София, играчите - едни и същи"}
{"url": "https://www.dnevnik.bg/bulgaria/2019/09/10/3961439_za_mariia_gabriel_noviiat_resor_e_priznanie_na/", "text": "Българският еврокомисар Мария Габриел обяви пред журналисти в Брюксел, че  предложеният ѝ нов ресор  е признание за България. По-рано днес се разбра, че тя ще отговаря за \"Иновации и младеж\". Това стана известно на пресконференцията на номинираната за председател на новата Еврокомисия Урсула фон дер Лайен, която обяви състава и портфолиата на екипа си. Според Габриел точно този ресор бил признание за \"свършеното в областта на цифровизацията\", припомняйки, че досега тя беше комисар по цифрова икономика и общество. Тя добави, че по време на българското председателство на Съвета на ЕС са били завършени основни законодателни досиета в областта на младежта. Българският еврокомисар похвали смелостта на Урсула фон дер Лайен \"най-после да обедини под една шапка елементи от наука, бизнес и образование\". \"Това е много голяма и смела амбиция да се постави високо в дневния ред\", каза още тя. По думите на Мария Габриел е било важно в новия ѝ ресор да са включени много от нещата, които е свършила през изминалия си мандат. Според нея \"в голяма част запазва контрол върху досегашния си ресор\". Тя добави, че всичко, свързано със суперкомпютри, дигитални и иновационни хъбове, както и киберсигурността, досега се финансирало по програма \"Хоризонт 2020\", чийто наследник ще е програмата \"Хоризонт Европа\", която ще е под нейно ръководство. Габриел каза още, че в писмото на Урсула фон дер Лайен за новия ѝ ресор се посочва, че тя ще отговаря изцяло за финансирането и новия начин на функциониране на програмата \"Хоризонт Европа\", която е с бюджет 100 млрд. евро. Посочи, че това ще е третото перо в европейския бюджет след \"Земеделие\" и \"Кохезионна политика\". Тя щяла да отговаря за новия план за действие за цифрова грамотност. По думите ѝ той бил много важен, защото \"ако Европа иска да бъде лидер, това минава през иновации и образование\". Именно заради това и програмата \"Еразъм\" имала амбицията да се увеличи тройно като бюджет, като сега той е почти 15 млрд. евро, а за следващия програмен период е предвидено да достигне до 45 млрд. \"Нашият шанс са нови технологии и образование, за да може икономиката ни да е конкурентоспособна и талантите да останат и да работят в Европа\", допълни Мария Габриел. Отбеляза още, че има няколко подпрограми, на които би й се искало да се обърне внимание, а тя ще обърне специално внимание на учителите, за да имат усещане за достойнство. За нея ще е важно практическото измерение, иска научните изследвания, иновациите и въпросите, свързани с младите хора да носят практически умения. Програмата \"Хоризонт Европа\" трябва да започне от януари 2021 г. и има само малко повече от година, за да се дефинира по малко по-различен начин, обясни Габриел. Тя иска Централна и Източна Европа да имат своето достойно място в тази програма, защото по думите й днес се наблюдават географски дисбаланси. Каза още, че ще отговаря за изпълнителната агенция за малките и средните предприятия, а това е \"гръбнакът\" на икономиката не само на България, но и на цяла Европа. Иска наука, бизнес, образование с практическа насоченост и с много повече умения, адаптирани към цифровата ера и трансформация. Подчерта, че ресорът, който получава, е признание за свършеното, както го е казала и Фон дер Лайен. Това, което успяхме да направим в цифровизацията, сега има шанса да получи ново измерение, да се надгради, каза Габриел, давайки пример с направени дигиталните иновационни хъбове. Целта е да бъдат във всеки регион в Европа, а дигиталният иновационен хъб да е място, където всеки да научи достъп до цифрови умения и знания. Друг пример, в следващата програма \"Хоризонт Европа\" една от големите цели ще е борбата с рака. Припомни отново, че киберсигурността се финансира от \"Хоризонт 2020\". Подчерта, че не би си позволила да подцени упражнението изслушване пред Европейския парламент.", "date": "2019.09.10", "title": "За Мария Габриел новият ѝ ресор е признание за България"}
{"url": "https://www.dnevnik.bg/bulgaria/2019/09/10/3961542_valia_ahchieva_specheli_delo_sreshtu_bnt_i_sudut/", "text": "Разследващият журналист Валя Ахчиева спечели делото, заведено от нея срещу БНТ. С решение от 9 септември съдия Анелия Янева от Софийския районен съд отменя наложеното ѝ наказание \"последно предупреждение за уволнение\" и осъжда държавната медия да плати разноските на Ахчиева по делото, съобщава  \"Де факто\".  Наказанието е най-тежкото преди уволнението. То е наложено от бившия генерален директор Константин Каменаров през февруари тази година. Поводът е разследване на Ахчиева за незаконен бетонов център в сливенското село Ябланово. Желанието й е било чрез анализ на независима лаборатория да изясни дали бетонът, с който са построени къщи, не е опасен за живота и здравето на хората, които живеят там. Това разследване не е излъчено в авторското ѝ предаване \"Открито\", което след това е спряно от ефир. Ахчиева е наказана заради поисканата експертиза, която щяла да ощети бюджета на БНТ с над 900 лева с ДДС. В исковата си молба до съда обаче Ахчиева твърди, че експертизата е уговорена като безвъзмездна, а ръководството на БНТ не е спазило законовата процедура, включително за получаване на обяснения в регламентираните срокове. В решението си Софийският районен съд приема, че дисциплинарната процедура е била спазена, но твърдяното дисциплинарно нарушение не е извършено. СРС обяснява, че в тези производства – по оспорване на наложено наказание като незаконно – съдът се произнася само по наведените от ищеца факти, а в тежест на ответника е да докаже своята изрядност. В случая това не е направено, обратното. Доказано е, че с независимата лаборатория е договорена именно безвъзмездна експертиза, както от самото начало твърди Ахчиева. Решението на СРС не е окончателно, може да бъде обжалвано пред Софийския градски съд.", "date": "2019.09.10", "title": "Валя Ахчиева спечели дело срещу БНТ и съдът отмени дисциплинарното ѝ наказание"}
{"url": "https://www.dnevnik.bg/sviat/2019/09/10/3961544_trump_uvolni_suvetnika_si_po_sigurnostta_zaradi_ostro/", "text": "Американският президент Доналд Тръмп е уведомил съветника си по въпросите на националната сигурност Джон Болтън, че услугите му \"вече не са необходими\". Това съобщи самият Тръмп в социалната мрежа \"Туитър\". \"Снощи информирах Джон Болтън, че услугите му вече не са нужни в Белия дом. Несъгласието ми с много от предложенията му е остро, така е и с други от администрацията,\" обясни Тръмп. \"Затова поисках от Джон оставката му, която ми бе дадена тази сутрин. Много благодаря на Джон за услугите му.\" Очаква се да бъде обявен нов съветник другата седмица. Тръмп изненада мнозина със съобщението, тъй като след по-малко от час се очакваше извънреден брифинг на Болтън с държавния секретар Майк Помпео и финансовия министър Стивън Мнучин. Изненадан, изглежда, е и самият Болтън - \"Ройтерс\" го цитира с думите, че предложил на президента да подаде оставка снощи, а отговорът бил: \"Да говорим за това утре.\" Не е посочено конкретно по кои теми има несъгласие между Тръмп и Болтън. Същевременно съветникът, който е ярък привърженик на военните интервенции и военното присъствие на САЩ по света, според \"Вашингтон пост\" е бил в конфликт заради дипломатическите усилия на Тръмп с талибаните, които биха довели до изтегляне на американските войници (подобен резултат сега е по-малко възможен, след като президентът отмени среща с талибаните).", "date": "2019.09.10", "title": "Тръмп уволни съветника си по сигурността заради \"остро несъгласие\" с него"}
{"url": "https://www.dnevnik.bg/sviat/2019/09/10/3961536_evropeiskiiat_sud_zatrudni_planovete_na_gazprom_da/", "text": "Съдът на Европейския съюз отсъди в полза на Полша в спор за това дали \"Газпром\" има право да полза пълния капацитет на газова връзка в Германия. Решението на съда, което отменя предоставено от Европейската комисия 100-процентово право над \"Опал\" - сухопътен участък, който пренася газ от \"Северен поток\", тръбите от Русия до Германия по дъното на Балтийско море. От 2013 г. \"Газпром\" имаше право да ползва 50% от капацитета на \"Опал\", а комисията почти удвои този дял, давайки фактически монопол на руския енергиен гигант. Украйна и Полша протестираха срещу това - украинската \"Нафтогаз\" например заяви, че може да загуби приходи от транзита на руски газ, доставян в Европа Заради тези ограничения ще се наложи да се съкрати преносът през \"Северен поток\", а това, според \"Блумбърг\" и полското министерство на енергетиката, ще попречи на \"Газпром\" да се откаже напълно от транзита на газ през територията на Украйна. Такива планове вече бяха обявени  във връзка с изграждането на \"Турски поток\" , който заобикаля страната, и забавения \"Северен поток 2\", а и с изтичащия договор за транзит на 31 декември тази година. Варшава смята, това снижава вероятността от сериозна газова криза, която може да засегне и други части от Европа. Държавната петролно-газова компания на страната PGNiG вече е отбелязвала, че решението на Еврокомисията е прието в нарушенеи на европейското законодателство, а и не е изучено \"влиянието му върху газовия пазар на Полша, Литва и Латвия или която и да е друга страна в Централна Европа.\" След девет дни са и следващите преговори между представители на Русия и Украйна в Брюксел, където ще се обсъжда възможността за транзит на руски газ и от 2020 г. нататък. Източници на РБК, близки до руската делегация, твърдят, че досегашният зам.-председател на ЕК за енергийния съюз Марош Шефчович иска десетгодишен договор. Русия вече е заявявала, че иска по-кратки срокове, но решението за \"Опал\" (с капацитет 36 млрд. куб. м годишно) може да влоши преговорната ѝ позиция. \"Газпром\" също така  планираше да пусне \"Северен поток 2\"  в началото на идната година (55 млрд. куб. м), но забавянето на разрешително от Дания осуетява тези намерения.", "date": "2019.09.10", "title": "Европейският съд затрудни плановете на \"Газпром\" да спре транзита на газ през Украйна"}
{"url": "https://www.dnevnik.bg/bulgaria/2019/09/10/3961549_nova_broudkasting_grup_otnovo_poiska_da_pridobie_pulen/", "text": "Комисията за защита на конкуренцията (КЗК) отново ще гледа искането на \"Нова броудкастинг груп\" да придобие пълен контрол над най-голямата онлайн група на българския пазар \"Нет инфо\",  съобщава \"Капитал\" , позовавайки се на публикувано на сайта на регулатора определение. През април тази година братята Кирил и Георги Домусчиеви придобиха 70% в \"Нова броудкастинг груп\", а останалите 30% са поделени между Радосвет Радев и Христо Христов. Делът на Радев е 27%, а на - Христов 3%. Част от \"Нет инфо\"\" са имейл платформата abv.bg, платформата за видеосъдържание Vbox7, Vesti.bg, Dariknews.bg, Sinoptik.bg, Edna.bg, Gong.bg, Grabo.bg, Trendo.bg и др. От определението на регулатора се вижда, че Върховният административен съд (ВАС) е разпоредил на КЗК да започне да разглежда сделката. Тя стоеше замразена от времето, когато чешкият милиардер Петр Келнер води преговори с шведския собственик MTG за закупуване на медийната група, а регулаторът със слаби аргументи забрани сделката. Повече по темата четете  тук. ", "date": "2019.09.10", "title": "\"Нова броудкастинг груп\" отново поиска да придобие пълен контрол над \"Нет инфо\""}
{"url": "https://www.dnevnik.bg/sviat/2019/09/10/3961548_reshetnikov_svurza_obvineniiata_sreshtu_malinov_sus/", "text": "С обвиненията срещу председателя на Национално движение \"Русофили\" Николай Малинов България опитва да отстрани \"самостоятелна фигура и организация, която не се вписва в политиката на сегашните власти.\" Това казва, цитиран от руското издание  РБК , бившият разузнавач и ръководител до 2017 г. на Руския институт за стратегически изследвания (РИСИ) Леонид Решетников, който получи забрана за влизане в България в следващите 10 години. Освен това бившият издател на в. \"Дума\" Малинов,  който се познава от години с Решетников , бе обвинен в шпионаж, а бившият главен редактор на вестника Юрий Борисов, разпитан вчера, заяви, че властите опитали да получат от него информация за Решетников. Решетников изтъква, че в България наскоро е имало \"събор... с 10-12 хил. членове на организацията\" и Малинов трябвало да държи реч, която видимо е \"доста критична към властите\". \"Навярно това може да обясни такива глупашки обвинения в шпионаж,\" продължава бившият разузнавач. \"(Малинов) оказваше силно влияние на настроението на хората, които биха искали сътрудничество с Русия. Затова и отправиха такова обвинение.\" Той навярно има предвид традиционния събор край бреговете на язовир \"Копринка\", на който според представител на \"Русофили\" би трябвало да има над 10 хил. души. Той все още не се е състоял, а ще бъде на 14 септември и това ще е 16-ото му издание. Какво казва движение \"Русофили\" \"Пенсионирах се преди 10 години, но както ме знаят като генерал от (Службата за външно разузнаване, руското външно разузнаване - бел. ред), така и спрягат името ми, за да кажат: Малинов е общувал с генерал-лейтенант от СВР,\" обясни Решетников. \"На 72 години съм. Забраната за влизане за 10 години навярно е пожелание за дълъг живот.\" За РБК Георги Дуков, един от секретарите на изпълнителното бюро на движение \"Русофили\", е заявил, че на разпит са били общо 15 души от организацията и това се случило \"неочаквано\", макар самата работа да изглежда внимателно планирана, с много следователи. Всички останали разпитани, освен Николай Малинов, обаче са свидетели, продължава Дуков. Дуков свърза случая с предстоящите кметски избори в София и с \"опити на провропейските български политици да влошат отношенията с Русия и да затруднят двустранни проекти\" като газопровода \"Турски поток\". Той настоява, че \"Русофили\" е просто организация на хора, живели дълго време в Русия, занимаваща се с културно-информационна работа и понякога взаимодействаща с Руския културно-информационен център в София, но финансираща събитията си със собствени средства. \"Русофобска провокация като грузинската\"  Темата междувременно  коментира  и Константин Малофеев, известният като \"православен олигарх\" бизнесмен и собственик на \"Царьград ТВ\", председател на руското историческо общество \"Двуглав орел\" (чийто заместник там е именно Решетников). Малофеев, който е в забранителен списък на ЕС, каза, че надушва \"провокация, подобна на грузинската\" и обвини \"западните спецслужби\" и хората им в България. \"Внимателно следим за развитието на ситуацията и, безусловно, няма да позволим да се угнетяват нашите приятели с каквито и да било неправни способи\". Той свърза спора за датата 9 септември и разследването и обвинението за шпионаж срещу Малинов като част от план да се \"скарат братските руски и български народи\".", "date": "2019.09.10", "title": "Решетников свърза обвиненията срещу Малинов със събора на \"Копринка\""}
{"url": "https://www.dnevnik.bg/sviat/2019/09/10/3961550_evrosujuzut_shte_ima_podrazdelenie_za_otbranata_i/", "text": "Европейският съюз ще създаде ново подразделение по отбраната и космоса, за да помогне за финансирането, развитието и разполагането на въоръжени сили, заяви днес бъдещата Европейска комисия, в която съюзничка на френския президент Еманюел Макрон е определена да отговаря за този ресор, предаде \"Ройтерс\". Създаването на генерална дирекция по отбраната в ЕК, което отдавна срещаше съпротива от Великобритания, е опит на избраната за следващ председател на комисията Урсула фон дер Лайен да спре намаляването на влиянието на ЕС, подложен на силен натиск от САЩ да направи повече за своята сигурност. \"Европейският съюз никога няма да бъде военен съюз\", каза Фон дер Лайен. \"Но на държавите членки на Европейския съюз е казвано много пъти... че общото снабдяване на техните въоръжени сили е от най-голяма важност\", заяви тя на пресконференция. Фон дер Лайен, която беше министър на отбраната на Германия, каза, че тези планове ще бъдат от полза за оглавявания от САЩ съюз НАТО, към който принадлежат много държави от ЕС , и добави: \"НАТО винаги ще бъде (наша) колективна отбрана.\" Французойката Силви Гулар ще отговаря за новата генерална дирекция като комисар за индустриалната политика. Отбранителното подразделение ще надгражда върху подписан през 2017 г. военен договор на ЕС с цел интегриране на въоръжените сили чрез разработване на нови въоръжения и съдействане за бързо разполагане на войски. САЩ подкрепят инициативата, но също така предупреждават да не бъдат изключвани американските компании от договори в отбраната. Великобритания - другата главна военна сила в Европа наред с Франция, е напът да напусне ЕС, а Германия подкрепя оглавяваните от Париж усилия за откриване на слаби места в европейските армии с цел да бъдат запълнени тези празнини заедно като общност. Космосът също така се превръща в област, в която ЕС иска да разработва технологии заедно като общност, особено след като Китай, Русия и САЩ разработват космически оръжия, които могат да неутрализират вражески ракети и системи за противовъздушна отбрана или да унищожават сателити. Много правителства казват, че извършеното от Русия анексиране на Крим от Украйна през 2014 г. е било повратен момент след години на съкращения на разходите за отбрана, оставили армиите в ЕС без важни способности и силно зависими от САЩ.", "date": "2019.09.10", "title": "Евросъюзът ще има подразделение за отбраната и космоса"}
{"url": "https://www.dnevnik.bg/sviat/2019/09/10/3961562_netaniahu_obeshta_da_aneksira_chast_ot_zapadniia_briag/", "text": "Израелският премиер Бенямин Нетаняху обяви днес, че ще анексира части от Западния бряг, ако победи на парламентарните избори следващата седмица, предадоха \"Ройтерс\" и \"Франс прес\". Нетаняху каза, че при победа на изборите ще анексира долината на река Йордан и северната част на Мъртво море. Израелският премиер каза това на пресконференция в Рамат Ган, близо до Тел Авив. Долината на река Йордан заема около 30 процента от територията на Западния бряг, окупиран от Израел през 1967 г. Нетаняху обяви намеренията си няколко дни преди израелските парламентарни избори, които се очертава да бъдат доста оспорвани. Нетаняху, който разчита на подкрепата на десния електорат, иска да привлече на своя страна еврейските заселници, които подкрепят анексията на Западния бряг. Основен опонент на Нетаняху  се очаква да бъде бившият военен Бени Ганц , лидер на партията \"Синьо и бяло\". Съединените щати, които безрезервно подкрепят Израел след идването на власт на Доналд Тръмп, се очаква да представят плана си за мир в Близкия изток след израелските избори, припомня \"Франс прес\". \"Този план ще бъде историческа и единствена възможност за упражняването на нашия суверенитет върху колониите ни в Юдея, Самария и на други места, ключови за нашата сигурност, историческо наследство и бъдеще\", заяви Нетаняху. Нетаняху обеща да анексира Юдея и Самария (библейското название на Западния бряг) и преди изборите през април, отбелязва \"Франс прес\". /БТА", "date": "2019.09.10", "title": "Нетаняху обеща да анексира част от Западния бряг"}
{"url": "https://www.dnevnik.bg/bulgaria/2019/09/10/3961600_boiko_borisov_pozdravi_mariia_gabriel_no_oburka_resora/", "text": "Премиерът Бойко Борисов поздрави българския еврокомисар Мария Габриел за новия ѝ ресор, определяйки го за \"изключително важен и модерен\". Днес бъдещият председател на Европейската комисия Урсула фон дер Лайен обяви, че Габриел ще отговаря за \"Иновации и младеж\". Министър-председателят обаче обърка ресора, като в профила си във \"Фейсбук\" написа, че е \"Иновации и образование\". \"Поздравявам българския комисар Мария Габриел след като днес официално стана ясно, че получава ресор \"Иновации и образование\" в новата Европейска комисия. Изключително важен и модерен ресор с бюджет 100 млрд. евро - третото по големина перо в общия бюджет на ЕС\", написа Борисов. Така за пореден път той намеси избора на ресор за българския комисар с това какви средства ще бъдат разпределяни по него. Преди около половин месец премиерът се разгневи на журналистически въпрос за бъдещия ресор на Мария Габриел, след като се появи информация, че тя може да поеме \"Земеделие\". \" За какво ти е ресор \"Земеделие\"?  Там парите са разпределени ясно и точно за всички държави. Какво ще направиш с ресор \"Земеделие\"? Искаме модерните ресори – киберсигурност, управление на IT технологиите\", каза Борисов при откриването на мината на Ада тепе край Крумовград Въпреки обявените тогава искания, премиерът благодари на бъдещия председател на Европейската комисия Урсула фон дер Лайен \"че удържа на думата си и ни даде ресор, свързан с образование, иновации и нови технологии\". \"Мария Габриел ще поеме изцяло цифровите умения в образованието, а очакванията са бюджетът за образование да бъде увеличен тройно. Важно е, че голяма част от досегашния ресор \"Цифрова икономика и цифрово общество\" се съдържа в обхвата на новия. Под ръководството на Мария Габриел ще бъде програмата \"Хоризонт Европа\", от която се осигурява финансирането на киберсигурността, суперкомпютрите и дигиталните хъбове\", написа още Борисов, п очти повтаряйки днешното изказване на Габриел в Брюксел.", "date": "2019.09.10", "title": "Бойко Борисов поздрави Мария Габриел, но обърка ресора ѝ"}
{"url": "https://www.dnevnik.bg/photos/2019/09/10/3961234_fotogaleriia_svetovnite_snimki_na_denia_-_10_septemvri/", "text": "Момче се бие в гърдите по време на процесия в джамия в град Кербала, Ирак.", "date": "2019.09.10", "title": "Фотогалерия: Световните снимки на деня - 10 септември 2019 г."}
{"url": "https://www.dnevnik.bg/photos/2019/09/10/3961587_fotogaleriia_da_si_pokajem_tatuirovkite_-_provokatori/", "text": "Хиляди граждани се събраха на протеста срещу избора на главен прокурор във вторник вечер в София. Маршът за право и свобода, както беше обявен, започва пред Съдебната палата, но този път на него имаше поне две ясни групи провокатори и една с плакати в подкрепа на Димитър Желязков-Очите. На един площад разстояние пред Президентството и Министерския съвет \"Пик\" организира контрапротест, обявен в защита на Иван Гешев като кандидат за главен прокурор.", "date": "2019.09.10", "title": "Фотогалерия: Да си покажем татуировките - провокатори и контрашествие срещу протеста за избор на главен прокурор"}
{"url": "https://www.dnevnik.bg/bulgaria/2019/09/10/3961634_posolstvoto_na_sasht_podkrepi_bulgariia_sled/", "text": "Американското посолство в България обяви подкрепата си за страната \"да защити суверенитета си от злонамерено влияние\". Повод за коментара на дипломатическата мисия в страницата ѝ във \"Фейсбук\" стана п овдигнатите обвинения в шпионаж на председателя на сдружение \"Русофили\" Николай Малинов. На пресконференция днес, дадена от главния прокурор Сотир Цацаров и заместника му Иван Гешев, се разбра още, че руският гражданин Леонид Решетников получава забрана да влиза в България за следващите 10 години. Според Цацаров Малинов е бил свързан с организации в Русия. Той цитира две такива - \"Двуглав орел\" и РИСИ (Руски институт за стратегически изследвания). Двете организации пък са свързани с Решетников. По думите на главния прокурор Малинов е изпълнявал задачи за тях срещу заплащане. След като вчера се разбра, че бившият главен редактор на вестник \"Дума\" Юрий Борисов е бил разпитан по същия случай, Решетников написа в профила си във \"Фейсбук\", че американците започнали кампанията \"руски шпиони в България\". \"Запознати сме с разследването на българските правоприлагащи органи по предполагаем случай на шпионаж. САЩ изцяло подкрепят усилията на България да защити суверенитета си от злонамерено влияние\", написа от своя страна днес американското посолство.", "date": "2019.09.10", "title": "Посолството на САЩ подкрепи България след повдигнатите обвинения за шпионаж на Малинов"}
{"url": "https://www.dnevnik.bg/sport/2019/09/10/3961597_vialo_predstaviane_beliaza_nova_zaguba_na_futbolnite/", "text": "Българският национален отбор по футбол допусна четвърта поредна загуба. Тимът на Красимир Балъков записа поражение с 1:3 при гостуването си на Ирландия в приятелска среща. Слаб дебют направи 37-годишният вратар Христо Иванов. Той сбърка при първите две попадения на съперника. За българите се разписа Ивелин Петров от дузпа в средата на втората част, като голът изравни резултата. В края националите проспаха две ситуации, от което се възползваха Кевин Лонг и Джеймс Колинс. Балъков изпълни думата си да направи много промени и да пусне в игра футболистите, които не са били в състава при  загубата с 0:4 срещу Англия . Капитанът за този мач Антон Недялков и Кристиян Малинов бяха единствените на терена в Дъблин от тези, които излязоха и на \"Уембли\" преди три дни. В състава на България имаше двама дебютанти - 37-годишният Иванов и десният бранител Георги Пашов. Ирландците, които също бяха с резервите си, бяха по-дейни в началото. Първото полувреме премина без много вълнуващи моменти и добри положения. В атака българският отбор имаше възможности пред Божидар Краев и Даниел Младенов, но съперникът не беше затруднен.      На почивката в игра се появи Ивелин Попов на мястото на Георги Миланов. Това раздвижи играта на националите, които погледнаха по-смело в атака. Груба грешка на Иванов обаче доведе до гол на Ирландия. Вратарят на България не се намеси добре при далечен удар на Ронан Къртис. Избитата топка попадна в Скот Хогън и той подаде към Алан Браун, който отблизо откри резултата. Националите се върнаха бързо в мача, когато в 67-ата минута получиха право да изпълнят дузпа за нарушение срещу Божидар Краев. Попов застана зад топката и вкара с добре насочен удар. Мачът се оживи с повече положения през втората част. В 83-ата минута Иванов не разчете добре излизането си при изпълнение на корнер и Лонг с глава се разписа. Три минути по-късно защитата проспа атака на ирландците, когато Колинс вкара трети гол за отбора си.", "date": "2019.09.10", "title": "Вяло представяне беляза нова загуба на футболните национали"}
{"url": "https://www.dnevnik.bg/sport/2019/09/10/3961608_kosovo_hvurli_rukavicata_kum_angliia_no_zagubi_v/", "text": "Оставящият отлични впечатления отбор на Косово предизвика Англия, но загуби с 3:5 в зрелищен мач. На \"Сейнт Мери\" в Саутхемптън гостите поведоха още в 35-ата секунда, но допуснаха обрат. Англичаните продължиха увереното си представяне в квалификациите за Евро 2020 и вече имат четири победи от четири мача при голова разлика 19:4. Те са на върха в група А, а втори излязоха чехите след 3:0 в Черна гора. Българският отбор, който  загуби с 1:3 от Ирландия в приятелска среща , е последен с две точки от пет мача. Още в първата минута Косово се възползва от груба грешка в защитата на англичаните и Валон Бериша даде преднина на отбора си. Домакините отговориха ударно и до почивката вече водеха с 5:1.      В осмата Рахим Стърлинг изравни с глава след ъглов удар. В 19-ата той напредна и подаде към Хари Кейн, който направи обрат. Последва автогол на Мергим Войвода, а до почивката 19-годишният Джейдън Санчо вкара още два гола за Англия. Въпреки резултата Косово се вдигна и в началото на второто полувреме намали изоставането си. Най-напред Бериша получи втора асистенция от Ведат Мурики и отбеляза за 2:5, а след това самият Мурики вкара от дузпа. По-късно и Англия получи дузпа, но Кейн изпусна.", "date": "2019.09.10", "title": "Косово хвърли ръкавицата към Англия, но загуби в зрелищен мач"}
{"url": "https://www.dnevnik.bg/bulgaria/2019/09/10/3961604_vupreki_provokacii_i_kontraprotest_hiliadi_poiskaha/", "text": "Два протеста – в подкрепа и срещу кандидатурата на Иван Гешев за главен прокурор, блокираха за няколко часа движението в центъра на София във вторник вечер. До напрежение и сблъсъци не се стигна, въпреки видимото присъствие на провокатори и докараните групи за участие. Инициатива \"Правосъдие за всеки\" организира поредния си \"Марш за правосъдие\", който бе анонсиран още през юли, след като стана известно, че единственият кандидат за поста на Сотир Цацаров е Иван Гешев. Още тогава организацията настоя прокурорската колегия на Висшия съдебен съвет (ВСС) да оттегли единодушната си номинация и да предложи по-достоен кандидат за поста. Днес, в навечерието на продължаващата процедура по избора на нов главен прокурор, от \"Правосъдие за всеки\" се събраха на поредно събитие. Пред Съдебната палата в София се събраха над 3000 души, които се обявиха срещу кандидатурата и настояха за прозрачна процедура, действителен избор с повече кандидати и оттегляне на номинацията на Гешев. \"Гости\" на протеста показваха нацистки татуировки пред Съдебната палата Още в началото около 18:00 ч. от стълбите на Съдебната палата организаторите забелязаха \"гости\". Две различни групи, видимо отличаващи се от протестиращите, бяха застанали по периферията на множеството. Сред хората се набиваха на очи млади мъже в черни тениски, които се бяха отделили в едната част на протеста, и приличаха на ултраси от фенклубове. Опитът на репортер на \"Дневник\" да разговаря с тях удари на камък. Едно от момчетата каза, че не е от София. Попитан дали е част от протестиращите, той обясни само, че е от Перник, но неговите приятели му направиха знак да мълчи и заявиха, че са студенти.      Малко по-късно някои от тези протестиращи свалиха тениските си и показаха татуировка с нацистки символи. Според някои от организаторите присъствието на тези момчета е целяло да дискредитира гражданския протест срещу номинацията на Гешев. От противоположната страна на площада бяха застанали друга група млади мъже, които държаха голям плакат с надпис \"Свобода за Димитър Желязков\" (Митьо Очите), а други настояваха да бъде освободен кмета на село Галиче Ценко Чоков. Друга група граждани, основно от ромски произход, развяваха надписи: \"Гешев е расист\". Те се появиха като група, извадиха листите с надписа, постояха за снимки и след това си тръгнаха. От репортаж на БиТиВи, заснет по-рано стана ясно, че някои от участниците в тази \"акция\" четат, че на плаката пише \"Гешев е радост\". Сайтът \"За Перник\" съобщи, че в ранния следобед от града са тръгнали автобуси с роми за протест в София. Организаторите многократно призоваха протестиращите да не се поддават по никакъв начин на провокации и да избягват сблъсъци. Те се обявиха срещу опитите за политическо влияние върху съдебната власт и в защита на разделението на властите.      Протестът и този път бе подкрепен от гражданско сдружение \"Боец\" с председател Георги Георгиев, който говори пред събралите се. На него присъстваха кандидатът за кмет на София Десислава Иванчева, която дойде заедно с Биляна Петрова. Двете са са били освободени за протеста от домовете си, където са под домашен арест, докато очакват делото, по което са подсъдими за подкуп да стигне до втора инстанция. С тях дойде и Петър Кърджилов – бивш пиар на община \"Младост\" и еаст от екипа на бившия кмет Десислава Иванчева. Кърджилов призова от стълбите на Съдебната палата за блокада на ключови кръстовища докато не бъде оттеглена номинацията на Гешев. Сред участниците в шествието бяха бившият правосъден министър и председател на \"Демократична България\" Христо Иванов, кандидатът за кмет на обединението Борислав Игнатов, както и съдията от Софийския районен съд Методи Лалов, който е в оставка от месец и в очакване да бъде освободен от поста и да оглави листата за общински съветници. Сред присъстващите бе и друг кандидат за столичен кмет – Борис Бонев, издигнат от \"Спаси София\", както и журналиста от \"Биволъ\" Димитър Стоянов, който обяви, че шествието е подкрепено и от главния редактор Атанас Чобанов, който от години живее във Франция. Граждани разказаха, че в една демократична държава трябва да има повече от един кандидат за този важен пост. Шествието тръгна по променен маршрут, за да се избегнат сблъсъци с контрапротестиращи и заради фестивала \"Алея на книгата\". То мина по ул. \"Алабин\", \"Граф Игнатиев\", \"Патриарх Евтимий\" и около 20:00 ч. стигна до Народното събрание. Пред Съдебната палата хората скандираха \"Оставка\", \"Не на мафията\", \"Реформа\" и \"Гешев е позор\". Ученици бранят кандидатурата на Гешев на контрапротест От другата страна на Църквата \"Св. Неделя\" на мегафон и като в рефрен от трибуната на стадион викаха \"И преди, и сега Гешев значи свобода\". Още около 16.50 ч. на площад \"Независимост\" започнаха да се събират хора за контрапротест в подкрепа на кандидатурата на Иван Гешев. Той бе обявен от ПИК, а участници в него на два пъти опитаха да стигнат до бул. \"Витоша\", но се връщаха обратно. \"Тук сме да защитим България и правосъдието\", заявиха организаторите, според които несъгласните с кандидатурата на Гешев за главен прокурор, подкрепят олигархията.      Междувременно водещата на телевизията на \"Пик\" Ива Николова четеше материал, който представяше като компромати срещу Десислава Иванчева. Основните скандирания бяха: \"Гешев - закон и ред\" и \"И преди, и сега Гешев значи свобода\". Сред протестиращите имаше и ученици, някои от тях носеха плакати. На въпрос на \"Дневник\" 12-годишно момиче отговори, че не знае какво търси на този протест, но с нейни приятели били доведени от майките си. Част от присъстващите изобщо не можаха да обяснят срещу кого и в подкрепа на кого протестират. \"Питай тия дето говорят, аз съм тука на гости\", каза мъж на средна възраст, а друг отговори \"Аз съм тука така\".      Някои от присъстващите казаха, че подкрепят Гешев, защото се бори срещу олигархията. Нито един от тях не успя да даде по-подробна информация за мотивите си. \"Гешев вкарва хора в ареста\", заяви 16-годишен ученик. Към 19.30 часа участниците в контрапротеста започнаха да се разотиват, а някои от тях се качиха на автобуси. Преди това си направиха общи снимки за спомен. Призивът на \"Пик\" е да се събират за Гешев и в сряда, и в четвъртък. Протестиращите от \"Правосъдие за всеки\" обявиха следващото си събитие също за четвъртък, отново пред Съдебната палата.", "date": "2019.09.10", "title": "Въпреки провокации и контрапротест: Хиляди поискаха Гешев да не оглави прокуратурата"}
