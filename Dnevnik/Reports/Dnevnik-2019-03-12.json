{"url": "https://www.dnevnik.bg/sviat/2019/03/12/3403354_nad_100_chasa_bez_tok_-_venecuelci_tursiat_voda_ot/", "text": "След като петдневното спиране на тока във Венецуела остави домовете без вода, Лилибет Техедор се озова вчера в ситуация да търси вода на последното място, на което е очаквала - канализационна тръба в Каракас, изливаща отпадни води в река. Двайсет и осем годишната Техедор заедно с още десетки хора, стекли се на брега на река Гуайре, която се извива в подножието на стръмен пролом край главната магистрала на Каракас, беше дошла, за да напълни 15-литров пластмасов бидон. За разлика от нечистите води на река Гуайре, от които се носеше зловоние, водата от тръбата поне беше чиста. Тези, които се бяха събрали да си налеят от нея, казаха, че тя е изпусната от местните власти от водохранилищата. Те добавиха обаче, че водата е минала по нехигиенични тръби и затова може да се използва само за почистване на тоалетни и миене на подове. \"Дори не бях виждала досега такова нещо. Ужасно е, ужасно\", каза Техедор, готвейки се да закара бидона до дома си в квартал \"Сан Агустин\" с малка ръчна количка. Техедор, която работи в магазин за компютърна техника, има двегодишна дъщеря и се грижи за две племенници. \"Най-засегнати са децата, защото как ще кажеш на едно дете, че няма вода\", пита тя. Липсата на вода се превърна в един от най-мъчителните странични ефекти от повсеместното спиране на тока, за което правителството на президента Николас Мадуро каза, че е виновен извършен с подкрепата на САЩ саботаж, а според критиците на президента то е последица от корупция и некомпетентност. Спирането на тока влоши положението в страна, която и без това се бори с хиперинфлационен икономически колапс, предизвикал масова миграция и превърнал някога основни стоки като царевично брашно и тоалетна хартия в недостъпен лукс за повечето хора. След пет дни без електричество за помпените станции за вода венецуелците от работнически квартали до скъпи многоетажни жилищни сгради недоволстват, че могат все по-рядко да се изкъпят, че чиниите им стоят неизмити и че от тоалетните им се разнася зловоние. Каракас се нуждае от 20 хил. литра вода в секунда от околните водни басейни, за да може да поддържа услугата, каза Хосе де Виана, инженер, който през 90-те години е бил шеф на общинската служба за ВиК на Каракас. Миналата седмица това количество паднало на около 13 хил. литра, а след спирането на тока в четвъртък подаването напълно било прекратено, заяви той. Много хора се опасяват, че може да тръгнат болести. Липсата на вода се съчетава с невъзможността да се купува сапун поради високи цени и хроничен недостиг. Вчера под ръководството на опозиционния лидер Хуан Гуайдо, който през януари се позова на конституцията, за да поеме временно управлението като президент, след като обяви преизбирането на Мадуро за манипулация, парламентът обяви \"състояние на тревога\" заради проблемите с електричеството. Мадуро е изправен пред безпрецедентна политическа криза, а САЩ, които подкрепят Гуайдо, наложиха тежки санкции срещу петролния сектор, имащи за цел да пресушат източниците на чужда валута за правителството. Малко по-нагоре по пътя от мястото, където стоеше Техедор, стотици гневни жители вчера бяха блокирали магистралата с искане местните власти да докарат 20 000-литрова цистерна, за да снабдят с вода квартал \"Ла Чарнека\". \"Убиват ни с глад и жажда\", каза 52-годишната Гладис Мартинес, домакиня, която се включила в демонстрацията, блокираща едното платно на магистралата и наложила на мястото да пристигнат десетки полицаи и бойци от Националната гвардия. При коритото на реката деца и юноши придружаваха своите родители, за да помогнат в пренасянето на водата. Когато две деца започнаха да газят в канализацията, жена ги предупреди: \"Тази вода е мръсна! Не си играйте в нея, защото няма лекарства, запомнете!\" Камионите цистерни с вода, които са честа гледка в Каракас, все повече срещат трудности да зареждат, защото държавните водохранилища са на привършване. На северния край на Каракас, там, където започва националният парк Ел Авила, стотици хора се бяха подредили, за да си напълнят вода от планинските ручеи. Липсата на вода, както и спиранията на тока се превърнаха в сериозна грижа за болниците, които от години страдат от недостиг на оборудване и материали. Петдесет и осем годишният охранител Хосе Велес, който е дошъл на река Гуайре, за да си налее вода, каза, че спирането на тока е направило живота непоносим, и си пожела политиците в страната да постигнат съгласие как да бъде урегулирана ситуацията. \"Не се интересувам от тези политици, между тях никога няма съгласие за нищо\", заяви той. \"Искам отново да имам нормален живот\", добави Велес.", "date": "2019.03.12", "title": "Над 100 часа без ток - венецуелци търсят вода от канализацията"}
{"url": "https://www.dnevnik.bg/sport/2019/03/12/3403460_kristiano_ronaldo_ostava_nai-populiarniiat_sportist_v/", "text": "Петкратният носител на \"Златната топка\" Кристиано Роналдо остава най-популярният спортист в света. 34-годишният нападател на \"Ювентус\" оглави традиционната класация на ESPN за четвърта поредна година. Изследването обхваща 794 от най-големите имена в спорта. Популярността на всеки от тях е оценена чрез формула, базирана на три показателя - брой последователи в социалните мрежи, онлайн търсения през 2018 г. и приходи от рекламни и други извънсъстезателни дейности. С 37 милиона долара Роналдо отстъпва по последното перо на четирима спортисти - Роджър Федерер (41.4 млн.), Тайгър Уудс (42 млн.), Стеф Къри (42 млн.) и Леброн Джеймс (52 млн.). Португалецът обаче е категорично пред всички останали по брой на последователите в социалните мрежи - 344.3 милиона във \"Фейсбук\", \"Инстаграм\" и \"Туитър\". Втори по този показател е Неймар с 208.9 милиона, следван от Меси със 191.7. В същото време Роналдо разделя първото място по онлайн търсения, като само трима представители на бойните спортове имат същия резултат - шампионът в тежката категория в бокса Дионтей Уайлдър и звездите на UFC Конър Макгрегър и Хабиб Нурмагомедов. В общото класиране на второ място зад Роналдо е Леброн Джеймс. Меси е трети, следван от Неймар, Макгрегър и Федерер. Индийският състезател по крикет Вират Кохли е седми по популярност, а челната десетка се допълва от Рафаел Надал, Стеф Къри и Тайгър Уудс. В класацията присъстват . Най-популярната сред тях е носителката на 23 индивидуални титли от Големия шлем Серена Уилямс, която е под №17. Другото най-разпознаваемо лице в дамския тенис - Мария Шарапова, заема 37-ата позиция. Третата жена в топ 100 също е тенисистка - индийката Саня Мирза, която е 93-а. По отношение на спортовете с най-много представители е футболът с 37, следван от баскетбола с 16 и крикетът с 11.", "date": "2019.03.12", "title": "Кристиано Роналдо остава най-популярният спортист в света"}
{"url": "https://www.dnevnik.bg/evropa/2019/03/12/3403396_jenite_v_berlin_shte_putuvat_po-evtino_zaradi/", "text": "Жените в Берлин този месец ще имат възможност да пътуват в обществения транспорт с намаление от 21 процента, което отговаря на разликата в заплащането на мъжете и жените в Германия, съобщи днес берлинската компания за градски транспорт (BVG), цитирана от в. \"Политико\". \"Фрауентикет\" ще се появи в градските машини за билети на 18 март и ще бъде валиден до 3 часа сутринта на следващия ден, уточни компанията. С отстъпката цената на еднодневния билет за вътрешните две зони на Берлин ще спадне от 7 евро на 5.50 евро. Повечето мъже от Берлин не само ще разберат тази мярка, но и ще я подкрепят, посочи компанията за градски транспорт, като допълни, че мярката е временна и цели да обърне внимание на проблема. Акцията е планирана така, че да съвпадне с деня на изплащане на заплатите и само няколко седмици след като местните власти в германската столица приеха закон, с който Международният ден на жената става  официален неработен ден . Разликата в заплащането между мъжете и жените в Германия е сред най-големите в ЕС, като само Естония и Чехия са преди нея според данните на Евростат за 2017 година. Всеки мъж, който бъде хванат с намален билет, ще бъде сметнат за пътуващ без билет. Както при другите билети с отстъпка, тези, които ги ползват, трябва да докажат, че имат право на тях, посочиха от компанията. Берлинската компания за градски транспорт се извинява на мъжете, които биха се почувствали дискриминирани, но продължава: \"От друга страна, кой се извинява на жените, чието заплащане средно е с 21 процента по-малко?\" Компанията, която е собственост на града и дава работа на около 15 хил. души, посочва, че ще продължава да работи за постигане на целта си да увеличи броя на жените сред служителите си от 20 процента на 27 процента до 2022 година. /БТА", "date": "2019.03.12", "title": "Жените в Берлин ще пътуват по-евтино заради по-високите заплати на мъжете"}
{"url": "https://www.dnevnik.bg/sviat/2019/03/12/3403465_venecuela_naredi_amerikanskite_diplomati_da_si_trugnat/", "text": "Венецуелските власти наредиха днес на американските дипломати да напуснат страната в срок до 72 часа, след като президентът Николас Мадуро обвини американския си колега Доналд Тръмп в \"киберсаботаж\", предизвикал най-тежката електрическа авария в историята на страната, предадоха агенциите \"Ройтерс\" и ТАСС. Венецуелският външен министър Хорхе Ареаса съобщи в \"Туитър\", че американските дипломати във Венецуела трябва да напуснат страната в срок до три дни след провала на преговорите за запазване на \"секциите за защита на националните интереси\" в двете държави. \"Присъствието на венецуелска земя на тези служители създава риск за мира, целостта и стабилността на страната\", се казва в изявление на правителството. Държавният департамент съобщи вчера, че ще  изтегли служителите си от Венецуела  тази седмица, като заяви, че присъствието им се е превърнало в ограничение за политиката на САЩ. Главният прокурор на Венецуела Тарек Сааб заяви днес, че е поискал от Върховния съд да започне разследване срещу опозиционния лидер  Хуан Гуайдо  по подозрение в участие в \"саботаж\" на електроснабдителната система на страната. Хулио Кастро от венецуелска неправителствена лекарска организация съобщи в \"Туитър\" снощи, че 24 души са починали в държавни болници от спирането на тока миналия четвъртък досега, посочи агенция \"Ройтерс\". Венецуела се опитва да възстанови електроподаването, след като на 7 март столицата Каракас и повечето щати във Венецуела останаха без електричество заради авария в най-голямата ВЕЦ в страната./БТА", "date": "2019.03.12", "title": "Венецуела нареди американските дипломати да си тръгнат до три дни"}
{"url": "https://www.dnevnik.bg/sport/2019/03/12/3403355_snimka_na_denia_imate_poshta_ot_tokio/", "text": "Служители на японските пощи представиха марки, посветени на олимпийските и параолимпийските игри в Токио 2020. На тях са изобразени талисманите на игрите, както и новият олимпийски стадион. В продажба са пуснати 1 милион блока с по 10 марки и с цена 920 йени (8.1 долара). Част от събраните средства ще отиват за подготовката на игрите.", "date": "2019.03.12", "title": "Снимка на деня: Имате поща от Токио"}
{"url": "https://www.dnevnik.bg/sviat/2019/03/12/3403471_reshenieto_dali_netaniahu_da_bude_obvinen_za_korupciia/", "text": "Окончателното решение дали да бъде повдигнато обвинение на израелския премиер Бенямин Нетаняху по три дела за корупция ще бъде взето след изборите в Израел, предаде агенция \"Ройтерс\". Главният прокурор на Израел обяви на 28 февруари, че възнамерява да  повдигне обвинение срещу Нетаняху  за взимане на подкуп, измама и злоупотреба с доверие, като за целта е необходимо да се проведе изслушване. В изявление на израелското министерство на правосъдието се посочва, че главният прокурор е решил да уважи молба на адвокатите на премиера за отлагане на финалното решение за повдигане на обвинения след датата на изборите. В изявлението се посочва, че Нетаняху се опасява от изтичане на свързани с делото материали в медиите, което би могло да въздейства върху общественото мнение в навечерието на изборите. Израелското правосъдие подозира, че Нетаняху незаконно е приел подаръци на стойност 264 000 долара и че е упражнил влиянието си, за да облагодетелства израелски вестник и уебсайт в замяна на благоприятно отразяване. Израелският лидер може да получи до десет години затвор, ако бъде осъден за взимане на подкуп, и максимум три години за измама и злоупотреба с доверие./БТА", "date": "2019.03.12", "title": "Решението дали Нетаняху да бъде обвинен за корупция ще бъде взето след изборите"}
{"url": "https://www.dnevnik.bg/sviat/2019/03/12/3403483_es_zabrani_vsichki_poleti_s_boing_737-8_i_737-9/", "text": "Агенцията за авиационна безопасност на Европейския съюз (EASA) замрази всички полети в небето над страните членки за моделите 737-8 MAX и 737-9 MAX на американската авиокомпания \"Боинг\" след неделната катастрофа в Етиопия с такъв самолет, в която загинаха всички на борда. Решението влиза в сила от 22 часа българско време и засяга не само авиокомпании от 28-те страни в съюза, но и всички оператори от трети държави. Германия сама реши днес да затвори небето си за тези самолети за 3 месеца - до 12 юни 2019 г. Малко след това поредният удар по репутацията на \"Боинг\" нанесе и Индия, където министерството на гражданската авиация нареди незабавно да се прекратят всички полети с модела 737 \"докато не се извършат подходящите модификации и не се предприемат нужните мерки за сигурност, за да гарантират безопасното им използване\". Двете водещи индийски авиокомпании Jet Airways и SpiceJet имат 8 боинг 737. Според \"Уолстрийт джърнъл\" компанията започва значителни промени в програмите за контрол на полета в кабината, за които се подозира, че са сред причините за двете последни катастрофи с нови 737 MAX.", "date": "2019.03.12", "title": "ЕС забрани всички полети с \"Боинг\" 737-8 и 737-9"}
{"url": "https://www.dnevnik.bg/sviat/2019/03/12/3403486_partiiata_na_makron_niama_da_vleze_v_alde_zaradi/", "text": "Партията на френския президент Еманюел Макрон \" Република, напред! \" няма да се присъедини към Алианса на либералите и демократите за Европа (АЛДЕ) в Европейския парламент. Причината е, че центристката политическа група е получавала финансиране от конгломерата \"Байер-Монсанто\", заяви Стефан Сежурне,който ръководи предизборната кампания. Американската \"Монсанто\" често е обект на критики от  френските екоактивисти  заради генетично модифицираните си култури и хербицидите си, например  глифозата . \"Нито един от нашите евродепутати няма влезе в следващия състав на парламента в политическа група или движение, което толерира подобно финансиране\", каза Сежурне. От АЛДЕ обявиха, че ще прекратят спонсорството на частни компании.", "date": "2019.03.12", "title": "Партията на Макрон няма да влезе в АЛДЕ заради финансиране от \"Монсанто\""}
{"url": "https://www.dnevnik.bg/evropa/2019/03/12/3403487_barnie_napomni_na_london_che_bez_sdelka_niama_i/", "text": "Великобритания не може да разчита на преходен период за изграждане на новите отношения с ЕС след Брекзит, ако парламентът не одобри постигнатото дотук споразумение с останалите 27 държави. Това напомни тази вечер Мишел Барние, главният преговарящ през последвите две години с представителите на Лондон. \"Като слушам дебата тази вечер в Камарата на общините, оставам с впечатление, че там хранят погрешни илюзии, че Обединеното кралство може да извлече полза от преходния период при отсъствие на Споразумение за напускане\", написа той в профила си в \"Туитър\". \"Искам да разберете пределно ясно - единствената правна основа за преход е Споразумението. Без него няма преходен период.\" Напомнянето му дойде в момент, когато изглежда почти сигурно, че тази вечер парламентът отново ще отхвърли предложеният от премиера Тереза Мей план за начина, по който Великобритания трябва да си тръгне на 29 март. В същото време Катя Адлър, кореспондент на Би Би Си по европейските въпроси, съобщи, че според дипломат от ЕС \"просто изчерпахме идеите си\" какво би могло да се направи при тази ситуация.", "date": "2019.03.12", "title": "Барние напомни на Лондон, че без сделка няма и преходен период за Брекзит"}
{"url": "https://www.dnevnik.bg/sviat/2019/03/12/3403474_britanskite_deputati_othvurliha_sdelkata_na_mei_utre/", "text": "Британският парламент отхвърли със значително мнозинство сделката за Брекзит, която премиерът Тереза Мей представи за пореден път в парламента. Споразумението бе подкрепено от 242-ма депутати, а го отхвърлиха 391 души. Те не останаха доволни от козметичните ѝ изменения по отношение на \"предпазната мрежа\" за границата на Ирландия и Северна Ирландия и така Великобритания остава изправена пред неисгурност две седмици преди Деня Брекзит - 29 март. Резултатът означава, че Обединеното кралство или ще напусне Евросъюза без сделка, или ще се наложи отсрочка и решението ще се вземе в две гласувания утре и в четвъртък. \"Това не решава проблемите ни\" и трябва да се определи следващата стъпка - дали напускането да бъде отменено, дали да има втори референдум или различна сделка след отлагане на Брекзит, каза Мей, след като поражението бе обявено. Освен това, ако депутатите поискат отсрочка, ЕС ще иска да знае за какво ще бъде използвана. \"В ЕС направихме всичко възможно\" Резултатът бе предизвестен. Освен евроскептичното крило на торите срещу сделката гласува Демократичната юнионистка партия - северноирландските депутати, осигуряващи мнозинството на Мей. Телевизия \"Скай нюз\"  очакваше  загубата да е с над 100 гласа, но разликата се оказа още по-голяма - близо 150 гласа. Главният преговарящ на ЕС Мишел Барние изключи възможността Брюксел да направи повече, за да помогне на Великобритания да постигне сделка за излизане от блока, като подчерта, че застоят може да бъде решен единствено във Великобритания. Той посочи, че ЕС е направил всичко, което е могъл, за да постигането на споразумение, което да бъде прието в британския парламент. \"Нашата подготовка за варианта без сделка сега е по-важна от всякога\", допълни Барние в \"Туитър\". Второто отхвърляне на сделката за Брекзит от страна на британската Камара на общините \"значително увеличи\" риска от \"развод\" без сделка, заяви говорител на председателя на Европейския съвет Доналд Туск, цитиран от \"Ройтерс\". \"Съжаляваме за резултата от вота тази вечер. От страна на ЕС направихме всичко възможно, за да постигнем споразумение... трудно може да се направи нещо повече\", допълни говорителят. По думите му, ако Великобритания отправи обосновано искане за удължаване на преговорите, ЕС ще обмисли тази възможност и ще вземе решение с единодушие. Ирландският външен министър Саймън Ковъни изрази разочарование от резултата от гласуването. По-рано председателят на Еврокомисията Жан-Клод Юнкер  предупреди Уестминстър , че Брюксел няма да предлага повече \"уверения и разяснения\", и подчерта, че \"няма да има трети шанс\" за промяна в споразумението. \"Няма да има допълнителни интерпретации на интерпретацията. Няма да има гаранции за гаранциите, ако  вотът утре  се провали\". \"Нека говорим напълно ясно за този избор: или ще е тази сделка, или Брекзит няма да се състои изобщо\", подчерта Юнкер. След историческото поражение при първото гласуване на нейната сделка в британския парламент, Мей обеща на депутатите, че ще подсигури механизъм за едностранно излизане от \"предпазната мрежа\" за ирландската граница, времево ограничение или заменянето ѝ с алтернативна договорка като технически средства за контрол. Уговорките ѝ с Юнкер в дванадесетия час в Страсбург тази седмица обаче не бяха достатъчни за депутатите, включително с аргумента, че при тях нямаше промяна в споразумението, а само допълнителни документи към него Какво следва Утре Мей ще зададе на депутатите въпроса дали искат напускане на ЕС без сделка. Ако отхвърлят тази опция, в четвъртък тя ще им предложи да подкрепят идеята за  ограничено отсрочване  на Брекзит. Полето ѝ за маневри зависеше от това колко поражение ще претърпи по време на вота, обясни репортер на Би Би Си, когато започна гласуването. След вота Мей каза, че утрешното гласуване ще бъде \"свободно\" - на торите няма да се дават инструкции какво да изберат, силно необичайна ситуация за толкова важен избор. Лидерът на лейбъристите Джеръми Корбин пък каза, че възможностите на Мей са изчерпани и може би е време за извънредни избори. Днешното гласуване създава объркване и в ЕС. \"Свършиха ни идеите\" как да се реши ситуацията в следващите 17 дни, каза малко по-рано за обществената телевизия неназован европейски дипломат. По време на дебата главният преговарящ от името на Евросъюза Мишел Барние пък  написа , че Великобритания няма да има преходен период след Брекзит, ако Камарата на общините не одобри документа, оформящ развода. \"Като слушам дебата в Камарата на общините, изглежда съществува опасната илюзия че Великобритания може да получава полза от преход в отсъствието на споразумение за излизане,\" написа той в \"Туитър\". \"Нека бъда ясен. Ако няма споразумение за напускане, това означава, че няма преход.\"", "date": "2019.03.12", "title": "Британските депутати отхвърлиха сделката на Мей, утре ще решат искат ли Брекзит без сделка"}
{"url": "https://www.dnevnik.bg/photos/2019/03/12/3403061_fotogaleriia_svetovnite_snimki_na_denia_-_12_mart/", "text": "Хората се радват на топъл зимен ден в Ница, Франция.", "date": "2019.03.12", "title": "Фотогалерия: Световните снимки на деня - 12 март"}
{"url": "https://www.dnevnik.bg/evropa/2019/03/12/3403496_problemite_mejdu_orban_i_enp_ne_sa_resheni_obiavi/", "text": "Председателят на групата на Европейската народна партия в Европарламента Манфред Вебер се срещна днес в Будапеща с унгарския премиер и лидер на дясната националистическа партия \"Фидес\" Виктор Орбан, предаде \"Ройтерс\". \"Днешните ми преговори с премиера Орбан бяха конструктивни, но проблемите още не са решени\", каза Вебер в Будапеща. \"Предстои да оценим и обсъдим с партиите, членуващи в ЕНП, следващите решения. Ние в ЕНП имаме ясни основополагащи ценности и те не подлежат на преговаряне, така че трябва да бъдат спазвани от всички членки на ЕНП, в това число от \"Фидес\". Вебер поиска от \"Фидес\" незабавно да прекрати кампаниите срещу ЕС, да подкрепи оставането в Будапеща на Централноевропейския университет, основан от финансиста либерал Джордж Сорос и да се извини на останалите политически сили, членуващи в ЕНП. Лидерът на най-голямата консервативна фракция в ЕП каза, че е опитал да задържи \"Фидес\" в групата с предложение да уреди спора с университета, който казва, че е бил принуден да напусне Унгария и да се премести в Австрия. Той каза пред журналисти, че е разработил план, съгласно който Мюнхенският технологичен университет, германският автомобилен производител Бе Ем Ве и американски университети ще създадат възможности ЦЕУ да остане в Будапеща. /БТА", "date": "2019.03.12", "title": "Проблемите между Орбан и ЕНП не са решени, обяви Манфред Вебер"}
{"url": "https://www.dnevnik.bg/sport/2019/03/12/3403502_magiiata_na_ronaldo_izvede_juventus_do_zrelishten/", "text": "\"Ювентус\" постигна велик обрат срещу \"Атлетико\" (Мадрид) и спечели с 3:0 осмианфиналния мач реванш с \"дюшекчиите\" от Шампионската лига. Успехът на \"Алианц стейдиъм\" в Торино помогна на \"бианконерите\" да заличат пасива от две попадение от първия двубой и с общ резултат да стигнат до четвъртфиналите. Кристиано Роналдо поведе тима си във важния мач, като вкара и трите попадения. Португалецът откри в 27-ата минута, а в 48-ата удвои. Последният гол падна в 86-ата от дузпа. Хеттрикът е четвърти за Роналдо срещу \"Атлетико\", като португалецът вече има 24 гола в 33 мача срещу \"дюшекчиите\". Той достигна и до 124 гола в Шампионската лига. Дотук през сезона португалецът беше вкарал само веднъж в турнира, но се развихри във фазата на елиминациите. \"Ювентус\" достига до четвъртфиналите в трета поредна година и за четвърти път в последните пет сезона. На своя стадион \"бианконерите\" тотално надиграха съперника си и не му оставиха никакви шансове. \"Атлетико\" не показа нищо от първия мач, който спечели с 2:0, а в Торино не отправи нито един точен удар за 90 минути. Пред феновете, които не спряха да ги подкрепят 90 минути Роналдо и компания отправиха 15 удара, от които четири точни, за да вкара три пъти. \"Бианконерите\" притежаваха топката 62% от времето. Във всички линии \"Ювентус\" превъзхождаше съперника си. Силен мач изнесоха и защитниците, като Джорджо Киелини и Леонардо Бонучи не дадоха никакъв шанс на Антоан Гризман и Алваро Мората. В опит да навакса два гола пасив от първата среща треньорът на \"бианконерите\" Масимилиано Алегри заложи на офанзивен състав. Той действаше в схема 4-3-3, като Пауло Дибала отсъстваше, но в предни позиции бяха Кристиано Роналдо, Марио Манджукич и Федерико Бернардески. Своя мч №500 за \"бианконерите\" записа централният бранител Джорджо Киелини, ставайки едва петият в историята на клуба с подобно постижение. Измъчваният от проблеми \"Атлетико\" действаше групиран в своята половина, като гостите от Мадрид се защитаваха с 11 души. Дори нападателите Антоан Гризман и Алваро Мората бяха ангажирани да помагат на останалите в дефанзивен план. В четвъртата минута \"Ювентус\" стигна до гол чрез Киелини. Попадението обаче беше отмененно заради нарушение в атака. Реферът Бьорн Кайперс видя фаул на Роналдо срещу вратаря на гостите Ян Облак. Натискът на домакините продължи с много активна игра на крайните бранители на \"Ювентус\" Леонардо Спинацола и Жоао Кансело. Те се включваха във всяка атака, като принуждаваха офанзивните играчи на \"Атлетико\" да се прибират и така да не бъдат заплаха за Войчех Шчесни. След няколко добри шанса \"Ювентус\" накрая стигна до гол, с който откри резултата. Това се случи в 27-ата минута, когато Бернардески центрира отляво, а Роналдко надскочи крайния бранител Хуанфран, за да се разпише с глава. Португалецът отбеляза едва втория си гол в Шампионската лига през сезона, но се разписа общо за 23-и път в 33-ия си мач срещу \"Атлетико\". Роналдо доказа за пореден път, че се представя много силно в елиминациите на Шампионската лига, вкарвайки 61-и гол, като има и 14 асистенции в общо 77 срещи от елиминациите. До края на първата част \"Ювентус\" диктуваше случващото се на терена, а най-интересното положение беше задна ножица на Бернардески, но изстрелът му мина встрани. За 45 минути \"Атлетико\" отправи само три удара, но и трите бяха неточни. Гостите от Мадрид притежаваха топката в едва 38% от времето, но в големи периоди Гризман беше далеч от вратата на домакините, което не водеше до нищо опасно. Активните действия на \"Ювентус\" продължиха и след паузата. \"Атлетико\" не промени нищо в подхода си през второто полувреме. Испанците изпаднаха в \"глуха\" защита, като така и не успяваха да задържат по-трайно топката. В 55-ата минута италианският шампион стигна до втори гол, с който заличи пасива си от първия мач. Жоао Кансело центрира отдясно, Роналдо скочи най-високо и с глава прати топката в мрежата. Първоначално Ян Облак отрази изстрела, но реферът Кайперс даде стигнал, че технологията на голлинията го е известила, че топката преминава линията с пълния си обем, зачитайки второто попадение. След второто попадение \"Ювентус\" продължаваше още повече да затяга натиска си пред вратата на гостите. \"Атлетико\" изглеждаше объркан и по никакъв начин не успя да пренесе действията в предни позиции, за да потърси промяна. От лагера на домакините усетиха колебанията на съперника си и затова на терена се появи Пауло Дибала, който замени левия бранител Спинацола. Това доведе до рокади, като Емре Джан се премести на десния фланг на отбраната, а Кансело премина отляво. \"Атлетико\" стигаше само до епизодични прояви в атака, като един удар на резервата Анхел Кореа, преминал покрай вратата. В заключителните 10 минути Алегри пусна на терена още един нападетел, младият Мойзе Кен, който имаше отличен шанс малко след влизането си на терена. Той беше изведен в наказателното поле, но стреля в аут. \"Ювентус\" продължи да натиска и в 86-ата минута стигна до дузпа, след като Бернардески беше повален в наказателното поле. Футболистите на \"Атлетико\" протестираха, но решението на Кайперс беше крайно. Роналдо застана зад топката и с мощен удар в долния десен ъгъл на Облак реализира - 3:0. Роналдо реализира своя осми хеттрик в Шампионската лига, като се изравни по този показател с Лионел Меси. До края на двубоя \"Атлетико\" се вдигна на щурм, но изглеждаше късно. Футболистите на Симеоне не успяха да направят нищо пред Шчесни и напуснаха турнира.", "date": "2019.03.12", "title": "Магията на Роналдо изведе \"Ювентус\" до зрелищен обрат срещу \"Атлетико\""}
{"url": "https://www.dnevnik.bg/politika/2019/03/12/3403216_demokratichna_bulgariia_prizova_za_ostavka_na/", "text": "Демократична България\" поиска оставката на Комисията за защита на конкуренцията (КЗК), \"защото не защитава конкуренцията и малките и средни фирми\". В  позиция на обединението на ДСБ, \"Да, България\" и \"Зелените\"  се казва, че от  анализа на КЗК на пазара на горива  се разбира, че комисията няма да предприеме нищо. \"За да се замаже положението се изброяват отново редица проблеми и се обяснява, че държавата трябва да ги решава. От специален регулатор, КЗК се превръща в специален коментатор, който не предприема нито една значима мярка\", заявяват от \"Демократична България\". Последните няколко години ГЕРБ и БСП предприеха геноцид срещу малките търговци, което допълнително ограничи конкуренцията и е причина за нарастване цените на горивата, пише в позицията. Те наричат това \"Коалиция \"Лукойл\" и дават доказателства: \"Първо прие промените в ЗДДС, чрез които малките търговци бяха недопустимо дискриминирани и задължени да обезпечават двойно дължимото ДДС, за разлика от големите вериги на пазара. По въпроса ЕК дори започна наказателна процедура срещу България. След това прие промени в Закона за акцизите и данъчните складове за минималните капацитети на данъчните складове, които твърде вероятно ще доведат до отнемане на лицензи и още по-големи проблеми с достъпа. Накрая прие \"картелния закон\" за горивата, гласуван от ГЕРБ, БСП и т.нар. \"патриоти\", който има за цел да удари малките търговци, което вероятно ще се реализира през въведения регистрационен режим (Закон за административното регулиране на икономически дейности, свързани с нефт и продукти от нефтен произход)\", пишат от коалицията. От \"Демократична България\" настояват и за отмяна на лобистките закони, извършващи геноцид срещу малките и средни търговци в полза на големите вериги и предлагат конкретни мерки за това, какво трябва да се направи за да бъдат цените на горивата по-ниски.", "date": "2019.03.12", "title": "\"Демократична България\" призова за оставка на комисията за защита на конкуренцията"}
{"url": "https://www.dnevnik.bg/sviat/2019/03/12/3402756_irakchanite_jiveiat_bez_konflikt_za_pruv_put_ot_15/", "text": "Главният търговски район на Багдад е преживял повече атентати, отколкото жителите му могат да преброят. Смъртта стана част от всекидневието през войната, а най-ужасяващият бе самоубийственият атентат през 2015 г., взривил два търговски мола и отнел живота на 300 души. Но през изминалата близо една година жителите на Карада се почувстваха по-нормално, отколкото през последните десетилетия. Улици, отрупани със сергии с храни, са пълни с клиенти, кафенетата и ресторантите са запълнени до късно, а сивите циментови стени за защита от бомбени атентати са премахнати. \"Преди отивах само до училището и обратно в къщи\", казва Русул Мохсен, 33-годишен учител в средно училище. Седнал пред магазин, той отпива кафе и добавя: \"Когато отидех на ресторант, молех да седна в ъгъла най-далеч от прозорците, защото се страхувах, че кола бомба може да счупи стъклата\". За първи път от 15 години не се води голяма война и няма бунт в Ирак, а поражението на групировката \"Ислямска държава\" (ИД) в края на 2017 г. след разрушителна 4-годишна война даде на населението глътка облекчение. Въпреки големите предизвикателства, които предстоят, в столицата се усеща стаено чувство на надежда. Взривовете на коли бомби, станали част от всекидневието след водената от САЩ интервенция през 2003 г., които направиха иракската столица Багдад синоним на война, спряха - поне засега. Хиляди бетонни прегради, които опасваха целия град като защита от самоубийствени атентати с коли бомби, бяха извозени с камиони и това облекчи уличното движение. Говорителят на иракската армия бригаден генерал Яхия Расул каза, че хиляди заграждения са извозени в парцел в покрайнините на града. Той отбеляза, че те биха могли да се използват в бъдеще, за да се огради Багдад за защита от опити за проникване. Части от силно укрепената \"Зелена зона\" на западния бряг на река Тигър бяха отворени за населението, включително бе осигурен публичен достъп до емблематичната \"Арка на победата\". Тя е висока 40 метра и се състои от два кръстосани меча, държани от два бронзови юмрука на Саддам Хюсеин, в памет на иранско-иракската война. САЩ създадоха \"Зелената зона\" през 2003 г., за да обезопасят своето посолство и иракските правителствени институции. Но зоната се превърна в символ на неравнопоставеността за страната, като подхранваше възприятието на иракчаните, че правителството се е изолирало от тях. От другата страна на реката прочутата в Багдад улица \"Рашид\", най-старата столична улица и културен център, известна с порутените стари иракски къщи, също бе отворена за коли и пешеходци, след като 15 години беше затворена поради рискове за сигурността. Новата сграда на Централната банка, извисяваща се на отсрещния бряг на река Тигър, проектирана от покойната родена в Ирак архитект Заха Хадид, в момента е в строеж и се очаква да бъде завършена догодина. \"Багдад сега изглежда по-добре от всякога след 2003 г.\", отбеляза западен дипломат от кариерата в Багдад. Въпреки това страната е изправена пред огромни предизвикателства. ИД, която е на път да загуби последното си късче земя в съседна Сирия, търси убежище в Ирак, като засилва атаките в партизански стил в райони извън Багдад и в северната част от страната. Десетки хиляди хора остават разселени, а голяма част от страна е в руини. Държавата е обхваната от корупция и в богатия на петрол, но изложен на суши Юг нееднократно избухват безредици срещу лошите условия на живот. В Багдад, древен мегаполис с 8-милионно население, който някога е бил културен център на арабския свят, всичко функционира зле заради разрушената инфраструктура. Въоръжени милиции, които се биеха срещу ИД заедно с иракската армия, кръстосват улиците, възприемани от мнозина като последната заплаха за страната, на фона на твърдения за отвличания за откуп и всеобщо беззаконие. Безработицата, бедността и отчаянието сред младежта са широко разпространени. \"Съществува голяма пропаст между исканията на хората и способността на правителството да ги изпълни\", каза западен дипломат, пожелал анонимност, за да говори свободно. Въпреки това мнозина се надяват, че след години на кръвопролития Ирак върви към по-добро. В мола \"Хади център\" в Карада, където през 2015 г. самоубийствен атентат хвърли за часове хората в огнен ад и отне живота на 300 души, е пълно с клиенти и младежи, изпълнили щанда за храни. Разположеният в съседство мол \"Лаит център\" трябваше да бъде сринат до основи и построен наново. Сега той е почти завършен. Асим Гариб, собственик на магазин за сладкиши и сладоледи каза, че с години е трябвало да плаща на някого, за да наблюдава улицата отпред и да следи отвън да не паркират коли. \"Плашех се когато наближи кола, защото си представях, че може да е самоубиец.\" Тази увереност не бе присъща на повечето иракчани през последните 15 години. Страната беше във война в един или друг смисъл за повече от едно поколение, като се започне от иранско-иракската, завършила през 1988 г., последвана от нахлуването на Ирак в Кувейт през 1990 г. и последвалата военна интервенция на САЩ. Най-голямото кръвопролитие настъпи с американската интервенция в Ирак през 2003 г., която отприщи водена от \"Ал Кайда\" съпротива и религиозно насилие, обхванали страната, които отнеха живота на десетки хиляди иракчани. Атентатите стигнаха до 10 на ден. Кулминацията на насилието дойде с ИД - клон на \"Ал Кайда\", завладял иракски градове и провъзгласил своя самозван \"Ислямски халифат\" в големи части от Ирак и Сирия. Това предизвика небивала бежанска криза в иракската история. Милиони хора напуснаха домовете си пред заплахата от бързия напредък на екстремистите. Други избягаха, когато иракските сили, подкрепяни от САЩ и Иран, контраатакуваха и накрая превзеха последния град от терористите в края на 2017 г. Малцина се осмеляват да се надяват, че сегашното спиране на насилието ще бъде трайно, а мнозина се страхуват от растящото влияние на въоръжените милиции, известни с общото название Сили за народна мобилизация. /БТА", "date": "2019.03.12", "title": "Иракчаните живеят без конфликт за пръв път от 15 години"}
{"url": "https://www.dnevnik.bg/bulgaria/2019/03/12/3402834_danuci_osigurovki_dela_taksa_smet_-_ili_kak/", "text": "През 2011 г. Главното мюфтийство има около 1 млн. лв. задължения, през 2016 г. те вече са 5 млн. лв., за да достигнат до над 8 млн. лв. през тази година. Една от основните причини за това e, че дълго време централата в София, която е единственото данъчно задължено лице на мюсюлманското вероизповедание по закон, не е знаела какви пари дължат настоятелствата по места. А когато тези данни са стигнали до тях и са им били предявени искания за издължаване, вече са били натрупани сериозни лихви. Сред другите основания са също огромната такса смет за някои от джамиите, като например столичната има над 600 хил. лв. задължения по това перо. Водени дела за неспазени наемни договори също докарали немалки финансови задължения. Това заявява главният мюфтия Мустафа Алиш Хаджи в негово интервю, качено на 8 март в \"Ютюб\" канала на мюфтийството. Пред \"Дневник\" доскорошни служители на мюфтийството също разясниха откъде се стига до сериозните задължения на вероизповеданието. От тези изявления се разбира, че основна причина е лошото дългогодишно финансово управление на имуществото на вероизповеданието. Огромните задължения на мюфтийството са на дневен ред покрай намерението със закон да се даде възможност вероизповеданията да се освободят еднократно от  плащане на неплатените към 31 декември 2018 г. публични вземания  с главниците, лихвите и разноските по тях. А управляващите неколкократно обясниха, че ако не се опростят задълженията на това вероизповедание от 8 млн. лв., всички пари, които то ще получи от държавата и които би трябвало да са предназначени за заплати на имамите и други духовни лица, ще бъдат блокирани и няма как те да бъдат издържани. Кой взима наемите и кой плаща данъците След законови промени, конференция за избор на главен мюфтия и промяна в устава през 2005 г. се приема централизиран подход за представляване на мюсюлманското вероизповедание. Така централата в София се приема за юридическото лице, което е задължено по закон да поема всички плащания на вероизповеданието. За разлика например от Българската православна църква, където всяка митрополия се грижи сама за финансите си и съответно трябва да покрива задълженията си. \"Централизация на приходите на вакъфските имоти обаче нямаше до 2009 г. и много настоятелства, които имаха вакъфски имоти, взимаха приходи от тях, но не са плащали данъци\", обяснява главният мюфтия. Така едва след няколко години в централата научили, че по места настоятелствата дължат хиляди левове данъци, които с лихвите допълнително нараствали, разказаха служители на мюфтийството. А всъщност задълженият да плати тези пари е централата. Самите настоятелства не изпращали справки за финансовите си дела до София. Дори имало немалко случаи данъчните да издават актове за глоби, нарушения и др., които обаче подавали до местната структура, а не до централата, и така отново тези задължения оставали необслужени, като трупат огромни лихви всеки ден. Едва през 2011 г. ревизия на Националната агенция за приходите (НАП) установява колко точно са задълженията на Главното мюфтийство – над 1 млн. лв. От НАП потвърдиха за \"Дневник\", че са направили ревизия, но отказаха да дадат подробности за нея. Тогава Мустафа Алиш Хаджи моли държавата и президента да се намесят и да се стигне до опрощаване на поне част от тези суми. Отговорът е, че единствено съдът може да вземе такова решение. И вероизповеданието продължава да трупа дългове, включително от лихви, защото не може да покрие задълженията. Множество заети без осигуровки Според доскорошни служители в мюфтийството вероизповеданието плаща заплати на над 1200 души. Докато не успява да покрие всички задължения на регионалните си структури, мюфтийството затъва и в дългове за осигуровки на служителите си, се разбира от думите на главния мюфтия. Той не дава разбивки колко осигуровки не са внесени, но посочва, че тези задължения са едно от перата в просрочените 8 млн. лв. В последните около пет години мюфтийството получаваше по 2 млн. лв. годишно от турския Дианет - службата, която отговаря за вероизповеданията. Те се използват главно за духовни училища и Висшия ислямски институт. Част от парите са и за заплати на духовни лица. След промените в Закона за вероизповеданията отпреди няколко месеца обаче вече вероизповеданията няма да могат да плащат на духовниците си с пари от чужбина.  Затова и държавата предвижда да отделя повече средства от бюджета за тези заплати , издръжка на храмове и други подобни разходи. Мюфтийството обаче не може да усвои тези пари, тъй като те ще бъдат блокирани заради задълженията. Така сега не се знае освен как вероизповеданието ще покрива осигуровките, ако те не му бъдат опростени, но също и как изобщо ще плаща заплати. Колко боклук прави една джамия Друго сериозно перо на разходи за мюфтийството е такса смет, която трябва да плаща на храмовете. До 2016 г., когато със закон молитвените домове бяха освободени от тази такса, джамията в София е натрупала 600 хил. лв. за неплатена такса смет на Столичната община, съобщава главният мюфтия. Преди да отпадне, таксата се е изчислявала както за всички останали задължени субекти - на база кубатурата на имота. Сами можете да изчислите колко е била тази такса за джамията, като имате предвид нейната кубатура, коментираха от мюфтийството. И уточниха, че става дума за стотици хиляди левове годишно. В същото време от джамията се изхвърлял около един контейнер боклук на седмица най-много. Вероизповеданията вече са освободени от тази такса от 2016 г., но натрупаните дотогава задължения на мюфтийството продължават да му носят лихви. Храм-паметникът \"Св. Александър Невски\" например няма подобни задължения. Защото до влизането в сила на поправките от 2016 г. той не е имал нотариален акт и е бил собственост на държавата и общината, които са се погрижили за този разход, уточниха от храма. Разходи по дела \"Друг източник на тези задължения е още от 2010 г., когато Недим Генджев за няколко месеца се обяви, че той е този, който представлява вероизповеданието\", казва още Мустафа Алиш Хаджи. Генджев завел няколко дела от името на мюсюлманското вероизповедание, като голяма част от тези дела били фиктивни по думите на главния мюфтия. Новият мюфтия отказал да плаща задълженията към адвокатите по тези дела и така и те се натрупали като задължения, носещи лихви. Бивши служители на мюфтийството коментираха, че по времето на Генджев били отдавани и различни видове имоти под наем, а след като новото ръководство отказало да изпълнява договорите, също било съдено и съответно генерирало нови задължения. Задълженията продължават да растат Макар през 2011 г. данъчните да установяват около 1 млн. задължения, трупащи лихви, освен тях продължават да идват и нови и нови случаи на дължими суми. Буквално всеки ден имаше някоя нова преписка, фактура, неплатена сметка, припомнят си служители на вероизповеданието, ангажирани с тези проблеми по това време. Все някое настоятелство изпращало информация за стари разходи или правело нови, които не можело да покрие. Необучените как да водят счетоводство духовни лица не давали навременна информация за финансите си. Налагани били и глоби за недобре поддържани имоти и други. \"През 2016 г. на конференция на мюсюлманското вероизповедание в отчетен доклад споменах за тези задължения. Тогава бяха 5 милиона. Оповестили сме това публично, дали сме го в писмен вид на всички участници в конференцията\", казва в интервюто си главния мюфтия. Които до днес с лихвите и нови задължения достигат до малко над 8 млн. лв. Как се стига до идеята за опрощаване на задълженията Още в края на миналата година управляващите правят опит да опростят публичните задължения на вероизповеданията. По време на обсъжданите тогава изменения в Закона за вероизповеданията депутати от ГЕРБ се опитват между първо и второ четене да вкарат и текст за амнистията. По време на заседание на комисията по вероизповеданията ръководителят ѝ Красимир Велчев от ГЕРБ съобщава, че има предложение за такова опрощаване от името на финансовото министерство. Обявява, че това е политическо решение. И сам поема ангажимента да внесе конкретен текст в тази посока. Следват дебати в комисията, се вижда от стенограмата от това заседание. Велчев предлага и конкретен текст. Идеята на ГЕРБ е да се остави пленарната зала да реши дали да се приеме подобна амнистия. След гласуване обаче с пет глаза \"за\" и пет \"въздаржали се\" разпоредбата бива отхвърлена. И до пленарната зала така и не се стига. Въпреки това обаче управляващите не се отказват от намерението си, което ще отпуши възможността Мюфтийството да усвоява новите държавни средства и да плаща на духовниците си. Така преди няколко седмици ГЕРБ и ДПС внасят новото предложение за опрощаване на задълженията, което е прието и на първо четене в пленарната зала. Предстои скоро да се гласува и окончателно на второ четене.", "date": "2019.03.12", "title": "Данъци, осигуровки, дела, такса смет - как мюфтийството натрупа 8 млн. лв. задължения"}
{"url": "https://www.dnevnik.bg/sviat/2019/03/12/3402814_svetut_zapochna_nova_nadprevara_v_afrika/", "text": "Столицата на Джибути е интересно място - там са  първата китайска база в чужбина , единствената постоянна американска база в Африка, има подобни обекти на Франция, Италия и Япония. Британското и индийското посолство ще отворят скоро, а скоро ще се появи и най-голямата джамия в Източна Африка благодарение на фондацията на турската служба за религиозни въпроси Дианет. Наоколо е пълно с китайски обекти - пристанище, началото на свободна търговия, която ще е най-голямата в Африка, жп линия до Етиопи и други. Всички те са построени от китайски държавни компании и поне частично се управляват от тях. И това е само малка част от 10-те хиляди (според консултантската компания \"Маккинзи\") китайски фирми на континента. Тяхната активност в последните години започна да привлича и другите сили - като Турция, Русия, европейските държави и САЩ,  разказва сп. \"Икономист\" . \"Новата надпревара за Африка\", както я нарича Алекс Вайнс от \"Чатъм хаус\", изглежда различно от европейската колониална битка през очите на мнозина африканци - днес те искат своя дял в изграждането на икономиките и все по-голямото световно значение на втория най-населен континент в света. \"Основните в играта\" \"Това предполага, че континентът все повече ще бъде място, където се разиграват международни съперничества\",  пише \"Икономист\"  и дава за пример речта на съветника на президента на САЩ за националната сигурност Джон Болтън. През декември той заговори за \"състезанието на големите сили\". Не е задължително обаче това да е игра с нулев резултат - от инфраструктурните проекти например печелят всички, които пристигнат, не само инвеститорите. Освен това \"африканските държави са основните в играта. Как ще я играят ще бъде решаващ фактор за това как континентът ще изпълни обещанията, които виждат в него външните наблюдатели.\" Между 2010 и 2016 г. над 320 посолства са били отворени в Африка според данни на Денвърския университет. Само турските са 26, миналата година Индия обяви, че ще отвори още 18. Тази година ще има среща на върха на Русия и Африка, предстоят подобни събития на Япония и Великобритания, а миналогодишната среща на Китай с африканските лидери събра повече от тях, отколкото посещаващите Общото събрание на ООН. За десетилетието до 2018 г. китайски високопоставени служители са посетили Африка 79 пъти, турският президент Реджеп Тайип Ердоган е бил на континента 30 пъти, а френският му колега Еманюел Макрон - 9 пъти, откакто влезе в Елисейския дворец през 2017 г. Сред гостите е и индийският премиер Нарендра Моди (но не и американският президент Доналд Тръмп). На световните сили са нужни гласовете на Африка в Общото събрание (над четвърт от всички и винаги с 3 от 10 непостоянни места в Съвета за сигурност. За Китай те са важни (и той се възползва от тях) срещу Тайван, на Русия - в опит да бъде признат Крим, на Израел - за признаване на Ерусалим за столица. При гласуване на резолюция, осъждаща анексията, 28 африкански държави се въздържаха. От антитерористични операции до търговия Междувременно във военен план Африканският рог се превърна в арена на надпревара на Саудитска Арабия и Обединените арабски емирства, от една страна, и Катар и Турция - от друга. През 2017 г. Турция изгради най-голямата си военна база в чужбина в Сомалия (тя бе и първата ѝ в Африка), а отвъд Джибути Китай е участвал в учения в Камерун, Габон, Гана и Нигерия. В Демократична република Конго, Мали, Южен Судан и Судан Китай е разположил по-голямата част от мироопазващите си сили в Африка, а те са повече, отколкото имат другите четири постоянни членки на Съвета за сигурност на ООН. Китай също така вече продава повече оръжия в Субсахарска Африка от която и да било друга държава - 27% от доставките в региона между 2013 и 2017 г., сравнено с 16% между 2008 и 2012 г., пише \"Икономист\". Тази военна експанзия обезпокои другите азиатски сили - Япония строи база в Джибути, Индия укрепва присъствието си в Индийския океан, а този месец ще има военни учения с няколко африкански страни, сред тях Кения, Танзания и Южна Африка. Европейските страни усилват ролята си в Сахел в опит за изтласкване на терористични групи, в държави като  Централноафриканската република , Гвинея и Мадагаскар има руски \"съветници\" или наемници. САЩ изостават в тези промени и то дори в търговските връзки - между 2006 и 2018 г. обемът на търговията с Африка се е свил с 45%, този на Китай и Индия се е увеличил със съответно 226 и 292 на сто. Увеличил се е и европейският, но по-скромно - със 156%. В интереса на големите сили вече не става дума само за природни ресурси - според Международния валутен фонд една трета от страните на юг от Сахара могат да очакват ръст от над 5% тази година, а до 2025-а близо 300 млн. африканци ще преминат онлайн. С африкански страни сключват земеделски споразумения и Китай, който изнася все повече ориз за континента (10 пъти повече през 2017 г., отковкото през 2016-а), както и страните от Персийския залив, внасящи между 80 и 90% от храната си. Все повече страни приемат и производствени мощности на европейски и азиатски сили, \"Търкиш еърлайнс\" лети до 50 африкански града. Китай (и африканците) пред избор Действително Китай променя стратегията си - опитва да осребри икономическите връзки, за да получи политически и военни, а президентът Си Цзинпин призова за повече внимание в какви проекти ще инвестира бизнесът в Африка на фона на гнева на предприемачите, не не всички са били рентабилни. Някои от държавите освен това попаднаха в \"дългов капан\" за милиарди (макар Пекин да е основен кредитор само на Конго-Бразавил, Джибути и  Замбия ) като Кения например и азиатският гигант е чувствителен към проблема. Това може да насърчи други държави да са по-активни в Африка - ЕС обяви, че между 2021 и 2017 г. ще даде 40 млрд. във вид на грантове, САЩ удвоиха фонда си за инвестиции в чужбина от 30 на 60 млрд. Това променя ситуацията за африканските страни, които вече имат \"повече избори от всякога\" и не са едностранно зависими от колонизатора си или в един от лагерите в Студената война. От друга страна, те остават по-слабият партньор във военни и икономически споразумения и често се съгласяват на неизгодни условия в желанието си за големи сделки. С нарасналия избор освен това се увеличават и възможностите за корупция. В Гана или Кения медиите и гражданското общество оказват натиск, но проблемът е, че \"Русия и Китай не ги е грижа за африканската демокрация\", пише \"Икономист\". Макар политиката им да е формално на ненамеса, те поддържат автократи и може да се тълкува като вид интервенция. Западът обаче също е правил това, сегашният процес е улеснен от апатията на САЩ по африканските въпроси, а и  в новата стратегия на Вашингтон за Африка  демокрацията не се споменава.", "date": "2019.03.12", "title": "Африка вече не е само пионка в световната игра"}
{"url": "https://www.dnevnik.bg/evropa/2019/03/12/3402742_podarukut_na_dragi_izglejda_malko_nedostatuchen/", "text": "Европейската централна банка (ЕЦБ) изненада инвеститорите, като отрано обяви нов пакет парични стимули. Когато обаче погледнете в кутията, подаръкът е доста по-малко щедър, отколкото би могъл да бъде. Марио Драги предпочете да направи малка крачка по-рано, отколкото да се намеси по-късно по по-решителен начин. Президентът на ЕЦБ освен това искаше да се съобрази с всички, което очевидно ограничи възможностите му за действие. Съобщението, че ЕЦБ ще започне да отпуска нови целенасочени евтини кредити и ще забави първото повишаване на лихвените си проценти, прилича на шокова мярка. Инвеститорите очакваха намек за следващите ходове на ЕЦБ, но не чак това. Резултатът е някъде по средата. Драги каза, че няколко членове на Управителния съвет на ЕЦБ са искали да се отложи първото повишаване на лихвите до март 2020 година, но банката в крайна сметка е решила това да стане в края на тази година. И най-важното, евтините кредити в рамките на т. нар. целенасочени дългосрочни операции по рефинансиране, които също зависят от изпълнението от банките на някои кредитни цели, са по-малко щедри, отколкото можеха да бъдат. Сега банките могат да взимат кредити за две години, а не за четири, както преди, и лихвеният процент ще бъде индексиран към основния рефинансиращ процент през периода на операцията, който сега е нула. В миналото най-ниското му равнище е било колкото депозитния процент, който към този момент е 0.4%. Най-важното е, че очакванията на инвеститорите третата серия от целенасочени дългосрочни операции по рефинансиране да бъде на разположение от юни бяха попарени. Вторият кръг изтича през юни 2020 година, което означава, че от юни 2019 година всяко финансиране, чийто падеж е след по-малко от една година, няма да бъде обхващано от нетното стабилно финансиране - регулаторно изискване за ликвидност. Цената за банките, за да покрият това правило от Базел, ще се повиши, тъй като те няма да могат да разчитат толкова на парите, които са изливани върху тях от ЕЦБ. За по-слабите кредитори по-специално това е неприятна новина. Нищо учудващо тогава, че това съобщение се отрази толкова лошо на банковите акции така, както и на борсовите индекси. Една от причините е несигурността около перспективите за икономическия растеж на еврозоната. ЕЦБ понижи рязко прогнозите си за растежа и инфлацията и поддържа тезата си, че рисковете продължават да теглят надолу. Нейните ръководители обаче продължават да бъдат непреклонни, че еврозоната няма да изпадне в рецесия. Някои важни положителни фактори, включително устойчивият ръст на заплатите и добрите условия за финансиране, се запазват. Перспективите може да се подобрят или влошат внезапно в зависимост от външни фактори като продължаващия търговски спор между САЩ и Китай. \"В една тъмна стая се придвижвате със ситни стъпки. Не тичате, но се движите\", каза Драги. Тъй като ЕЦБ предпочете да действа отрано, вместо да чака, тя трябваше да ограничи действията си. Това е разумно, като се има предвид несигурността за бъдещето. Другият елемент бе разнообразието от мнения в Управителния съвет на ЕЦБ. Докато традиционните хардлайнери, включително президентът на Бундесбанк Йенс Вайдман, звучаха по-меко през последните седмици, несъмнено имаше различни гледни точки, както пролича ясно от дискусията за поисканото продължаване на предварителните указания. За разлика от други случаи в миналото Това ограничи възможностите за по-амбициозни действия. Разбира се, това може да е последица от сравнително близкия край на мандата на президента на ЕЦБ. От началото на ноември някой друг ще отговаря на въпросите на традиционната пресконференция на банката. Едно решаване с мнозинство на мерки, които ще вържат ръцете на ЕЦБ далеч напред в бъдеще, би било по-малко достойно за доверие. Наследникът на Драги сега вероятно е част от Управителния съвет. Какво би станало, ако той не е съгласен с взетите решения? С приближаването на деня, в който Драги ще се оттегли, компромисите може да са станали новата норма в ЕЦБ. Шоковите мерки са отстъпили място на \"войната на изтощение\" около наследяването на Драги. ** б. изд.: Фердинандо Джулиано пише за агенция \"Блумбърг\" коментари и редакционни статии, посветени на европейската икономика. Той е и икономически коментатор на италианския вестник \"Република\" и бивш член на редакционния съвет на британския \"Файненшъл таймс\". /БТА", "date": "2019.03.12", "title": "Подаръкът на Драги изглежда малко недостатъчен"}
{"url": "https://www.dnevnik.bg/sviat/2019/03/12/3402776_robojurnalistikata_navliza_v_redakcii_po_celiia_sviat/", "text": "През ноември миналата година \"бот\" на име Тоби произведе за медийния гигант \"Тамедия\" близо 40 000 публикации за резултатите от изборите в Швейцария само за пет минути. Тоби, който е програма за автоматично създаване на текст, писа за резултатите от всички 2222 швейцарски общини на френски и немски, сочи анализ, представен миналия месец на състоялата се в Маями конференция \"Изчисление и журналистика\". Подобен вид програми въз основа на изкуствения интелект съществуват от близо десет години и са все по-често срещани в големите медии. \"Ставаме свидетели как потенциалът на изкуствения интелект или роботожурналистиката навлиза все повече в редакционните зали по целия свят\", твърди Деймиън Радклиф, преподавател в университета в Орегон. \"Тези системи могат да предложат бързина, точност и потенциал да подсилят редакциите с по-скромни възможности, а също и да намалят напрежението, на което са подложени журналистите от гледна точка на време\". На фона на все по-големите трудности, с които се сблъсква индустрията им, някои медии започнаха да използват изкуствен интелект, за да създават статии, да персонализират доставките на информация и в някои случаи да пресяват данни. Според тези организации \"ботовете\" нямат за цел да заменят репортерите или редакторите, а да ги освободят от най-монотонните задачи, като например отразяването на спортните резултати и резултатите на компаниите. В редакцията на вестник \"Вашингтон пост\" програма на име \"Хелиограф\" например позволи на всекидневника да отрази повече от 500 предизборни надпревари след 2014 г. Според Джереми Гилбърт, който работи във вестника, \"ботът\" може по-бързо да отрази резултати и да актуализира статии успоредно с промените в информациите, което да позволи на журналистите да се концентрират върху други задачи. Реакциите в редакцията са като цяло позитивни, твърди Гилбърт. \"Изненадващото е, че много хора казаха: \"Пиша по тази тема всяка седмица, не можем ли да го правим автоматично?\", разказва Гилбърт. Ценна помощ или заплаха? Същите въпроси се задават и в други редакции по света. Норвежката информационна агенция например автоматизира спортните новини и резултатите от мачовете се актуализират на всеки 30 секунди. \"Лос Анджелис таймс\" създаде \"куейкбот\" (\"quakebot\", quake означава земетресение на английски) - \"бот\", специализиран в отразяването на земетресения, който бързо публикува статии за земните трусове в региона. \"Асошиейтед прес\" автоматизира резултатите на близо 3000 компании, а всекидневникът \"Монд\" заедно с партньорите си от \"Силабс\" (Syllabs) използва програма, която генерира 150 000 интернет страници, отразяващи изборите от 2015 г. в 36 000 общини. Професионалните журналисти признават, че програмите имат ограничения, но отбелязват също, че те понякога могат да извършат това, което хората не могат или биха направили с големи трудности. Вестник \"Атланта джърнъл-kонститюшън\" например използва роботожурналистически екип, за да разкрие 450 случая на медици, изправяни пред лекарски организации или съдилища за сексуални посегателства, от които на близо половината продължава да им е разрешено да практикуват. Вестникът използва инструмента с изкуствен интелект \"автоматично изучаване\" (\"machine learning\"), за да анализира всеки отделен случай. Резултатите от работата впоследствие бяха проверени от журналисти. Въпреки че роботите, изглежда, помагат на журналистите, продължават да съществуват опасения във връзка с еволюцията на професията, като някои се страхуват, че изкуственият интелект ще стане неконтролируем и ще доведе до съкращения на работни места. През февруари изследователи от организацията за изучаване на изкуствения интелект \"Оупън Ей Ай\" (OpenAI) обявиха, че са разработили толкова добра програма за автоматично създаване на текстове, че за момента са решили да я запазят в тайна. Според тях програмата може да бъде използвана за създаване на статии с фалшиви новини, кражбата на самоличност онлайн и автоматичното разпространение на фалшиви новини в социалните мрежи. Мередит Брусард, преподавателка по роботожурналистика в университета в Ню Йорк, не вижда непосредствена заплаха в изкуствения интелект. За момента програмите се занимават с \"най-досадните\" статии, отбелязва Брусард. \"Няколко работни места ще бъдат автоматизирани, но, общо взето, не се тревожа, че роботите ще доведат до апокалипсис в редакционните зали\", казва тя. А Джереми Гилбърт от \"Вашингтон пост\" уверява: вестникът разполага с \"невероятен екип от репортери и редактори и ние нямаме намерение да ги заменяме\". /БТА", "date": "2019.03.12", "title": "Робожурналистиката навлиза в редакции по целия свят"}
{"url": "https://www.dnevnik.bg/photos/2019/03/12/3398663_fotogaleriia_po_znacite_na_da_vinchi/", "text": "Вече 4 години Да Видчи разкрасява пътните знаци в София. Някои носят политическо или социално послание, а други просто те карат да се усмихнеш, като ги погледнеш в градските задръствания. Идеята му идва от уличните артисти във Флоренция и Париж, където за пръв път вижда табели да се ползват като изразни средства. Артистът предпочита да остане анонимен и се представя само с псевдонима си. Страницата му   във \"Фейсбук\" обаче добива все по-голяма популярност. Има зад гърба си една изложба със снимки на неговите знаци, а скоро предстои втора с истински знаци.", "date": "2019.03.12", "title": "Фотогалерия: По знаците на Да Видчи"}
{"url": "https://www.dnevnik.bg/sport/2019/03/12/3402901_kak_s_turpenie_i_volia_unai_emeri_uspia_da_promeni/", "text": "Революцията изисква време. Когато един клуб сменя мениджъра си, го прави, защото иска нещо ново. Предизвикателството е да се откроят положителните неща, които трябва да запазиш, но и да разбереш какво трябва да се промени или подобри\". Това каза  Унай Емери в средата на януари , когато тимът му беше в тежка ситуация и се намираше на шест точки от място в топ 4, каквато е основната цел в първия сезон на баска на \"Емиратс\". След това изказване \"артилеристите\" вдигнаха оборотите и спечелиха 19 от максимално възможните 24 точки във Висшата лига, за да излязат на четвъртото място. Още по-положително за Емери е, че в този период (по-малко от два месеца) \"Арсенал\" победи преките съперници \"Челси\" и \"Манчестър юнайтед\" и завърши наравно с \"Тотнъм\". При едва осем кръга до края на сезона \"артилеристите\" изглеждат като фаворити да задържат позиция сред водещите четири тима. Възходът им беше потвърден през уикенда, когато  тимът победи \"Манчестър юнайтед\" . Основната цел пред Емери и всички в Северен Лондон обаче не е просто влизане в Топ 4, а промяната и възходящото развитие да продължи. В един сезон, изпълнен със събития и множество обрати, \"Арсенал\" и новият му мениджър показват, че започват да свикват един с друг. Сезонът на промените Унай Емери пое \"Арсенал\" през лятото, заменяйки Арсен Венгер, който 22 години беше начело на тима. Баскът, който изведе \"Севиля\" до три поредни титли в Лига Европа, имаше тежка задача. Тя се усложни, след като в първите два мача \"Арсенал\" срещна \"Манчестър сити\" и \"Челси\" и загуби, като беше надигран тотално и в двете срещи. След тежкото начало последва серия от 11 поредни победи и общо 21 двубоя без поражение за тима, който се стабилизира. В малко по-късен момент \"Арсенал\" беше сполетян от традиционната криза с контузии през ноември и декември и дежурното си слабо представяне около Коледа, което се отрази на мястото му в таблицата. За капак през януари стана ясно, че \"артилеристите\" няма да разполагат с бюджет за купуването на нови играчи. Мениджърът обясни, че единствените трансфери могат да бъдат осъществени с футболисти, взимани под наем. Малко по-късно напусна и главният скаут Свен Мислинтат, което допълнително сгъсти облаците над \"Емиратс\". В този период Емери се отказа и от услугите на най-скъпоплатения си играч Месут Йозил за дълъг период. Заговори се за опити \"Арсенал\" да го продаде, за да осигури свежи средства за трансфери, но това не стана. Дори и без нови играчи, но с изцяло мениджърски решения и работа на тренировъчния терен, \"Арсенал\" се стабилизира. От 1 януари тимът е изиграл десет мача във Висшата лига, в които успя да спечели 22 точки (седем победи, едно равенство и две загуби). Единствените тимове в по-добра форма са \"Манчестър сити\" (27 точки от девет победи и една загуба) и \"Манчестър юнайтед\" (23 точки). Сравнението с последните години от ерата \"Венгер\" \"Първият сезон на Емери в \"Арсенал\" не трябва да води до крайни заключения и оценки. Мисля, че в тази първа година той ще трябва да се ориентира в английския футбол, също така и в отбора, който има. Да прецени кои играчи могат да се напаснат към неговите изисквания и едва след това да прави по-генерални промени с трансфери\", каза още през септември анализаторът на Sky Sports Гари Невил. Очакванията към Емери не бяха високи с оглед на отбора, който завари. В последните две години на Венгер тимът завършваше съответно пети и шести, претърпявайки големи поражения от преките съперници в челото на таблицата. Макар и сезонът на Емери още да не е завършил, вече се вижда подобрение точно в това отношение - \"Арсенал\" стана по-стабилен срещу преките си съперници. При това го постигна в течение на сезона, показвайки че Емери започва да се ориентира в ситуацията и не повтаря грешките си. \"Артилеристите\" загубиха два пъти единствено от \"Сити\" и пропуснаха да победят \"Ливърпул\" (равенство и загуба). На този етап двата водещи отбора остават по-силни от \"Арсенал\", но съставът от Северен Лондон намира начин да се противопоставя на \"Юнайтед\", \"Челси\" и \"Тотнъм\". Статистиката също подчертава израстването на отбора. След 30 кръга през миналия сезон \"Арсенал\" беше шести, с 12 точки по-малко от настоящия актив. Половината от точковата разлика идва от мачове именно срещу преките съперници от топ 6. Именно при \"Арсенал\" е най-голямата разлика в точките - \"Манчестър сити\" има със седем по-малко, \"Тотнъм\" е със същия актив, \"Юнайтед\" също със седем по-малко, \"Челси\" има четири повече, а \"Ливърпул\" е добавил 13 повече. При \"артилеристите\" обаче скокът е с 25%, а при червените с 21.7%. Да направиш от нищо нещо Погледнат като индивидуални качества, \"Арсенал\" отстъпва на останалите отбори в челните позиции във Висшата лига. През лятото \"артилеристите\" привлякоха двама млади играчи Лукас Торейра и Матео Гендузи (идващ от втора дивизия във Франция) и на по-опитните Сократис Папастатопулос и Бернд Лено. В движение през сезона Емери се нагоди по-добре към това, с което разполага, за да оформи един балансиран отбор. В началото баският специалист залагаше основно на система 4-2-3-1, която обаче срещу водещите тимове му докара сериозни главоболия най-вече заради колебливата защита. Срещу \"Сити\" и \"Челси\" тимът загуби, а срещу \"Ливърпул\" беше разгромен с 1:5. Постепенно \"Арсенал\" започна да играе срещу водещите отбори с 3-4-3, което стабилизира състава в защита. Емери се лиши от използването на типични крила, каквито и без това няма, за да постави още един човек в защита. Това също така \"изяде\" мястото на Месут Йозил в тима, като германецът започна да играе по-често едва напоследък. \"Промяната в \"Арсенал\" се вижда и тя се вижда най-вече от феновете. Съдя за това по тяхното поведение. Отдавна не сме виждали подобна атмосфера на \"Емиратс\", както напоследък, а това е много важно. Феновете са зад отбора. На базата на отбора, с който разполага Емери, той трябва да завърши шести, а в момента е четвърти. Това е показателно за работата, която е свършил дотук\", каза Джейми Карагър. Осем кръга преди края на сезона Емери, изглежда, е намерил отговорите на по-голяма част от въпросите, с които се сблъска. Пред \"Арсенал\" обаче остават няколко сериозни теста, които го делят от гарантиране на мястото в Топ 4. В следващите осем срещи \"артилеристите\" имат гостувания на \"Уулвърхемптън\", \"Евертън\", \"Уотфорд\", \"Лестър\" и \"Бърнли\", а посрещат на \"Емиратс\" \"Нюкасъл\", \"Кристъл Палас\" и \"Брайтън\".", "date": "2019.03.12", "title": "Как с търпение и воля Унай Емери успя да промени \"Арсенал\""}
{"url": "https://www.dnevnik.bg/sviat/2019/03/12/3402995_sasht_shte_iztegli_tazi_sedmica_vsichkite_si_diplomati/", "text": "САЩ ще изтеглят тази седмица целия дипломатически персонал, който все още е в посолството на страната в столицата Каракас. Това съобщи в \"Туитър\" държавният секретар Майк Помпейо, като уточни, че това се налага заради задълбочаването на кризата във Венецуела. \"Това решение беше взето в резултат на влошаването на обстановката във Венецуела, както и въз основа на заключението, че присъствието на американски дипломатически персонал в посолството се е превърнало в ограничение за политиката на САЩ\", посочи в изявление Държавният департамент, цитиран от БТА. В изявлението не се уточнява денят, в който служителите ще напуснат посолството. Според международни анализатори действията на САЩ може да са породени от евентуална военна намеса във Венецуела.", "date": "2019.03.12", "title": "САЩ ще изтеглят тази седмица всичките си дипломати от Венецуела"}
{"url": "https://www.dnevnik.bg/razvlechenie/2019/03/12/3402802_oshte_edna_halba_brekzit_molia/", "text": "Ако британският премиер Тереза Мей или който и да било друг британец се нуждаят от питие, за да добият допълнителна доза кураж, с които да преминат през оставащите дни на британското отделяне от Европейския съюз, то могат да открият най-подходящото за целта в един парижки пъб, станал известен със своята бира \"Брекзит\". Създадена от подкрепящ оставането в ЕС пивовар в Съфолк - регион от източна Англия, който гласува за напускането на Европа, бирата притежава \"изразена, но съвсем умишлена горчивина\", казва барманът Ломиг Фронти в бар The Cricketer, пише \"Ройтерс\". Пивоварната, която я прави, иска \"да изрази чувствата си спрямо Брекзит, откъдето идва и горчивината\", допълва Фронти, докато налива халбите. \"Това казвам на хората, които поради тази причина не искат да я взимат, всъщност купуването на тази бира е анти-Брекзит акт.\" Мей е изправена пред поредното унижение в парламента заради сделката за Брекзит тази седмица, след като не успя да спечели никакви особени отстъпки от страна на Европейския съюз. Във вторник предстои законодателите да решат дали да одобрят сделката при това положение. С оставащите по-малко от три седмици до крайния срок 29 март има няколко възможни сценария: Брекзит да бъде отложен, да се случи без сделка, да има предсрочни избори или да се проведе нов референдум. Несигурността е толкова голяма, че предизвиква главоболие в посетителите на пъба с британска тематика, разположен в близост до гара \"Сен Лазар\". \"Брeкзит е ужасен\", казва Роузи, една от редовните клиентки на The Cricketer, която е с британски и австралийски произход, и допълва: \"Но поне бирата е добра.\"", "date": "2019.03.12", "title": "Още една халба \"Брекзит\", моля!"}
{"url": "https://www.dnevnik.bg/evropa/2019/03/12/3403000_es_i_london_postignaha_sdelka_za_izlizane_ot_zastoia_v/", "text": "Европейският съюз и британското правителство договориха сделка за излизане от застоя около Брекзит, заяви председателят на Европейската комисия Жан-Клод Юнкер, цитиран от \"Асошиейтед прес\" и БТА. Юнкер каза, че ЕС и британското правителство застават изцяло зад ревизии, целящи да прекратят безизходицата около споразумението за Брекзит. След разговорите си с британския премиер Тереза Мей късно снощи Юнкер заяви, че  депутатите в британския парламент  сега \"ще трябва да направят фундаментален избор\", като одобрят или отхвърлят споразумението за напускане. Камарата на общините отхвърли с огромно мнозинство през януари първоначалния вариант на споразумението. Мей положи усилия да договори с ЕС промени, които могат да убедят достатъчно депутати да подкрепят сделката. След срещата с Мей Юнкер заяви, че \"сегашното споразумение е възможно най-доброто\", и предупреди, че нови преговори няма да има. \"Или това споразумение, или изобщо няма да има Брекзит. Трети шанс няма да има\", предупреди председателят на еврокомисията, цитиран от \"Франс прес\" и БТА. Британският министър-председател потвърди, че са постигнати правно обвързващи промени в споразумението за \"развода\". Общ инструмент с правна тежест, сравнима с тази на споразумението за напускане, ще гарантира, че ЕС не може да действа с намерение да използва безконечно предпазния механизъм по отношение на статута на Северна Ирландия, заяви на пресконференция Мей след продължилата над два часа среща с Юнкер. Малко по-рано британският първи министър Дейвид Лидингтън, който се явява заместник на Мей, каза пред парламента, че правителството ще представи пред депутатите два документа: обща правно обвързваща декларация, че Великобритания ще може да излезе от предпазния механизъм, гарантиращ отворена ирландска граница, и общо изявление, което ще бъде добавено към политическата декларация за бъдещите отношения на ЕС и Великобритания. На пресконференцията след разговорите с Юнкер Тереза Мей каза, че освен огласените в парламента два документа Великобритания ще подготви също едностранна декларация, в която се казва, че нищо не може да предотврати оттеглянето на страната от предпазната мярка за ирландската граница, ако преговорите за бъдещите отношения с ЕС след Брекзит се провалят. В писмо до председателя на Европейския съвет Доналд Туск Юнкер заяви, че \"напускането на Обединеното кралство трябва да приключи преди европейските избори, които ще се състоят между 23 и 26 май тази година. Ако Великобритания не е излязла дотогава, ще трябва да спази законовото изискване да участва в тези избори\", предаде \"Ройтерс\".", "date": "2019.03.12", "title": "ЕС и Великобритания постигнаха пробив в преговорите за Брекзит"}
{"url": "https://www.dnevnik.bg/politika/2019/03/12/3402996_valeri_simeonov_oproshtavaneto_na_dulgovete_na/", "text": "Съпредседателят на \"Обединени патриоти\" Валери Симеонов определи гласуваното на първо четене опрощаване на около 8 млн. лв. дългове на Главното мюфтийство като сделка между премиера Бойко Борисов и почетния председател на ДПС Ахмед Доган. Той каза още, че мнозинството в Народното събрание вече се определя от ГЕРБ, ДПС и \"Воля\". В края на миналата седмица  депутатите приеха законови промени , с които регистрираните по закона вероизповедания се освобождават еднократно от плащане на неплатените към 31 декември 2018 г. публични вземания с главниците, лихвите и разноските по тях. \"За\" гласуваха депутатите от ГЕРБ и ДПС, от \"Обединени патриоти\" бяха \"против\", а повечето депутати от \"Воля\" се въздържаха. Народните представители от БСП не участват в заседанията на Народното събрание. Промяната, чиито вносители са Цветан Цветанов (ГЕРБ) и Мустафа Карадайъ (ДПС), цели да освободи от дългове Главното мюфтийство, за да може то да започне да получава субсидията си от държавата. Според думите на говорителя на мюфтийството Джелал Фаик пред различни медии дълговете са около 8.1 млн. лева. Как мюфтийството е натрупало дълговете може да прочетете  тук. \"Не знам как ще мине гласуването на второ четене, но най-вероятно ще мине. Решението за промените в закона не е съгласувано с \"Обединени патриоти\", както изисква елементарната етика. Бих казал, че решението е натиск отгоре\", добави Симеонов. Схема за източване на държавата Той обясни, че Главното мюфтийство има достатъчно имоти, които може да продаде и така да събере нужните пари, за да плати задълженията си. Въпреки това оттам правили схеми за укриване на данъци. \"Мюфтийството има 700 хил. декара земи, които дава на аренда на хора на ДПС за по 1-2 лева на декар. Имат помпозни сгради, които им носят приходи. Освен това разпределят приходите си към териториалните звена, а не ги държат в общата сметка, защото тя може да бъде запорирана от приходната агенция. Има схема за източване на българската държава\", каза още бившият вицепремиер. Лидерът на НСФБ обвини главния мюфтия Мустафа Алиш Хаджи в изопачаване на истината. По думите му същото важи и за главния секретар на мюфтийството и предупреди никой да не им вярва. \"Директният ми упрек е към министър-председателя, който стои в основата на всичко това\", уточни Симеонов. Самостоятелно явяване на евроизборите Той допълни, че партията му ще се яви самостоятелно на предстоящите през май избори за Европейски парламент. Той изрази разочарованието си, че ВМРО са прекъснали възможността за общо явяване с избора на щаб и водач на листата. \"Два месеца и половина водихме преговори с ВМРО, защото с \"Атака\" е много по-трудно. С ВМРО нямаме различия. Но явно едно се говори по медиите и друго се случва\", добави Валери Симеонов.", "date": "2019.03.12", "title": "Валери Симеонов: Опрощаването на дълговете на мюфтийството е сделка между Борисов и Доган"}
{"url": "https://www.dnevnik.bg/na_put/2019/03/12/3402502_tursachka_opisa_portreta_na_potencialniia_klient_na/", "text": "Над половината от туристите в Европа се насочват към маршрути, различни от първите 100 най-популярни дестинации. Това показва проучване на търсачката за сравняване на хотелски цени \"Триваго\" (Trivago ). При това 56% от туристите на континента са местни жители, 36% са от друга държава в Европа, а 7% - от друг континент. Ето кои са най-посетените 10 дестинации в Европа според търсенията в \"Триваго\": 1. Лондон 2. Париж 3. Амстердам 4. Рим 5. Барселона 6. Берлин 7. Мадрид 8. Хамбург 9. Милано 10. Венеция Очаквано, най-често използваният филтър в \"Триваго\" е цената - за 54% от търсилите настаняването това е определящият критерий при избора. За 29% важна е категорията на хотела, за 21% - оценката на потребителите, за 15% - предлаганите удобства. Статистиката на компанията показва, че при търсенето клиентите задават по-широк ценови диапазон, докато цената, върху която \"кликват\", е винаги по-ниска. Така за Европа средната филтрирана цена е 165 евро, а тази, към която се заявява интерес - 137 евро, тоест със 17% по-ниска. Освен това в градовете с относително по-високи цени клиентите търсят в по-ниските ценови диапазони. 78% от търсещите, за които е важно мнението на останалите пътуващи, избират хотели с оценка \"отличен\" или \"много добър\". При избора на звезди най-предпочитани са 4 - 37% от търсенията. Сред услугите най-търсената е \"включена закуска\" - всеки трети заявява, че му е необходима. Всеки пети търси хотел с басейн или безжичен интернет. Средният престой на туристите в Европа е 3.4 нощувки. при 3.3 в Северна и 3.5 в Южна Америка. Най-предпочитаното време за пътуване в Европа са месеците юли и август Средно за света пътуващите резервират 51 дни преди заминаването. На всички пазари резервациите за коледните и новогодишните празници се правят по-отрано - средно 59 дни предварително, а за лятната ваканция в най-горещия сезон - 56 дни по-рано. Изследването се основава на данните за търсенията в \"Тривато\" през 2017 и 2018 г. за пътувания през 2018 г., а за сезонното разпределение - и от търсения през 2016 г. и 2018 г. Включена е информация за търсения към следните пазари: Европа (Австрия, Белгия, Франция, Германия, Гърция, Ирландия, Италия, Холандия, Испания, Швейцария и Великобритания), Латинска Америка (Аржентина, Бразилия, Чили, Колумбия и Мексико), Северна Америка (Канада и САЩ) и Океания (Австралия и Нова Зеландия).", "date": "2019.03.12", "title": "Търсачка описа \"портрета\" на потенциалния клиент на хотелите"}
{"url": "https://www.dnevnik.bg/evropa/2019/03/12/3403015_korbin_prizova_deputatite_da_othvurliat_sdelkata_na/", "text": "Британските депутати трябва да отхвърлят на днешното гласуване сделката на министър-председателя Тереза Мей за Брекзит, заяви водачът на лейбъристите Джереми Корбин, цитиран от \"Ройтерс\" и БТА. Мей  успя да договори късно снощи  правно обвързващи гаранции за Брекзит с Европейския съюз в последен опит да спечели на своя страна британските депутати бунтари, заплашили да отхвърлят отново нейното споразумение за \"развода\". \"Преговорите на министър-председателя се провалиха. Снощното споразумение с Европейската комисия не съдържа нищо, което да се доближава до промените, които Тереза Мей обеща на парламента. Поради това членовете на парламента трябва да отхвърлят тази сделка\", каза Корбин. Камарата на общините отхвърли с огромно мнозинство през януари първоначалния вариант на споразумението. Мей положи усилия да договори с ЕС промени, които могат да убедят достатъчно депутати да подкрепят сделката. Днес депутатите отново ще гласуват. Британският първи министър Дейвид Лидингтън, който се явява заместник на Мей, каза пред парламента, че правителството ще представи пред депутатите два документа: обща правно обвързваща декларация, че Великобритания ще може да излезе от предпазния механизъм, гарантиращ отворена ирландска граница, и общо изявление, което ще бъде добавено към политическата декларация за бъдещите отношения на ЕС и Великобритания. Ако депутатите отново не одобрят споразумението , на следващия ден Мей ще им зададе въпроса дали искат напускане на ЕС без сделка. Ако отхвърлят тази опция, в четвъртък тя ще им предложи да подкрепят идеята за  ограничено отсрочване  на Брекзит, планиран за 29 март. Демкратичната юнионистка партия, на чиято подкрепа Мей разчита в Камарата на общините, каза, че ще \"разглежда текста ред по ред\" преди да реши дали да подкрепи сделката, предаде Би Би Си.", "date": "2019.03.12", "title": "Корбин призова депутатите да отхвърлят сделката на Мей въпреки договорката с ЕС"}
{"url": "https://www.dnevnik.bg/bulgaria/2019/03/12/3403018_metrostanciia_e_zatvorena_zaradi_izostaven_bagaj/", "text": "Метростанция \"Витоша\" беше затворена за близо час заради изоставен багаж на бул. \"Черни връх\" и ул. \"Сребърна\", съобщава \"Фокус\". Проверката на съдържанието на багажа е продължила до 9:20 ч., но не е открито нещо опасно. Веднага след това е било възстановено движението на влаковете.", "date": "2019.03.12", "title": "Метростанция беше затворена за близо час заради изоставен багаж"}
{"url": "https://www.dnevnik.bg/sport/2019/03/11/3402918_juventus_se_gotvi_za_podvig_sreshtu_voinite_ot_atletiko/", "text": "С пасив от два гола след първия мач, но с положително мислене и вяра \"Ювентус\" се насочва към осминафиналния реванш срещу \"Атлетико\" (Мадрид). \"Бианконерите\", които са определяни като един от фаворитите в турнира, бяха надиграни тотално преди три седмици и  загубиха с 0:2 в испанската столица . Сега тимът на Масимилиано Алегри има почти невъзможна мисия, след като среща отбор, който е майстор на защитната игра. \"Бианконерите\" са изправени и пред угрозата да бъдат елиминирани от испански тим за трети пореден път. Италианският шампион запази всичките си основни играчи за сблъсъка, които почиваха в последния мач от Серия А. Статистиката дава надежди на \"Ювентус\", след като тимът вкара поне три гола в последните си четири домакинства. \"Трябва да опитаме да разделим мача на няколко по-малки части. Понякога трябва да действаш на 1000 процента, а понякога да си поемеш дъх. Ще бъде трудно да играем с всички в атака, защото няма да имам достатъчно смени. Ще имаме нужда и от нашите фенове на стадиона, ще бъде прекрасна вечер\", каза треньорът на домакините Масимилиано Алегри. Той си пожела тимът му да играе \"95 минути с техника и хладен разум\". Италианецът описа съперниците от Мадрид като \"воини, които не се отказват пред нищо\". Основното оръжие на тима ще бъде Кристиано Роналдо, който има 22 гола в 32 мача с \"Атлетико\". Португалецът беше опазен в първата среща, но сега е амбициран да се докаже. \"Във вторник ще имаме нужда от вас, подкрепяйте ни заедно и мислете положително. Вярвам, че можем, у дома сме силни, но имаме нужда от нашите фенове. Вярвам, че това ще бъде една специална вечер. Ние ще свършим нашата работа, ще опитаме да вкараме и да спечелим\", коментира Роналдо преди сблъсъка. От другата страна е \"Атлетико\", който е допуснал два или повече гола в едва три от всичките си 39 мача през сезона. Проблемите на \"дюшекчиите\" са , че пристигнаха в Торино без някои ключови играчи. С контузии са Филипе Луиш и Лукас Ернандес, което ограничава избора на Симеоне в зоната на левия защитник. Аут заради наказания са Диего Коща и Томас Партей. \"Мисля, че когато става дума за елиминационен дуел между два толкова важни клуба, всеки от тях го третира като две половини от една и съща среща. Първият двубой е единият момент, а реваншът - другият. Както казах, това са два големи силни отбора. Единият ще продължи, а другият - не. Трудно е да говорим за това дали някой е фаворит\", каза преди двубоя аржентинецът. В другата среща от програмата се изправят \"Манчестър сити\" и \"Шалке\", като в първия двубой в Гелзенкирхен \"гражданите\" спечелиха с 3:2. Те постигнаха обрат от 1:2 с десет души, а \"Шалке\" вкара два пъти от дузпа. \"Ние сме тийнейджърите в този турнир, сравнени с всички други тимове. Ние нямаме толкова опит, така че за нас лесни мачове няма. Надявам се да стигнем до четвъртфинала и след това да можем да се мерим с другите\", каза преди двубоя Хосеп Гуардиола. 22 ч. \"Ювентус\" - \"Атлетико\" (Мадрид) \"Макс Спорт 3\" 22 ч. \"Манчестър сити\" - \"Шалке\" \"Макс Спорт 2\"", "date": "2019.03.12", "title": "\"Ювентус\" се готви за подвиг срещу \"воините\" от \"Атлетико\" (Мадрид)"}
{"url": "https://www.dnevnik.bg/sviat/2019/03/12/3403039_venecuelskiiat_parlament_obiavi_sustoianie_na_trevoga/", "text": "Контролираният от опозицията венецуелски парламент одобри обявяване на национално състояние на тревога заради безпрецедентната криза с електроснабдяването, която парализира страната пети ден, предаде ДПА. Парламентът отхвърли аргумента на президента Николас Мадуро, че колосалната авария е американски саботаж и каза, че причината за нея е лошото управление и липсата на инвестиции, пише БТА. Националното събрание призова армията да помогне за мобилизиране на персонала на енергийния монополист \"Корпоелек\" и отправи апел за международно сътрудничество за възстановяване на елекроснабдяването по време на 30-дневно състояние на тревога, посочват колумбийската телевизия РСН и други медии. Парламентът обаче няма правомощия да въведе  извънредно положение , докато Мадуро остава президент. Председателят на парламента Хуан Гуайдо, обявил се за държавен глава и признат от десетки държави, свика за днес следобед протести, заявявайки: \"Ако продължим да се активизираме, скоро ще постигнем прекратяване на узурпацията, преходно правителство и свободни избори\". Той поиска нови протести утре заради продължаващата авария \"утре в 15 ч. местно време\" (21 ч. българско). Гуайдо поиска от \"посланиците\", които е назначил в чужбина в качеството си на самообявил се и.д. президент, да координират международната подкрепа за Венецуела. \"Саботаж\" Междувременно Мадуро писа в \"Туитър\", че \"агресиите и империалистическите атаки няма да унищожат силата на венецуелския народ и способността му да оказва съпротива\", и че страната му ще спечели \"електрическата война\". Вчера Мадуро съобщи, че властите са задържали двама души за опит за саботаж на ВЕЦ \"Симон Боливар\" в Гури, посочва ТАСС. Според президента атаката срещу националната енергийна система е осъществена по три начина: кибератака, електромагнитен импулс и физическо нападение. \"Първо е била извършена кибератака срещу системата на компания \"Корпоелек\" във ВЕЦ \"Симон Боливар\" и системата в Каракас. После е използван електромагнитен импулс, прекъснал процеса по възстановяване на системите, а накрая са прибягнали до физическо нападение - палежи и рушене на електрически подстанции\", каза Мадуро в обръщение към населението, излъчено в приложението \"Перископ\". Електроснабдяването беше възстановено в части на венецуелската столица, но вчера Каракас отново потъна в мрак. Властите са разпоредили автобуси да заменят метрото, което не работи. Спирането на тока доведе до недостиг на вода и гориво. Някои от жителите на столицата са се принудили да използват вода от замърсената река Гуайре. Съобщава се за протести срещу липсата на вода в Каракас и за дълги опашки на бензиностанциите. Правителството отмени днес работния ден и учебните занятия. Президентският указ за спиране на трудовата дейност и занятията в учебните заведения на всякакво равнище се удължава с още 24 часа, съобщи вицепрезидентът и министър на комуникациите и информацията Хорхе Родригес. Правителството вече отмени работния ден на 8 март и вчера. Американски санкции Венецуелският външен министър Хорхе Ареаса обяви в \"Туитър\", че правителството се е срещнало с екип на върховния комисар на ООН по правата на човека Мишел Бачелет. Той каза, че предмет на срещата са били \"координацията и информацията за политиките в областта на човешките права и социалната защита във Венецуела\". В същото време американското финансово министерство наложи санкции на базирана в Москва банка, притежавана от руски и венецуелски държавни компании, като мярка за засилване на натиска върху Мадуро. Цялата собственост или дялове на \"Еврофинанс Моснарбанк\" и притежаваните от нея предприятия в САЩ или такива, които се контролират от американски граждани, се блокират, посочи в изявление министерството.", "date": "2019.03.12", "title": "Венецуелският парламент обяви състояние на тревога заради енергийния срив"}
{"url": "https://www.dnevnik.bg/razvlechenie/2019/03/12/3400662_fotogaleriia_kapitan_marvel_na_cherveniia_i_siniia/", "text": "През изминалата седмица филмът \"Капитан Марвел\" тръгна по кината в света. Първо премиерата му беше в Лондон на син килим, след което той направи своето официално представяне и в Лос Анджелис - на червен. От петък, 8 март, филмът вече е и на българските екрани. До 17 март \"Дневник\" ви предлага и шанса да се включите в  , посветена на филма, и да спечелите една от 5 специални награди, сред които тениски, раница, пилотско яке, флашка и двойни билети. На снимката: Фенка, облечена като представител на расата скръл от филма, на премиерата в Лос Анджелис.", "date": "2019.03.12", "title": "Фотогалерия: \"Капитан Марвел\" на червения и синия килим"}
{"url": "https://www.dnevnik.bg/evropa/2019/03/12/3403041_frenski_djihadist_poluchi_dojivotna_prisuda_za/", "text": "Наказателният съд в Брюксел осъди френския джихадист Мехди Немуш на доживотен затвор за убийство с терористичен характер на  четирима души в еврейския музей в Брюксел  през май 2014 г., предаде \"Франс прес\", цитирана от БТА. Другият обвиняем - французинът Насер Бендрер, който осигурил оръжията на Немуш, беше признат за съучастник в убийствата и получи присъда от 15 години затвор. Семействата на жертвите и хора, оцелели при атаката, изразиха облекчение в края на продължилия два месеца процес. Нападението, извършено от Немуш, беше първият атентат в Европа на завърнал се от Сирия европейски джихадист. Единственото, което 33-годишният французин каза пред съдебните заседатели преди огласяването на присъдата му, беше \"Животът продължава\", отбелязва \"Ройтерс\". Бендрер на свой ред заяви, че се срамува да е там и от това, че пътищата им с Немуш са се пресекли. \"Той не е човек, а чудовище\", заяви съучастникът. На Немуш, който според следователите се е радикализирал в затвора, са повдигнати обвинения и във Франция - за ролята му като надзирател на двама френски журналисти, взети за заложници в Сирия. Свидетелствайки на делото, журналистите определиха Немуш като садистичен, изпълнен с антисемитизъм и омраза.", "date": "2019.03.12", "title": "Френски джихадист получи доживотна присъда за убийствата в еврейския музей в Брюксел"}
{"url": "https://www.dnevnik.bg/sviat/2019/03/12/3403067_ruskata_armiia_suzdava_krasiv_i_suverenen_zatvoren/", "text": "Армията на Русия създава затворен интернет - \"военен, красив и суверенен\". Цялата важна информация ще се пази единствено на сървърите на министерството на отбраната в Москва,  пише в. \"Известия\" . Затворената система за размяна на дигитални данни ще се нарича мултисървисна транспортна мрежа за свръзка (МТМС). Първият етап от работата по нея ще приключи още тази година, а до две години тя ще бъде изградена изцяло, съобщи за вестника министерството. МТМС ще разполага със собствена търсачка, а за да работи тя независимо, военните ще прокарат влакнесто-оптичен канал през Арктика. Според експерти опитът от създаването на системата ще се използва и при формирането на национална мрежа. Според експерти по кибернетична сигурност МТМС ще гарантира електронната сигурност на страната наред със защитения руски сегмент от интернет, чието създаване се обсъжда сега във федерацията, пише изданието. Военната мрежа за размяна на информация би могла да стане сегмент от защитения руски интернет сектор и да се използва в бъдеще в народното стопанство на Русия - например за покупки и контрол върху качеството на продукцията, напомня бизнес аналитикът Сергей Вилянов  готвения руски закон за \"суверенен интернет\" . Предвижда се този закон да обхване гражданската инфраструктура, за да може при поява на сериозни геополитически проблеми руската система да премине към автономна работа, пояснява Урван Парфентиев, координатор на Центъра за безопасен интернет в Русия. /БТА", "date": "2019.03.12", "title": "Руската армия създава \"красив и суверенен\" затворен интернет, пише \"Известия\""}
{"url": "https://www.dnevnik.bg/evropa/2019/03/12/3403077_kakvo_dogovori_mei_s_es_i_zashto_to_moje_da_ne_i/", "text": "В разговори в последната минута британският премиер Тереза Мей, главният преговарящ на ЕС Мишел Барние и председателят на Европейската комисия Жан-Клод Юнкер  постигнаха сделка  за излизане от застоя около Брекзит. Бяха договорени два документа, посочва Би Би Си. Британският първи министър Дейвид Лидингтън, който се явява заместник на Мей, каза пред парламента, че документите ще \"подсилят и подобрят\" споразумението за излизането от ЕС и политическата декларация за бъдещите отношения. Първият документ е \"правно обвързващ инструмент\" към споразумението за напускане. По думите на Мей той може да се използва за задействането чрез независим арбитраж на механизъм за решаване на спорове срещу ЕС, ако съюзът се опита да задържи Великобритания обвързана с \"предпазния механизъм\" за ирландската граница за неограничено време. ЕС посочва, че предпазният механизъм, който на практика се равнява на митнически съюз, ще се прилага временно. Вторият документ представлява \"съвместно изявление\", което ще бъде добавено към политическата декларация за бъдещите отношения на ЕС и Великобритания. С него двете страни поемат ангажимент да заменят предпазния механизъм с алтернатива до декември 2020 г. Според \"Гардиън\" става въпрос за развиването на нови технологии на границата, които да са готови дотогава. Правителството ще внесе и още един документ, известен като \"едностранна декларация\". Той представя позицията на Великобритания, че нищо не може да й попречи да напусне предпазния механизъм, ако преговорите за бъдещите отношения с ЕС се провалят и няма перспектива за споразумение. \"Гардиън\" коментира, че ключът е в думата \"едностранно\" и ЕС на практика не е обвързан от тази декларация. Последен шанс \"Гаридън\" отбелязва, че минути след началото на среднощната пресконференция в Страсбург Юнкер е дал да се разбере, че ЕС не е отстъпил пред централното искане на Мей. Той отбеляза, че договореното правно допълнение към сделката за Брекзит, подчертаващо временния характер на ирландския предпазен механизъм, \"допълва споразумението за оттеглянето, без да го отваря отново\". Той освен това предупреди британските депутати, че Брюксел няма да предлага повече \"уверения и разяснения\", и подчерта, че \"няма да има трети шанс\". \"Няма да има допълнителни интерпретации на интерпретацията. Няма да има гаранции за гаранциите, ако  вотът утре  (днес - бел.ред.) се провали\". \"Нека говорим напълно ясно за този избор: или ще е тази сделка, или Брекзит няма да се състои изобщо\", подчерта Юнкер. След историческото поражение при първото гласуване на нейната сделка в британския парламент, Мей обеща на депутатите, че ще подсигури механизъм за едностранно излизане от \"предпазната мрежа\" за ирландската граница, времево ограничение или заменянето й с алтернативна договорка като технически средства за контрол. Попитана дали е подсигурила тези цели в разговорите си в Страсбург, тя не отговори категорично. Вместо това подчерта, че правно обвързващите промени са точно това, което парламентът е поискал от нея. По думите й от текста става напълно ясно, че прилагането на предпазната клауза, целяща избягване на появата на нова твърда граница между Ирландия и британската провинция Северна Ирландия, не може да бъде неограничено във времето, ако изобщо се стигне до него. Подкрепящата Брекзит \"Група за европейски изследвания\" (European Research Group, ERG) и  Лейбъристката партия  веднага изразиха песимизъм дали промените ще бъдат достатъчни, за да спечелят на Мей подкрепата на парламента. Според Корбин постигнатото снощи споразумение с Брюксел не включва нищо дори близко до обещаните от премиера промени. \"Политико\" отбелязва, че изглежда малко вероятно резултатът от преговорите на премиера да убеди скептичните депутати в Камарата на общините да подкрепят сделката. Много привърженици на Брекзит поискаха предпазният механизъм да бъде заменен изцяло с алтернативни договорки, нещо, което преговарящият екип на премиера не успя да постигне. Ако сделката бъде отхвърлена за втори път, отлагането на Брекзит  изглежда все по-вероятно . Очаква се юридическият консултант на британското правителство, главният прокурор на страната Джефри Кокс да представи своя правен анализ на дадените от ЕС уверения преди гласуването довечера. Много подкрепящи Брекзит депутати ще изчакат да го видят, преди да решат как да гласуват. Мей е казвала, че ако загуби гласуването тази вечер, утре ще даде на депутатите възможност да гласуват дали да напуснат ЕС без споразумение. Ако те отхвърлят и това, се очаква гласуване дали Лондон да поиска отлагане на Брекзит.", "date": "2019.03.12", "title": "Какво договори Мей с ЕС и защо то може да не й донесе победа при вота за Брекзит"}
{"url": "https://www.dnevnik.bg/sport/2019/03/12/3403075_bmv_shte_izmesti_audi_kato_akcioner_v_baiern_v_sdelka/", "text": "Германският автомобилен производител  БМВ  (BMW) ще стане акционер в \"Байерн\" (Мюнхен), измествайки друга  автомобилна компания \"Ауди\" . Говорителят на БМВ Матиас Шмид обяви, че компанията е в напреднали преговори с футболния шампион, за да стане негов официален превозвач. Членът на борда на директорите на баварците Едмунд Щойбер също потвърди новината. \"Двете страни вече подписаха меморандум през миналата година. Остава да се официализира договорът\". На практика БМВ ще изгупи дела на конкурентната компания \"Ауди\", който е 8.33%. Автомобилният производител от Инголщад влезе в клуба през 2010 г., инвестирайки 90 милиона евро само за първата година. Срокът на договора между БМВ и \"Байерн\" ще бъде 10 години, но ще влезе в сила едва от 2025 г., когато изтича партньорството с \"Ауди\". Общата сума ще бъде 800 милиона евро. Баварците са публична компания, която се притежава от акционерите. В момента освен \"Ауди\" акционери са \"Алианц\" и \"Адидас\", които също имат по 8.33%. Мажоритарният дял от 75% се държи от членовете на клуба. Правилото \"50+1\" в Бундеслигата задължава германските клубове да предоставят мажоритарния дял на плащащите членски внос. Това не позволява на отделен човек или компания да притежава повече от 49% от акциите в даден клуб. В последните години някои клубове се  надигнаха срещу правилото , но засега то остава в сила.", "date": "2019.03.12", "title": "БМВ ще измести \"Ауди\" като акционер в \"Байерн\" в сделка за 800 милиона евро"}
{"url": "https://www.dnevnik.bg/biznes/2019/03/12/3403133_toplofikaciia_sofiia_e_platila_pochti_225_mln_leva_na/", "text": "Топлофикация София\" ЕАД е платила през 2015 година близо 2.25 млн. лева на адвокатски дружества, въпреки че за нея работят 19 юрисконсулти, се разбира от отговори на дружеството на въпроси, зададени от омбудсмана Мая Манолова. Отговорите бяха дадени от дружеството днес, след като  в края на февруари столичният административен съд го задължи да направи това. Съдебните дела продължиха близо три години. Те започнаха заради отказа на ръководството на \"Топлофикация София\" да даде исканата информация за какво са похарчени събраните през 2015 г. юрисконсултски възнаграждения за близо 15 млн. лева, които дружеството прибира от своите длъжници, въпреки че заплатите на юристите му са включени в цената на топлинната енергия, одобрена от енергийния регулатор. От \"Топлофикация София\" казват, че през 2015 година имат 8 договора за правна помощ и процесуално представителство с адвокатски дружества. Изплатените възнаграждения по тях са 2 245 401 лева и 77 стотинки и били определени на база наредбата за минималните размери на адвокатските възнаграждения, издадена от Висшия адвокатски съвет. В същото време работещите на трудов договор в столичната топлофикация юрисконсулти през 2015 година са били 19, като те са получили общо 269 608 лева като заплата и допълнително материално стимулиране. Допълнително между тях са били разпределени 80 104 лева за храна, работно облекло, очила и други по наредбата за социално-битово и културно обслужване на работещите (СБКО). От друг от отговорите се разбира, че през въпросната година на \"Топлофикация София\" ЕАД по съдебни, изпълнителни и заповедни производства са присъдени юрисконсултски възнаграждения за малко над 4.23 млн. лв., от които са събрани близо 2.24 млн. лв. За цялата 2015 г. в Софийския районен съд столичната топлофикация е депозирала 17 555 заявления за издаване на заповед за изпълнение за неплатени задължения за топлинна енергия за 30.24 млн. лв. При частни съдебни изпълнители са образувани 6226 изпълнителни дела за неплатени задължения на стойност близо 14.74 млн. лв. Образуваните през 2015 г. производства по общия исков ред, по които Дружеството е страна са 5736, като 5 051 дела са образувани въз основа на искови молби, изготвени от юристите в дирекция \"Правна\" и 685 образувани от клиенти срещу \"Топлофикация София\" ЕАД. Въпросите на Мая Манолова и отговорите на тях", "date": "2019.03.12", "title": "\"Топлофикация София\" е платила почти 2.25 млн. лева на външни адвокати през 2015 година"}
{"url": "https://www.dnevnik.bg/bulgaria/2019/03/12/3403125_rodnini_na_sakskoburggotski_se_ottegliha_ot_deloto_za/", "text": "Шестима роднини на Симеон Сакскобургготски, които са херцози от рода Фон Вюртемберг и са наследници на цар Фердинанд, са признали правото на собственост на държавата върху т. нар. царски рилски гори. Това стана по делото за 16 500 дка гори, което бившият премиер води в Софийския окръжен съд. То е единственото от серията за \"царските имоти\", което още няма финал на първа инстанция, съобщава  \"Дефакто\".  Вчера съдът одобри споразумение между земеделския министър Румен Порожанов, който подаде иска за горите, и Патрик Франсис Александър дьо ла Лан Мирлес, херцог Александер фон Вюртемберг, херцог Ойтен фон Вюртемберг, херцог Фердинанд фон Вюртемберг, херцогиня Софи Едокси Мария Луиз и Франсоа Жорж Мари Люс-Байи. В него е записано, че херцозите никога не са считали имотите за своя собственост. Делото е за 16 хил. дка гори, които държавата иска обратно. . Те са били върнати в периода от 2000 до 2003 г. от общинската поземлена служба в Самоков на наследници на цар Фердинанд. Въпреки че роднините на Сакскобургготски никога не са встъпвали във владението им, но също бяха ответници по делото, тъй като са наследници на цар Фердинанд. Така ответници по процеса остават Симеон Сакскобургготски и сестра му Мария-Луиза, които владеят горите, връщани им на базата на решението на Конституционния съд от 1998 г., обявило за противоконституционен еднократния закон от 1947 г. за отнемане на имотите на бившите царе и техните наследници. Ответници по делото са също и три дружества, на които бившият премиер и сестра му са продавали земи. Споразумението не се отразява върху продължаването на спора в съда чия е собствеността, коментира пълномощникът на Симеон Сакскобургготски адвокат Ели Христова. Споразумението отразява съгласието на двете страни за отказ от претенции. Юристи обясниха, че съдът има интерес от такова споразумение, защото при смърт на някои от изброените лица делото нямало да може да приключи за десетки години. Изброените роднини, които са се отказали от претенции, са първи братовчеди на Симеон Сакскобургготски и сестра му Мария Луиза и заедно са наследниците на дядо си цар Фердинанд. Те са на възраст между 83 и 94 години, деца са на сестрата на цар Борис Трети княгиня Надежда, която през 1924 г. се омъжва за германския херцог Албрехт фон Вюртемберг. Другата царска сестра Евдокия и братът княз Кирил не са се женили и нямат наследници.", "date": "2019.03.12", "title": "Роднини на Сакскобургготски се оттеглиха от делото за рилските гори и обявиха, че са на държавата"}
{"url": "https://www.dnevnik.bg/sviat/2019/03/12/3403119_iran_osudi_pravozashtitnichka_na_38_g_zatvor_i_148/", "text": "Известната иранска адвокатка по дела за човешките права Насрин Сотуде е осъдена на 38 години затвор и 148 удара с камшик в Техеран, обяви семейството ѝ, цитирано от Би Би Си и \"Гардиън\". Седемте обвинения срещу нея, които тя отрича, бяха свързани с националната сигурност. Информацията на съпруга ѝ (разпространена във \"Фейсбук\") и защитата е различна от дадената от техеранския съд, гледал делото. Според \"Гардиън\" държавната агенция IRNA е съобщила за две присъди от общо седем години. Според правозащитната група \"Амнести интернешънъл\" присъдата срещу човек, посветил живота си на защита на правата на жените и да агитира срещу смъртното наказание, е \"възмутителна... иранските власти я наказват заради работата ѝ за човешките права.\" Според адвоката ѝ обвинението е било за разпространяване на противодържавна информация, обиди към върховния водач на Иран аятолах Али Хаменей и шпионаж. Сотуде бе сред седемте адвокати, работещи по дела за човешки права, арестувани в Иран миналата година. Преди това представляваше жени, появили се публично без хиджаб (наказуемо действие в по-голямата част от иранското публично пространство). Тя вече бе в затвора между 2010 и 2013 г. за \"разпространяване на пропаганда\" и заговор срещу държавната сигурност. Носител е на наградата на европарламента \"Сахаров\", която  получи, докато бе в затвора , заради работата с опозиционни активисти. Твърденията за необичайно суровата за Иран присъда идват дни след като Ебрахим Раиси, протеже на Али Хаменей и смятан през 2017 г. за  кандидат-президента на Революционната гвардия , оглави съдебната система на ислямската република.", "date": "2019.03.12", "title": "Иран осъди правозащитничка на 38 г. затвор и 148 удара с камшик, обяви семейството ѝ"}
{"url": "https://www.dnevnik.bg/biznes/2019/03/12/3403085_komisiiata_za_konkurenciia_otnovo_ne_otkri_problemi_s/", "text": "В поредния си анализ на пазара на горива Комисията за защита на конкуренцията отново не открива проблеми с конкурентната среда, но предлага държавата да разреши въпроса с данъчните складове по границата. Анализът започна през есента на миналата година, когато цените на горивата поскъпнаха драстично и започнаха протести в различни градове на страната. Проверката обхваща периода от началото на 2016 г. до края на 2018 г.  В поредния анализ на комисията за пръв път има част, свързана със складовете за горива. Още преди две години тогавашните депутати Петър Славов, Мартин Димитров и Методи Андреев обявиха публично на база на изискани данни, че \"Лукойл Нефтохим Бургас\" и \"Лукойл България\" държат общо 92% от данъчните складове за бензин и 82% от тези за дизел. В публикувания сега анализ имената на фирмите са заличени. Но от тях се вижда, че най-големият играч държи 50% от складовите вместимости за бензин А-95, над 80% за А-98 и около 40% за дизела. Следва фирма, която стопанисва 30-35% от складовите вместимости за бензин А-95 и дизел, както и около 10% от тези за бензин А-98. Според комисията липсата на достатъчен складов капацитет в данъчни складове и складове за задължителни запаси на горива, сложната административна процедура и значителните финансови инвестиции, свързани с изграждането на собствен склад, представляват в своята съвкупност висока бариера пред вносителите и производителите на горива. Предлага се да се облекчат процедурите по лицензиране на такива складове, а също и да се даде възможност на фирмите да ползват алтернативни възможности - например в складове в други страни от ЕС. Това обаче може да стане след сключването на двустранни споразумения от държавата. Друга възможност според антимонополното ведомство е държавата да създаде такива складове. Предлага се още държавата да създаде електронна платформа, от която в реално време вносителите да имат достъп до информация за наличието на свободни вместимости.  Като описва всички административни трудности пред фирмите в сектора, комисията предлага той да бъде \"оздравен\". За целта се предлага тези, които излязат на светло, да бъдат освободени от данъчните им задължения за предходен период.  Целта е еднократна възможност всички в сектора да отговорят на нормативните изисквания, като останат без последствия данъчните им задължения преди това. От извършения анализ на цените на дребно на бензин А-95 Н и дизелово автомобилно гориво за 2018 г. в градове, разположени в различни географски региони на страната, е видно, че увеличение на цените през 2018 г. се наблюдава за кратък период и е осъществено постепенно, заключава анализът. Според него характеристиките на пазара позволяват такова поведение да бъде обяснено като резултат от обективни критерии, свързани с конкурентна среда, разходи за дистрибуция, количество и обем на продажбите и търсенето и др. В допълнение, нетните цени на бензин Евро-95 и дизелово гориво в страната са едни от ниските в сравнение с останалите страни - членки на ЕС, посочва комисията. При активирането на протестите, участниците в които питаха и защо цените са различни за отделните обекти на една и съща верига, търговците на горива свалиха цените, като за известно време се установиха напълно еднакви цени на масовия бензин не само между отделните обекти на дадена верига, но и при отделните вериги. Междувременно Националната агенция за приходите обяви през февруари, че през миналата година е установено, че бензиностанции са укрили общо 5 млн. лв. данъци. Като проблем пред сектора Комисията за защита на конкуренцията отчита и новите изисквания за касовите бележки, които търговците на горива би трябвало да прилагат от началото на април. В тях трябва да има разбивка на крайната цена по сегменти, за да виждат потребителите как се формира тя - цената на горивото без данъци, акцизът, ДДС. Предложението такива да са бележките дойде от управляващите в разгара на протестите срещу високите цени на горивата. Според антимонополното ведомство това задължение може да засегне конкурентната среда на пазарите на търговия на едро и дребно с горива.  \"Задължаването на търговците на дребно да оповестяват цените, на които закупуват горивото, с което търгуват, намалява стопанската независимост на пазарните участници при вземане на решения и премахва стимулите им да се конкурират\", пише в анализа. Според него на практика оповестяването на тази детайлна информация ще подкрепи координирането на компаниите помежду им. Представители на петролната и газова асоциация активно оспорват смисъла от такива касови бележки и последно предупредиха, че някои бензиностанции може и да не работят от 1 април заради изискването за тях. ", "date": "2019.03.12", "title": "Комисията за конкуренция отново не откри проблеми с цените на горивата"}
{"url": "https://www.dnevnik.bg/sport/2019/03/12/3403126_s_bileti_po_1_lev_slaviia_privlicha_zapaliankovci_za/", "text": "\"Славия\" обяви символична цена на билетите за двубоя с \"Етър\" в неделя, тъй като това ще е първият домакински мач на отбора на осветление. Пропуските ще са по 1 лев, съобщиха от клуба във \"Фейсбук\". \"Белият спортен дом вече свети! Ръководството на белия клуб пуска билети за срещата на символичната цена от 1 лев. Ела и ти! Бъди с отбора, който ти донесе толкава радост със спечелената купа и с участието в Лига Европа. Стани и част от историята\", обявиха от \"Славия\". \"Доведи приятели, вземи и децата. В белия спортен храм няма място за насилие. Слависткият празник те очаква - 17 март от 17.30 часа\", допълват белите. Осветлението на \"Славия\" беше готово още за мача срещу \"Левски\". Той обаче се игра на \"Васил Левски\" от съображения за сигурност заради  проблемите в агитката на сините , обясни президентът на \"Славия\" Венцислав Стефанов.", "date": "2019.03.12", "title": "С билети по 1 лев \"Славия\" привлича запалянковци за исторически мач"}
{"url": "https://www.dnevnik.bg/bulgaria/2019/03/12/3403139_kratki_novini_v_burgas_e_zadurjan_izdirvan_anglichanin/", "text": "Столични полицаи откриха в късния следобед издирвания 13-годишен Асен Пендурков, съобщи МВР тази вечер. По-рано през деня беше оповестено, че детето се издирва след като е в неизвестност от 5 март, когато излязло от дома си. Момчето е в добро здравословно състояние.  В Бургас е задържан издирван англичанин, представял се с 53 самоличности Бургаската полиция е задържала 41-годишен англичанин, издирван за множество въоръжени грабежи и представящ се с 53 различни самоличности, съобщиха от пресцентъра на институцията. Той е бил обявен за международно издирване с издадена европейска заповед за арест от Великобритания. Англичанинът е задържан в ареста на областната дирекция на МВР в Бургас, като предстои процедура по екстрадиране и предаването му на британските власти. Работещите в Спешна помощ в Русе подадоха колективна оставка Всички работещи в спешната помощ в Русе 50 души са подали оставка, съобщи \"Нова телевизия\". Медици и шофьори искат промяна в заплащането, по-добри условия, безопасност в работата си и да не бъде сменян началника им. Предизвестията за напускане изтичат на 8 април. До тогава медицинският персонал и шофьорите очакват някой да чуе техните искания. Междувременно здравният министър Кирил Ананиев разпореди да бъде извършена проверка на дейността на центъра от 2017 година досега.", "date": "2019.03.12", "title": "Кратки новини: Издирваното 13-годишно дете е открито здраво"}
{"url": "https://www.dnevnik.bg/razvlechenie/2019/03/12/3403114_red_hot_chili_pepurs_shte_izluchvat_na_jivo_koncert_ot/", "text": "Американската рок група \"Ред хот чили пепърс\" обяви детайли около предстоящия си концерт на едно от Седемте чудеса на античния свят. Тяхното първо изпълнение в Египет ще бъде излъчвано на живо онлайн от пирамидите в Гиза на 15 март, петък. Почитателите им ще могат да ги гледат в реално време на официалния им уебсайт, в  YouTube , фейсбук и туитър от 21 ч. българско време. Групата се присъединява към списъка от изпълнители като Стинг, Марая Кери, Шакира и Франк Синатра, правили също концерти на пирамидите, пише изданието NME. В свое изявление басистът Фли заяви: \"Преди всяко ново място тялото ми изтръпва от вълнение, копнеейки една нова мистерия да се разкрие, очарованието от нова култура, възможността за нови приятели, опитването на нова храна, подушването на нови аромати, попиването на нови ритми.\" Той допълва още, че сърцето му е изпълнено с радост от перспективата да свири в Египет, защото винаги е бил очарован от страната и тази част на света. В момента групата работи по следващия си албум. През 2016 г. те издадоха своя 11-и студиен запис на име The Getaway. \"Започнахме да работим по новия албум, което за нас е просто да се съберем в една стая, да започнем да вдигаме шум и да сглобяваме ноти\", разказва в радио интервю барабанистът Чад Смит, след което допълва, че плановете им са били прекъснати заради масовите пожари в южната част на Калифорния от края на 2018 г., които взеха четири жертви и унищожиха множество земи и домове.", "date": "2019.03.12", "title": "\"Ред хот чили пепърс\" ще излъчат на живо концерта си от пирамидите в Гиза"}
{"url": "https://www.dnevnik.bg/kultura/2019/03/12/3403094_kinoto_i_fotografiiata_se_dopulvat_vzaimno_v_izlojbata/", "text": "Изложбата  \"Moving Stills – филми за фотография от Триша Зиф\", която се открива  , разказва историята на четирима фотографи: Алберто Корда, Робърт Капа, Енрике Метинидес и Джоел-Питър Уиткин. Експозицията е част от тематичния модул \"Кино и фотография\", в който галерията показва изложби на значими фотографи и режисьори и така подчертава връзката между фотографията и киното, съобщават от \"Синтезис\".  Фокус на изложбата, чийто партньор е \"София филм фест\", са четири от филмите на режисьорката Триша Зиф: \"Чеволюция\" (2008 г.), \"Мексиканският куфар\" (2011 г.), \"Човекът, който видя твърде много\" (2016 г.) и \"Уиткин и Уиткин\" (2017 г.). В галерия \"Синтезис\" ще бъдат показани кадри на световноизвестните фотографи Робърт Капа, Герда Таро, Дейвид \"Чим\" Сиймор, Алберто Корда, Енрике Метинидес и Джоел-Питър Уиткин, както и документи, плакати и артефакти, свързани с филмите на Триша Зиф.  Това ще бъде третото посещение на режисьорката в България. През 2015 г. тя беше председател на документалното жури на \"София филм фест\", а през 2016 г. води майсторски клас на фестивала. Сега тя ще представи три от филмите си и отново ще проведе майсторски клас във \"Фотосинтезис арт център\".  \"Първите ми филми като документалист са посветени на застиналия образ. Филми, които говорят за фотографията, разказват историите на фотографите. Как виждат, мислят и се държат те и как техните образи са видени и разбрани по света. Неподвижното изображение ме отведе до филма. Използвам езика на киното, за да се взра в спокойствието на мига\", казва Триша Зиф.  Първият неин филм, вдъхновен от фотографията, е \"Чеволюция\" и представлява поглед към най-известния портрет на Ернесто Че Гевара, който историкът на изкуството Дейвид Кунзъл нарича \"Мона Лиза на фотографията\". Той е заснет през 1960 г. от кубинския фотограф Алберто Диаз Гутиерес, който се подписва се с името Корда. \"Мексиканският куфар\" проследява пътя на негативите на фотографите Робърт Капа, Дейвид \"Чим\" Сиймор и Герда Таро от гражданската война в Испания. За повече от 70 години негативите са смятани за изгубени, докато през 2007 г. не са открити случайно на дъното на шкаф в Мексико Сити. \"Човекът, който видя твърде много\" е посветен на мексиканския фотограф Енрике Метинидес, обсебен от снимането на инциденти, престъпления и катастрофи, които преобръщат житейския път на хората. В \"Уиткин и Уиткин\" се срещат световете на еднояйчните близнаци Джоел-Питър Уиткин (известен фотограф) и Джером Уиткин (художник и преподавател). Въпреки че двамата не си говорят, произведенията им са събрани заедно в обща изложба, за която филмът разказва.  13 март, сряда ,18.30 часа - прожекция на \"Чеволюция\", 2008 г. 14 март, четвъртък, 18.30 часа - майсторски клас на Триша Зиф и прожекция на \"Мексиканският куфар\", 2011 г. 15 март, петък, 18.30 часа - прожекция на \"Човекът, който видя твърде много\", 2016 г. 16 март, събота, 14:00 – 20:00 часа - фотокниги на Триша Зиф в присъствието на автора.", "date": "2019.03.12", "title": "Киното и фотографията се допълват взаимно в изложбата Moving Stills"}
{"url": "https://www.dnevnik.bg/sviat/2019/03/12/3403140_sasht_zaplashiha_germaniia_i_slujbite_zaradi_huauei/", "text": "Вашингтон ще ограни работата със службите в Берлин, ако бъде позволено на китайската компания \"Хуауей\" да участва в германската мобилна мрежа от пето поколение (5G). Заплахата е отправена в писмо от американския посланик в Германия, видяно от \"Уолстрийт джърнъл\" и цитирано от големи германски издания. Според посланик Ричард Гренел няма как Съединените щати да поддържат същото ниво на сътрудничество с разузнавателните агенции във федералната република, ако на \"Хуауей\" или други китайски компании се позволи да участват в бъдещата 5G мрежа. Писмото е изпратено на икономическия министър Петер Алтмайер в петък. Според него компании като телекомуникационния гигант \"Хуауей\" може да застрашат сигурността на комуникационните системи, нужни за сътрудничество в отбраната и разузнаването. До момента забрана да се използва оборудване на \"Хуауей\" в 5G мрежите са издали властите в САЩ,  Австралия  и  Нова Зеландия . Междувременно китайската компания, която според Вашингтон е свързана с комунистическото управление в Пекин,  съди правителството на САЩ  заради забрана федерални агенции да използват продуктите ѝ. Това е поредното предупрежение, отправено към Берлин, но този път последиците, които то съдържа, са по-драстични,  пише  \"Зюддойче цайтунг\". Според вестника подобна мярка би означавала, че САЩ няма да известяват при опасности за сигурността и предупреждения за възможни терористични атаки. Говорител на посланика не е поискал да коментира информацията, но е потвърдил, че САЩ искат да предават информация единствено по сигурни мрежи и тази позиция е \"общоизвестна\". Изграждането на 5G мрежата на Германия е записано в коалиционния договор на християндемократите и социалдемократите. За \"Хуауей\", която е сред предлагащите да го направят, длъжностни лица в Германия  засега са основно на мнение , че няма доказателства, че компанията би могла да се използва от китайските власти за шпионаж, както и че няма основание за изключването ѝ.", "date": "2019.03.12", "title": "САЩ заплашиха Германия и службите ѝ заради \"Хуауей\""}
{"url": "https://www.dnevnik.bg/evropa/2019/03/12/3403154_proektut_evropa_govori_kani_evropeici_s_protivopolojni/", "text": "Заедно с 16 други медии \"Капитал\" дава възможност на европейци с противоположни възгледи да разговарят лице в лице. В рамките на проекта \"Европа говори\" до изборите за Европейски парламент през май на страницата на \"Капитал\" и останалите медийни партньори ще има въпросник, в които са включени седем въпроса с отговор \"да\" или \"не\". Засегнатите теми до голяма степен определят дневния ред в много европейски държави днес. Например подобрява ли ЕС живота на гражданите, трябва ли Европа да има по-близки отношения с Русия, или дали в Европа има прекалено много имигранти?  След като читателите дадат своя отговор и се регистрират, \"Капитал\" ще опита да ги свърже с друг участник от друга европейска държава, който е отговорил изцяло по различен начин на изброените въпроси. Това ще се случи в средата на април, след което двамата ще могат да си насрочат среща по имейл. Комуникацията между участниците ще се извършва на английски език или друг език, който и двамата говорят. Срещите между всички двойки от цяла Европа ще се проведат едновременно на 11 май - от тях зависи дали ще изберат да пропътуват разстоянието до техния дискусионен партньор за  или ще го направят чрез  . Някои от участниците ще бъдат поканени в Брюксел, където ще бъдат представени резултатите от \"Европа говори\". За проекта \"Европа говори\" е продължение на проекта \"Германия говори\", който германското издание ZEIT ONLINE започна преди две години. Оттогава досега идеята доби популярност и се превърна в \"Моята страна говори\", провеждайки се независимо в Норвегия, Италия, Дания, Австрия и Швейцария. Организатор на \"Европа говори\" е ZEIT ONLINE, като \"Капитал\" е официалният медиен партньор за България. Останалите медийни партньори са: arte.tv в Германия и Франция, новинарският сайт \"Делфи\" в Естония и Латвия, De Standaard в Белгия, Der Standard в Австрия, вестникът EfSyn в Гърция, Financial Times във Великобритания, ежедневникът Gazeta Wyborcza в Полша, вестникът Helsingin Sanomat във Финландия, HuffPost, италианските La Repubblica и SkyTG24, Morgenbladet в Норвегия и Politiken в Дания. Повече информация можете да намерите на  сайта на \"Капитал\" .", "date": "2019.03.12", "title": "Проектът \"Европа говори\" кани европейци с противоположни възгледи да говорят лице в лице"}
{"url": "https://www.dnevnik.bg/bulgaria/2019/03/12/3403168_nito_edin_svidetel_po_deloto_ktb_ne_se_iavi_za_razpit/", "text": "Нито един от призованите свидетели по делото КТБ не се яви на разпит в Специализирания наказателен съд, което доведе до поредно отлагане на процеса, съобщава БНР. Единият от свидетелите се оказа, че е в болница, а другият бил призован само по телефона. Предвидените разпити за утре също няма да се осъществят, тъй като призованите са обявили, че няма да успеят да присъстват. Така делото за присвояването на над 2.5 млрд. лева от Корпоративна търговска банка ще продължи на 26 март, за когато е предвидено показания да дава Бисер Лазов, който беше сред приближените на мажоритарния собственик на фалиралата банка Цветан Василев. След изпадането в несъстоятелност на КТБ през юни 2014 г. Лазов стана основен прокурорски свидетел. На миналото заседание по делото, което беше в началото на февруари, Специализираният наказателен съд обяви, че ще провери какви са възможностите Цветан Василев, който от четири години се намира в Сърбия,  да даде обяснения по повдигнатите му обвинения.  Това стана, след като адвокатът на банкера Константин Симеонов обяви, че клиентът му е изразил желание да говори пред българския съд, но без да присъства лично. Общо 17 души са подсъдими за фалита на КТБ.", "date": "2019.03.12", "title": "Нито един свидетел по делото КТБ не се яви за разпит"}
{"url": "https://www.dnevnik.bg/bulgaria/2019/03/12/3403159_bakhus_shte_nagradi_nai-dobrite_barove_v_bulgariia/", "text": "Списание \"Бакхус\" организира първото по рода си събитие \"Бар на годината Бакхус\" на 30 март в Sofia Event Center (мол \"Парадайз\"), на което ще бъдат наградени най-добрите коктейлни барове в страната. Събитието  ще представлява изложение с атрактивни щандове на марки на добрите примери в индустрията, щандове на подбраните 10 от най-изявените барове в България, уиски стая, кът за храни, визуално шоу, DJ парти и джаз банда. Преди това през деня ще има и програма с мастър класове. Гостите ще бъдат посрещани на специално построен за събитието голям бар, който ще бъде обслужван от 10 култови бара в България. Всеки от тях ще представи по два авторски коктейла по време на събитието. Това са \"Култура SpeakEasy бар\" - Варна; \"Пощата\" - Пловдив; \"Спутник\"; By The Way; One More Bar; Public; Тequila BAR Funky Monkey - Велико Търново; Тhe HUB, Монтана; 5L Speakeasy Bar, Lili Pham, София. На събитието ще има и специална уиски стая, домакин на която ще е първият уиски бар в София - бар Caldo, който ще представи селекция от над 50 вида висок клас бутикови уискита за любителите на чисти напитки. Гостите ще могат да опитат и разнообразие от маркови коктейли и напитки на щандовете на ключови партньори за индустрия. За храна - организаторите са се погрижили да има типичната за барове компания - finger foods на щандовете на RedDevil и \"Томеко\". През цялото време за добрата атмосфера ще се грижат група диджеи от Sofia Beats, както и нова инструментална формация с вокал, водена от тромбониста Вили Стоянов. На събитието всичко се заплаща кеш или с карта, като от 19.00 до 20.00 ще бъде обявен Happy Hour на щандовете на партньорите на \"Бар на годината\". Част от програмата е и награждаване на най-добрите барове според критериите на списание \"Бакхус\" за изминалата година. По време на вечерта ще бъдат обявени официално най-добрите барове за изминалата година според списание \"Бакхус\". Системата на оценяване е заимствана и адаптирана от европейския конкурс MIXOLOGY BAR AWARDS. Специално събрано жури от доказани професионалисти в бранша съвместно с екипа на \"Бакхус\" са изготвили критерии за оценяване и са номинирали широк списък от барове в страната, които ги покриват. Финалният списък се оформя от журито и резултатите от анкета, проведена сред 80 души бармани, собственици на барове, вносители, дистрибутори и други хора, които са тясно свързани с бранша. Като за първа година конкурсът има за цел да постави основите на дългосрочна традиция с възможност за развитие и разрастване. На 30 март ще бъдат избрани най-добрите барове в 4 категории: \"Коктейл бар\", \"Ресторант-бар\", \"Дебют\" и \"Бар на читателите\". Всеки бар, който попада в списъка с номинации, трябва да покрие до голяма степен всички критерии. Ключов фактор е барът да има професионално авторско меню, качествена селекция от продукти, да се използват сезонни и пресни съставки, гостоприемство, отношение към клиента и постоянство в предлаганата услуга. Повечето барове спадат в основната категория  , категорията   все още не е силно застъпена, но е световен тренд с потенциал за разрастване и \"Бакхус\" иска да насърчи добрите примери в тази област. За категорията е важно ресторантът да има обособена бар зона, както и адекватно за концепцията на заведението коктейлно меню. В категория  се отличават барове, които са направили силно впечатление на пазара и са отворили минимум 6 месеца преди датата на конкурса.  е категория, в която гласува онлайн публиката. Може да гласувате за любимия си бар съвсем скоро на сайта на събитието:  bacchus.bg/top Номинираните заведения ще бъдат обявени на 15 март на сайта на \"Бакхус\" -   bacchus.bg . ", "date": "2019.03.12", "title": "\"Бакхус\" ще награди най-добрите барове в България"}
{"url": "https://www.dnevnik.bg/analizi/2019/03/12/3403153_za_durjavata_i_finansiraneto_na_veroizpovedaniiata/", "text": "Отпускането на ежегодна субсидия за Българската православна църква (БПЦ) и за Главното мюфтийство от страна на държавата, макар и мотивирано със значими аргументи от национален интерес, е неправомерна от гледна точка на конституцията привилегия за две от множеството вероизповедания в България. Този  закон  (промените в Закона за вероизповеданията - бел. ред.) се приема, въпреки че в Европа, а и другаде има утвърдени форми на държавно финансиране на вероизповеданията, които са ефективни и не нарушават равната дистанция на държавата от всички религиозни деноминации. В Германия има режим на регистриране на всеки гражданин към определена църква или вероизповедание, като издръжката на религиозните общности се осигурява от специален църковен данък. Държавата превежда парите, събрани от данъка на съответната религиозна общност, според декларираната принадлежност на граждани към нея. Не съм сигурен дали деклариралите се като атеисти или агностици плащат данък, но в нашия случай техните данъци могат да бъдат насочени не към църква, а към хуманитарна кауза или група по желание. Освен всичко друго дебатите по този закон не получиха достатъчна гласност извън кулоарите на Народното събрание, за да могат гражданите да разберат смисъла от подобна субсидия.  Финансирането на мюфтийството от чужда държава  и от фондации на радикалния ислям е достатъчен аргумент за убеждаване. Като традиционно вероизповедание на мнозинството българи БПЦ също трябва да получава държавна подкрепа. Сред тях има такива, чието развитие е особено важно за националния ни интерес. Ромските протестантски църкви правят повече за социалната адаптация и интеграция на ромската общност, отколкото всички държавни политики и независими фондации, взети заедно. Католиците в България - както и другите протестанти - са също традиционно вероизповедание. Американските протестантски мисии в България от 19-и век имат отчетливи заслуги за националната еманципация и просперитет на българите - включително в Македония. Напролет очакваме папа Франциск с официално посещение. Какво обяснение ще му дадат официалните представители на българската държава за селективното финансиране на религиозните общности у нас? Разбирам аргументите за необходимостта да не се насърчават девиантни и сектантски групи, регистрирани като религиозни общности в България. Но за тази цел рестрикциите трябва да бъдат упражнени чрез самия процес на регистрация. Каквото и да ви говорят радикални правозащитни организации - За финансиране на религиозните общности в закона също могат да залегнат рестрикции - какви общности няма да бъдат финансирани от държавата. Това решение трябва да бъде отстоявано и да не се влияе от лобистки натиск. Затова имаме държава - за да взима справедливи решения и да ги отстоява.", "date": "2019.03.12", "title": "За държавата и финансирането на вероизповеданията"}
{"url": "https://www.dnevnik.bg/sviat/2019/03/12/3403167_isliamska_organizaciia_predupredi_bulgariia_i_pohvali/", "text": "България трябва да уважава правата на турската мюсюлманска общност и да върне конфискувани вакъфски имоти, заявява Организацията за ислямско сътрудничество след заседание в началото на месеца. В нов доклад най-голямата в света мюсюлманска организация, в която членуват 57 държави, отправя критики към България, Гърция, Индия и други заради правата или икономическото положение на мюсюлманите в съответната страна. В кратката точка, посветена на България, се съдържа и искане към \"мюсюлманите в България да обединят усилията си и да работят заедно, за да подсилят позицията на Главното мюфтийство, за да се отстояват интересите на мюсюлманите там\". Коментарът за България е в първата резолюция от събранието в началото на март, посветена на \"правата на мюсюлмански общности и малцинства в страни, които не са членки на Организацията за ислямско сътрудничество\". Призиви за промени в тази част има и към правителствата на Ангола, Централноафриканската република и Шри Ланка. Малко повече от месец преди заседанието Върховният касационен съд  отхвърли  твърдението на мюсюлманското изповедание, представлявано от главния мюфтия, че е  правоприемник  на религиозно-просветни и социално-благотворителни юридически лица, съществували до 1949 г. Делата за  т.нар. вакъфски имоти  като карловската \"Куршум джамия\", \"Ески джамия\" в Стара Загора, имоти в Пловдив и други са на различен етап и мюсюлманското вероизповедание смята, докато текат, да заведе ново дело. Различен е подходът към Китай, въпреки че властите в Пекин от години ограничават правата на уйгурите и други мюсюлмани и според правозащитници (и  ООН ) следят и изпращат в  \"лагери за превъзпитаване\"  стотици хиляди от тях. Организацията за ислямско сътрудничество \"поздравява усилията на Китайската народна република да положи грижи за мюсюлманските граждани; и очаква по-нататъшно сътрудничество между Организацията за ислямско сътрудничество и Китайската народна република\". Засягат се и отделни проблеми, свързани с мюсюлманите, в южната част на Филипините и Мианма или на турското малцинство в Източна Тракия и Додеканезите (гръцки острови край турския бряг, където се смята, че живеят поне 5000 турци). Гърция е призована да \"вземе подходящи мерки, за да спази основните права и свободи, както и идентичността на турското мюсюлманско малцинство, произтичащи от двустранни и международни споразумения.\"", "date": "2019.03.12", "title": "Ислямска организация предупреди България и похвали Китай за правата на мюсюлманите"}
{"url": "https://www.dnevnik.bg/politika/2019/03/12/3403199_cvetanov_ochakva_predizborno_zaigravane_s_temata/", "text": "Темата за миграционната заплаха трябва да бъде разглеждана и през призмата на предстоящите избори за членове на Европейския парламент, защото тя неизменно ще бъде използвана от популистките движения за извличането на краткосрочен политически дивидент. Това каза председателят на парламентарната комисия по вътрешна сигурност и обществен ред Цветан Цветанов по време на кръгла маса на тема \"Управление на миграционната политика в контекста на изборите за Европейски парламент\", която се проведе в Народното събрание. \"Смятам, че темата миграция изисква от нас, политиците, много сериозна отговорност и мислене в перспектива, а не популизъм\", каза Цветанов и подчерта, че България изпълнява своя ангажимент по охраната на външната граница на ЕС с Турция. \"Тези наши действия се изразяват както в държавното финансиране за изграждането на оградата, така и в получените от ЕК 160 млн. евро за надграждане на съществуващия капацитет. Няма как да пропуснем и приноса на \"Фронтекс\" и техните 1040 служители от различни членки на ЕС, които се включиха в охраната на границата. Сигурен съм, че всичко, което правим, се вижда от нашите европейски партньори и се оценява\", посочи Цветанов. Според него през последните 2 години има нулев миграционен натиск по границата с Турция. Той добави, че през топлите месеци по принцип се наблюдава засилване на потока от мигранти. \"В момента в Турция има 200 000 афганистанци, които искат да влязат в ЕС. Това прави ангажимента на Турция и на ЕК по опазването на границата и мира още по-голям. Ето защо ме радва фактът, че споразумението за бежанците между ЕС и Турция се изпълнява\", коментира Цветанов. През 2018 г. са установени 150 000 новопристигнали мигранти в ЕС \"През 2018 г. са установени 150 000 новопристигнали мигранти в ЕС. Това е с 25% по-малко от броя им за 2017 г. и с 90% по-малко от 2015 г. По време на пика на мигрантската криза Европа трябваше да реагира бързо и смятам, че се справи успешно, като дори за момент не се отклони от принципите и отговорностите си\", отчете еврокомисарят по цифрова икономика и цифрово общество Мария Габриел. Според нея всички европейски лидери оценяват високо усилията на българското правителство и премиера Борисов за овладяването на кризата и свеждането на миграционния натиск до нулеви стойности в днешни дни. \"От ЕК направихме предложение за тройно увеличение на бюджета за миграция, като искаме от 13 млрд. евро той да стане 34 млрд. евро. За да може обаче да се усети ефектът на увеличените средства, е нужно те да бъдат оползотворени по най-точния начин, както и да е налице координирана работа между страните членки, които поотделно не могат да се справят с проблема\", заяви Габриел. Кризата не е приключила, а е в затишие Генералният директор на Международния център за развитие на миграционни политики Михаел Шпинделегер също смята, че темата миграция ще бъде една от водещите в предстоящата европейска кампания. \"През 2015 и 2016 година тази тема доведе до разцепление сред гласоподавателите и много граждани тогава загубиха доверието си във властите и европейските институции. Това ни задължава да предприемем необходимите мерки и да си върнем това загубено доверие\", каза Шпинделегер. Той смята, че мигрантската криза не е приключила, а е в затишие. Върнатите са повече от незаконно влезлите През 2017 и 2018 г. за първи път броят на върнатите лица е много по-голям от този на незаконно влезлите на територията на страната, съобщи заместник-министърът на вътрешните работи Красимир Ципов. Той цитира последния доклад за напредъка за изпълнението на европейската програма по миграцията на Европейската комисия, който потвърждава тенденцията за значителен спад на миграционния натиск на ЕС с 25% за изминалата година, което е най-ниското ниво за последните пет години. \"Крайно време е да престанем да разглеждаме миграцията като криза. Следва да съсредоточим усилията си в намиране на едни дългосрочни устойчиви решения в трите основни направления – вътрешно измерение, външно измерение и силни граници\", каза още Ципов. \"България постигна значителен напредък, но без намиране на решение по Дъблин държавите членки рискуват да станат уязвими и силно зависими от негативни развития в страните на произход и транзит\", предупреди Ципов.", "date": "2019.03.12", "title": "Цветанов очаква предизборно заиграване с темата миграция въпреки по-малкия натиск"}
{"url": "https://www.dnevnik.bg/sport/2019/03/12/3403163_salah_bih_jertval_shampionskata_liga_za_titla_v_angliia/", "text": "Звездата на \"Ливърпул\" Мохамед Салах смята, че титлата във Висшата лига е най-ценното отличие и отборът му трябва да преследва именно него. Според египтянина на \"Анфийлд\" продължават да мечтаят за първа титла от 1990 г. и независимо че са втори след \"Манчестър сити\", не са се отказали. В Шампионската лига мърсисайдци имат да изиграят осминафинален мач реванш с \"Байерн\" (Мюнхен) като гост, след като в първата среща на \"Анфийлд\" завършиха 0:0. Според Салах \"Шампионската лига е най-престижното отличие във футбола, но Висшата лига ще значи много за феновете\". \"За мен мечтата е да спечеля Шампионската лига, това е най-престижният трофей, но за целият град Висшата лига означава много. \"Ливърпул\" не е ставал шампион от 29 години, затова съм готов да се откажа от моята мечта, само и само да сме шампиони\", каза Салах. От началото на годината мърсисайдци пропиляха седем точки аванс, който имаха пред \"гражданите\", но в момента са с една зад тях. Салах вярва, че тимът му още има шансове, а \"Сити\" ще греши. \"Конкуренцията е много оспорвана и всеки отбор има трудни мачове до края. Това, което трябва да правим, е да печелим мачовете си до края и да вярваме, че \"Сити\" ще сгрешат поне веднъж, за да се възползваме\", добави египтянинът. Според него най-силното му оръжие са психическата устойчивост и увереността, която не го напуска в трудните моменти. \"Ще видим какво ще стане накрая, но психически се чувствам готов.\"", "date": "2019.03.12", "title": "Салах: Бих жертвал Шампионската лига за титла в Англия"}
{"url": "https://www.dnevnik.bg/evropa/2019/03/12/3403201_italiia_shte_globiava_s_do_500_evro_roditelite/", "text": "Децата в Италия няма да могат да ходят на училище, освен ако родителите им не представят доказателства, че са били ваксинирани, предаде Би Би Си. Решението следва продължили месеци наред национални дебати за задължителното имунизиране. Родителите рискуват да бъдат глобени с до 500 евро, ако изпратят неваксинираното си дете на училище. Според закона \"Лоренцин\", по името на бившия здравен министър, която го въведе, на децата трябва да бъде направена серия от задължителни имунизации, преди да тръгнат на училище. Сред тях за ваксините за варицела, полиомиелит, морбили, заушка и рубеола. Децата до шест години ще бъдат изключвани от ясла или детска градина без доказателство, че са ваксинирани според новите правила. На тези между шест и 16 години не може да бъде забранено да ходят на училище, но техните родители рискуват да бъдат глобени, ако не завършат задължителния курс от имунизации. След първоначално отлагане крайният срок за удостоверяването беше 10 март, което обаче беше неделя и затова срокът бе удължен до понеделник. Има твърдения, че здравният министър Джулия Грило е устояла на натиск от страна на вицепремиера Матео Салвини да удължи още повече срока. По думите на Грило правилата сега са ясни: \"Няма ваксина, няма училище.\" Има ли ефект от новия закон Новият закон бе приет, за да повиши имунизационния статус на населението от под 80% до целта на Световната здравна организация – 95%. В понеделник, последният ден, в който родителите можеха да предоставят документите, доказващи, че техните деца са били имунизирани по правилата, италианското здравно министерство обяви данни, според които имунизационният статус на децата, родени през 2015 г., е достигнал или е много близък до 95%, според това за коя ваксина става въпрос. Прагът от 95% е точката, в която достатъчна част от населението е ваксинирано, за да бъде малко вероятно разпространението на дадена болест и по този начин да бъдат защитени тези, които не могат да бъдат ваксинирани, например твърде малки бебета или хора със специфични здравни проблеми. Законът измина труден път. Когато сегашната коалиция дойде на власт, заяви, че  ще премахне задължителните имунизации , макар по-късно да преразгледа позицията си. В публикация във \"Фейсбук\" в понеделник Грило призна, че законът е бил критикуван по няколко причини, и каза, че ще бъде променен, за да включва само тези ваксини, които са необходими според научни данни.", "date": "2019.03.12", "title": "Италия ще глобява с до 500 евро родителите, изпратили неваксинирани деца на училище"}
{"url": "https://www.dnevnik.bg/biznes/2019/03/12/3403200_investiciite_v_imoti_se_nasochvat_kum_sgradi_s/", "text": "Хотели, апартаментни сгради, студентски общежития все по-често влизат в полезрението на инвеститорите в бизнес имоти в установените пазари. Това показват данните на глобалната консултантска компания Cushman & Wakefield, чийто партньор за България е Forton. Интересът към т.нар. алтернативни инвестиции е продиктуван от ограничените възможности в глобален план за сделки в традиционните сегменти – офисни, търговски и индустриални площи. При предния връх на имотния цикъл в подобна ситуация инвеститорите се насочиха от столиците към регионалните градове, докато сега търсят доходност в по-широк кръг от активи, се посочва в анализ на компанията. Наскоро тя представи и годишния си доклад за пазара. По данни на Cushman & Wakefield делът на алтернативните инвестиции през последните 10 години се движи между 16 и 26% от общия обем транзакции, като през 2018 г. е бил 24%. В България пазарът на алтернативни активи е все още възникващ заради слабото предлагане на инвестиционен продукт извън традиционните сегменти. \"Българският пазар на бизнес имоти е относително консервативен като възможности за инвестиции заради малкия мащаб и относително кратката си история. След две много силни години с фокус последователно върху търговските и офис площите, сега възможностите за придобиване на качествен продукт на разумна цена в тези сегменти се изчерпват, а почти липсват алтернативи\", коментира Явор Костов, мениджър \"Капиталови пазари\" в компанията, цитиран от самата нея. Предлагането на хотелския пазар е ограничено, а в сегменти като апартаментните сгради, болници, студентски общежития на практика липсва инвестиционен продукт. \"Глобалните тенденции определено отварят ниша в предлагането на пазара на бизнес имоти, която предприемачи и инвеститори не трябва да подминават. Предвид демографските тенденции и концентрацията на население в големите градове качествените проекти в сферата на образованието, здравеопазването, грижата за възрастни хора може да са не само успешен бизнес, но и добри инвестиции\", смята Михаела Лашова, управляващ партньор в в компанията. Данните на компанията показват, че в глобален план 2018 г. е била рекордна като обем инвестиции в бизнес имоти с 1.75 трилиона долара и 4% ръст спрямо година по-рано. Ръстът е продиктуван основно от американския и азиатския пазар, докато Европа, Близкият изток и Африка отбелязват спад от близо 11% и инвестиционен обем от 331 млрд. долара. Намалението идва от по-слабия пазар на търговски площи, но също и от спада при офис сградите и индустриалните имоти – съответно с 24.7% и с 9.7%. През тази година прогнозата на компанията е за лек ръст на инвестиционния пазар в региона с фокус върху придобивания в регионалните градски центрове и в полето на алтернативните инвестиции. \"В световен мащаб виждаме отслабване на икономическия ръст, но също и на инфлацията. В същото време нарастващият риск от рецесия води до отлагане на плановете за повишение на лихвите\", коментира Дейвид Хътчингс, който отговаря за капиталовите пазари в региона на Европа, Африка и Близкия изток. По думите му недвижимите имоти остават търсена инвестиция, тъй като предлагат стабилен приход и защита срещу инфлация. Все по-трудно обаче става да се открият добри и устойчиви имотни проекти, тъй като фактори като електронната търговия, социалното взаимодействие и слабият растеж доведоха до коренна промяна в бизнес средата през последните години.", "date": "2019.03.12", "title": "Инвестициите в имоти се насочват към сгради с апартаменти и студентски общежития"}
{"url": "https://www.dnevnik.bg/sport/2019/03/12/3403173_fotogaleriia_vnimanie_dami_karat/", "text": "Първото състезание \"Разрушително дерби\" (Demolition Derby) само за жени в Малта се проведе в Та Кали. В надпреварата, която беше организирана от Спортната асоциация за коли и мотори, целта е автомобилите да се блъскат един в друг, а победата е за този, който последен \"оцелее\" и остане в движение.", "date": "2019.03.12", "title": "Фотогалерия: Внимание, дами карат"}
{"url": "https://www.dnevnik.bg/evropa/2019/03/12/3403210_es_dogovori_po-dobra_zashtita_na_horata_podavashti/", "text": "Европейският парламент и държавите членки постигнаха днес предварително споразумение относно нови правила, които ще гарантират високо равнище на защита на лицата, подаващи сигнали за нарушения, които докладват за случаи на нарушаване на законодателството на ЕС, предаде пресслужбата на Европейската комисия. Тези нови правила за определяне на общи за ЕС стандарти за защита на лицата, подаващи сигнали за нарушения, бяха предложени за първи път от еврокомисията през април 2018 г. Новите правила обхващат голям брой области на правото на ЕС, включително борбата с изпирането на пари и корпоративното данъчно облагане, защитата на данните, защитата на финансовите интереси на съюза, безопасността на продуктите и храните и защитата на околната среда и ядрената безопасност. Освен това държавите членки са свободни да разширят обхвата им, за да включат и други области. - Ще се създаде система от безопасни канали за сигнализиране както в рамките на дадена организация, така и към публичните органи. - Лицата, подаващи сигнали за нарушения, се насърчават да използват първо вътрешни канали, ако нарушението, което желаят да разкрият, може да бъде ефективно отстранено в рамките на тяхната организация и когато не съществува риск от ответни действия за отмъщение. Те могат и да докладват директно на компетентните органи. Освен това, ако след сигнализирането до компетентните органи не бъдат предприети подходящи действия, в случай на непосредствена или явна опасност за обществения интерес или когато подаденият до органите сигнал няма да даде резултат, например защото тези органи са в тайно споразумение с извършителя на престъплението, сигнализиращите лица могат да оповестяват нарушението публично, в това число чрез медиите. - Правилата ще осигурят защита на хората, подаващи сигнали за нарушения, срещу уволнение, понижаване в длъжност и други форми на ответни действия с цел отмъщение. Те ще изискват също така от националните органи да информират гражданите за процедурите за подаване на сигнали и за наличната защита. Лицата, подаващи сигнали за нарушения, ще бъдат също така защитени при съдебни производства. Сега предварителното споразумение трябва да бъде официално прието от Европейския парламент и съвета. Вера Йоурова, комисар по въпросите на правосъдието, потребителите и равнопоставеността между половете, заяви: \"Разкритията по скандалите \"Дизелгейт\" , \"Досиетата от Панама\" и \"Кеймбридж аналитика\" ни показаха как лицата, подаващи сигнали за нарушения, ни помагат за разкриването на незаконни дейности, които са в ущърб на обществения интерес и на общото ни благосъстояние. Трябва да подкрепяме и защитаваме онези смели хора, които изкарват на показ незаконни дейности.\"", "date": "2019.03.12", "title": "ЕС договори по-добра защита на хората, подаващи сигнали за нарушения"}
{"url": "https://www.dnevnik.bg/sviat/2019/03/12/3403228_njuiorkskata_prokuratura_razsledva_doiche_bank_zaradi/", "text": "Главният прокурор на Ню Йорк разследва връзките между \"Дойче банк\", \"Инвестърс банк\" и няколко проекта на \"Организацията Тръмп\", предаде агенция \"Ройтерс\", като се позова на вестник \"Ню Йорк таймс\". Офисът на главния прокурор на Ню Йорк е изпратил снощи призовки на банките, като по този начин се създава нова линия на разследване на отношенията между  \"Дойче банк\" и Тръмп , отбелязва вестникът. Контролираната от демократите Комисия по разузнаването и Комисията по финансовите услуги към Конгреса разследват финансите на президента Доналд Тръмп и компаниите му, включително връзките му с \"Дойче банк\", една от най-големите финансови институции в света. \"Дойче банк\" е заела на \"Организацията Тръмп\" стотици милиони долари за начинания в областта на недвижимите имоти и е един от малцината кредитори, дали огромни суми в заем на Тръмп след поредицата от банкрути в бизнеса му с хотели и казина през 90-те години. Според \"Ню Йорк таймс\" новото разследване спрямо \"Дойче банк\" е провокирано от дадените пред Конгреса показания на бившия адвокат на Тръмп  Майкъл Коен . Коен заяви пред Конгреса, че Тръмп е изготвял документи, в които е завишавал цените на притежаваните от него активи. Бившият адвокат представи копия от документите, които по неговите твърдения били предоставени на \"Дойче банк\". \"Инвестърс банк\" от своя страна получи призовка заради документи във връзка със спонсорирания от нея проект Тръмп \"Парк Авеню\", отбелязва американското издание.", "date": "2019.03.12", "title": "Нюйоркската прокуратура разследва \"Дойче банк\" заради проекти на Тръмп"}
{"url": "https://www.dnevnik.bg/bulgaria/2019/03/12/3403232_manolova_ne_e_dovolna_ot_otgovorite_na_toplofikaciia/", "text": "За съжаление отговорите на основните въпроси, които зададохме на изпълнителния директор на \"Топлофикация София\" ЕАД, се разминават с официална информация от други официални документи, изходящи от същото дружество - годишен доклад на \"Топлофикация София\" за 2015 г., годишен счетоводен отчет за 2015 г. и доклад на Агенция \"Държавна финансова инспекция\" (АДФИ) за 2014 и 2015 г. Това каза омбудсманът Мая Манолова,  след като се запозна с получените от дружеството отговори на свои въпроси от 2015 година , предаде агенция \"Фокус\". Отговорите бяха дадени с над три години забавяне,  след решение на Софийския административен съд . Манолова посочи разминавания в данните за заведените дела от \"Топлофикация София\" срещу нейни клиенти, както и в броя на работещите за нея юрисконсулти. Според дружеството на трудов договор през 2015 година са били 19 юрисконсулти, а доклад на Агенция \"Държавна финансова инспекция\" показвал, че става дума за 54 юристи средно на месец. Манолова не приема за вярна и дадената й информация за присъдените юрисконсултски възнаграждания - 4.23 млн. лева за 2015 г. Нейните изчисления показвали, че става въпрос за поне близо 9 млн. лв. \"Само за справка ще отбележа, че през 2016 г. дружеството има присъдени 10.2 млн. лв. юрисконсултски възнаграждания, а през 2017 г. думата достига почти 12 млн. лв.\", добави тя. Омбудсманът посочи още, че последните три години \"Топлофикация София\" ЕАД отчита финансови загуби, но въпреки това разходите за персонал ще бъдат увеличени с 19 %. Манолова поясни, че през 2015 г. разходите са били с 59 млн. лв. повече от приходите, през 2016 г. загубите са 40 млн. лв., а през 2017 г. 34 млн. лв. Обобщавайки данните, които има, тя заяви: \"Изводът е, че \"Топлофикация София\" не знае колко точно дела е завела срещу клиенти през 2015 г., не знае колко суми са й присъдени и поставяме под въпрос информацията за това колко пари са постъпили в касата на дружеството, защото има сериозно несъответствие между тези числа.\" Според омбудсмана \"Топлофикация София\" печели много добре на гърба на столичани чрез хонорари на юристи и работи много добре като правна кантора.", "date": "2019.03.12", "title": "Манолова не е доволна от отговорите на \"Топлофикация\", тя имала други данни"}
{"url": "https://www.dnevnik.bg/sviat/2019/03/12/3403229_sasht_shte_proizvejdat_chasti_za_novi_krilati_raketi/", "text": "САЩ ще започнат производството на компоненти за системи за крилати ракети с наземно базиране, съобщи вчера Пентагонът, след като Вашингтон обяви, че възнамерява да излезе от Договора за ликвидиране на ракетите със среден и малък обсег, предаде \"Ройтерс\". \"Ще започнем производството на компоненти в рамките на развойните изпитания на тези системи - действия, които допреди 2 февруари щяха да противоречат на задълженията ни по договора\", каза говорителят на Пентагона подполковник Мишел Балданза. \"Тази развойно-изследователска дейност е замислена така, че да бъде обратима, в случай че Русия започне отново да изпълнява напълно и по проверим начин задълженията си по договора, преди ние да сме излезли от него през август 2019 г.\", допълни тя. Пентагонът заяви, че тези дейности ще бъдат конвенционални, а не ядрени. Миналия месец САЩ обявиха, че след шест месеца ще излязат от договора, ако Москва не прекрати дейности, които според Вашингтон са в нарушение на пакта, сключен през 1987 г. Русия обяви, че преустановява задълженията си по договора. Москва отрича да е нарушавала документа и обвини Вашингтон, че на свой ред го нарушава, което САЩ отрекоха. Франк Роуз, бивш помощник държавен секретар на САЩ за контрола на въоръжаването, а сега сътрудник на вашингтонския мозъчен тръст Институт \"Брукингс\", заяви, че изявлението на Пентагона може да има за цел да постави под натиск Русия да започне отново да изпълнява договора. \"Според мен най-вероятно става дума за политически сигнал, имащ за цел да даде ясно да се разбере, че САЩ са сериозни в намерението си да разположат нова крилата ракета с наземно базиране, ако Русия не започне отново да изпълнява договора\", каза Роуз. ООН призова САЩ и Русия да запазят договора, защото според световната организация без него светът ще стане по-несигурен и нестабилен.", "date": "2019.03.12", "title": "САЩ ще произвеждат части за нови крилати ракети"}
{"url": "https://www.dnevnik.bg/sviat/2019/03/12/3403238_trump_ne_si_zaslujava_impiichmunta_kaza_predsedateliat/", "text": "Не бива да бъде правен опит за импийчмънт на президента Доналд Тръмп, освен ако причините са непреодолими и за това е постигнато двупартийно съгласие, заяви председателят на Камарата на представителите на САЩ  Нанси Пелоси  в интервю за в. \"Вашингтон пост\". \"Не съм за импийчмънт. Импийчмънтът би създал такова голямо разделение в страната, че освен ако не се появи нещо толкова непреодолимо, за което е постигнато двупартийно съгласие, не мисля, че трябва да тръгваме по този път. Той (Тръмп) просто не си заслужава\", изтъкна Пелоси, цитирана от агенция \"Ройтерс\".  Думите на Пелоси са отстъпление от нейни предишни изказвания, че демократите изчакват резултатите от руското разследване на специалния прокурор Робърт Мюлър, за да обмислят импийчмънт, отбелязва агенция \"Асошиейтед прес\". Този начин на мислене сред демократите се промени, отчасти заради възможността докладът на Мюлър да не се окаже решаващ, тъй като е с по-тесен предмет. Демократите вместо това водят свои собствени по-широки и привличащи голямо внимание разследвания, чийто фокус е върху бизнес делата на Тръмп и отношенията му с Русия, като при това не е нужно да се споменава думата \"импийчмънт\".  Специалният прокурор  Робърт Мюлър  разследва руската намеса в американската предизборна кампания през 2016 г. и дали е имало сговор между Тръмп и руското правителство. Мюлър също така се опитва да разкрие дали Тръмп е попречил на разследването. Президентът на САЩ отрича да е извършил каквото и да било нарушение и определя разследването като  лов на вещици. Мюлър се очаква скоро да представи на министъра на правосъдието Уилям Бар доклад за откритията си. В случай че има доказателства за нарушения, това може да доведе до действия на Конгреса срещу президента. Въпреки заявлението на Пелоси, че евентуален импийчмънт ще създаде твърде голямо разделение, тя отбеляза, че Тръмп е негоден да заема президентския пост. \"Не, не мисля, че той е годен да е президент на Съединените щати\", каза Нанси Пелоси пред \"Вашингтон пост\", добавяйки, че  Тръмп е негоден  в етично и интелектуално отношение. Пелоси от дълго време отхвърля призивите за импийчмънт на президента с аргумента, че това е въпрос, който създава разделение, и че към него трябва да се подхожда особено предпазливо. Тя отхвърли и призивите за импийчмънт на президента Джордж У. Буш през 2007 г., когато за първи път бе председател на Камарата на представителите. Пелоси бе член на Конгреса при опитите за  импийчмънт на Бил Клинтън  и стана свидетел как обществото се настрои срещу републиканците и помогна на Клинтън да спечели втори мандат. В предизборната кампания за междинните избори за Конгрес тя призова кандидатите да не повдигат въпроса с импийчмънта, а да се придържат към по-традиционните въпроси, които е сигурно, че ще намерят отзвук сред избирателите, отбелязва \"Ройтерс\". Пелоси често посочва, че Камарата на представителите не бива да започва процедурата по импийчмънт по политически причини, но че също така не бива и да се въздържа от това по политически причини. Вместо това според нея разследванията срещу президента трябва да продължат, а импийчмънт ще има, ако е обоснован, посочва АП. ", "date": "2019.03.12", "title": "Тръмп не си заслужава импийчмънта, каза председателят на Конгреса в САЩ"}
{"url": "https://www.dnevnik.bg/gradska_sreda/2019/03/12/3403243_ogranichitelite_po_graf_ignatiev_shte_budat_premahnati/", "text": "Столичният кмет Йорданка Фандъкова обяви пред журналисти, че острите каменни ограничители по ул. \"Граф Игнатиев\" ще бъдат премахнати, съобщава \"Фокус\". Това обаче ще стане, когато се проучат всички възможности за смяната им. \"Ще направим всички усилия доброто изпълнение на проекта да не пострада, но да бъдат подменени с други варианти на обезопасяване\", каза Фандъкова. Само часове преди това гражданската организация \"Спаси София\" изпрати призив към Столичната община да реши проблема възможно най-бързо заради зачестилите инциденти с пешеходци. \"Сменете опасните \"перки на акули\" по Графа! Следващият спънал се пешеходец може да попадне под колелата на преминаващ трамвай\", предупредиха активистите от \"Спаси София\". Те изпратиха предложенията си за решение на проблема до зам.-кмета по транспорта Дончо Барбалов и до началника на пътната полиция в София, комисар Тенчо Тенев. Първото е поставяне на т.нар. тактилни ограничители от неръждаема стомана. Второто е да се постави ивица настилка в различен цвят от сега съществуващата или острите ограничители да се сменят с фабрично скосени каменни плочи, по подобие на тези, които в момента се монтират по ул. \"Цар Иван Шишман\", част от същия проект за реконструкция. \"Всяко от тези решения постига ясно визуално разграничение между трамвайното трасе и тротоарите и значително подобрява безопасността за пешеходците\", подчертават от \"Спаси София\". \"Още при поставянето им заявихме, че размерът, формата и цветът им ги правят трудно забележими и опасни за всички. Отказът на автора им - арх. Пантелеев, и на неговия клиент, г-жа Фандъкова, да коментират поредния кървав инцидент е недостойно поведение за уж отговорни и ангажирани професионалисти\", заяви Гергин Борисов от организацията.  На 7 март възрастен човек се спъна в каменен ограничител и нарани лицето си. Заради нередности в обществената поръчка за реконструкцията на улицата предишният зам.-кмет по транспорта Евгени Крусев подаде оставка, а сега е разследван и от прокуратурата.", "date": "2019.03.12", "title": "Ограничителите по \"Граф Игнатиев\" ще бъдат премахнати заради зачестилите инциденти"}
{"url": "https://www.dnevnik.bg/bulgaria/2019/03/12/3403236_rashidov_e_vuzlojil_prouchvane_za_evropeiskite/", "text": "Председателят на парламентарната комисия по културата и медиите и бивш министър на културата Вежди Рашидов е възложил законодателно проучване за добрите европейски практики в опазването на паметниците на културата. \"При предстоящите промени в Закона за културното наследство ще приложим най-доброто от европейския опит\", заявил е днес Рашидов според прессъобщение на комисията по културата и медиите, цитирано от \"Фокус\". Според Рашидов проучването ще е готово \"съвсем скоро\", а България може само да спечели, ако използва опита на страни като Италия, Франция, Испания, Гърция, които са водещи в културния туризъм и имат \"отлично работещи механизми за опазване, съхраняване и популяризиране на културното наследство\". Той допълва още, че изброените държави \"генерират огромен приход от посещенията на туристите, а уникалното наследство на България по нищо не отстъпва на европейското\". Друга цел на проучването е българското законодателство да бъде в синхрон с европейските изисквания. Практиката на други страни - членки на Европейския съюз, включва голям набор от ефективни механизми за опазването и съхраняването на културното наследство. А задълженията и отговорностите на общините, както и ролята на държавата в опазването на паметниците са ясно разпределени. В средата на миналата седмица от Сметната палата съобщиха, че според одит, извършен от тях, дейностите на Министерството на културата по опазване и поддържане на обектите на архитектурно наследство в градска среда не са ефективни и ефикасни. От институцията отчетоха  редица пропуски в опазването на сградите със статут на паметници . ", "date": "2019.03.12", "title": "Рашидов ще проучва добрите европейски практики в опазването на паметниците на културата"}
{"url": "https://www.dnevnik.bg/evropa/2019/03/12/3403262_britanskiiat_glaven_prokuror_ostava_riskut_ot/", "text": "Рискът Великобритания да остане обвързана с правилата на ЕС след Брекзит \"остава непроменен\" въпреки  последните промени  в сделката, постигната от премиера Тереза Мей, заяви юридическият съветник на британското правителство, главният прокурор Джефри Кокс, цитиран от Би Би Си. Според Кокс няма \"международни правни инструменти\" за излизане без съгласието на ЕС от предпазния механизъм за ирландската граница, който на практика се равнява на митнически съюз. Юридическият съвет на Кокс се смята за ключов за определянето на това дали поддръжниците на Брекзит в Консервативната партия и северноирландската Демократична юнионистка партия ще подкрепят сделката в парламента при  гласуването довечера . При първото гласуване споразумението на Мей бе отхвърлено с историческите 230 гласа \"против\". През декември Кокс заяви, че Великобритания няма да може да напусне договорката в собственото си споразумение и няма нищо в правно отношение, което да попречи предпазният механизъм да се прилага за неограничено време. Според него спечелените от Мей снощи гаранции все пак \"намаляват риска Великобритания да бъде задържана за неограничено време и против волята й\" в предпазния механизъм, ако разговорите за бъдещите отношения се провалят заради \"недобросъвестност\" от страна на ЕС.", "date": "2019.03.12", "title": "Британският главен прокурор: Остава рискът от обвързаност с правилата на ЕС след Брекзит"}
{"url": "https://www.dnevnik.bg/biznes/2019/03/12/3403265_deloto_na_evn_sreshtu_bulgariia_shte_bude_razresheno/", "text": "През юли се очаква развръзка по делото, което австрийската компания EVN води срещу България в Международния център за уреждане на инвестиционни спорове (ICSID) към Световната банка във Вашингтон. В средата на февруари трибуналът е приключил с изслушването на страните и приемането на доказателствата и има 120 дни да излезе с окончателно решение, съобщава  \"Капитал\" . Компанията, чийто иск е за 500 млн. евро, започна делото през 2013 г., защото смята, че не са й възстановени разходи при изкупуването на енергия от възобновяеми източници. Такива са мотивите и на останалите две електроразпределителни дружества, които също подадоха искове - през 2015 г. за Energo-pro и през 2016 г. за CEZ. Решението на делото през юли означава, че то няма да бъде засегнато от подписаната през януари декларация от 22 страни - членки на ЕС, сред които и България, за прекратяване на всички арбитражни дела, заведени от инвеститори от ЕС срещу страни от ЕС. През април 2018 г. България прави възражение за компетентността на ICSID, като се позовава тъкмо на решение на съда в Люксембург, довело до декларациите.  Решението на арбитража е необжалваемо.", "date": "2019.03.12", "title": "Делото на EVN срещу България ще бъде разрешено през юли"}
{"url": "https://www.dnevnik.bg/politika/2019/03/12/3403299_spored_bsp_borisov_ne_e_spiral_da_upravliava_s_dps/", "text": "Три дни след като  премиерът Бойко Борисов обяви, че не е бил и няма и да бъде в коалиция с ДПС , и призова и БСП да направи същото, от \"Позитано\" 20 заявиха, че е много по-почтено да имаш коалиционно споразумение с дадена партия, отколкото да управляваш със задкулисни договорки, както правели ГЕРБ и ДПС. \"Борисов не е спирал да управлява с ДПС. Няма кой да му повярва, че не управлява с ДПС, тъй като винаги търси подкрепа от тях. По-добре е да имаш коалиционно споразумение, отколкото задкулисни договорки. Борисов търси, получава и се разплаща за подкрепата на ДПС. Българските граждани не са толкова наивни, колкото Борисов си мисли\", обяви зам.-председателят на парламентарната група на \"БСП за България\" Георги Свиленски. Той отново призова за предсрочни парламентарни избори. От \"Позитано\" 20 твърдят, че има договорка между ГЕРБ и ДПС за опрощаването на дълговете на Главното мюфтийство, а Бойко Борисов злоупотребявал с твърдението, че ставало въпрос за опазване на етническия мир. Според БСП става въпрос за политическо решение. Социалистите призоваха \"Обединени патриоти\" да не се регистрират за кворум в парламента, когато е второто четене на законопроекта.", "date": "2019.03.12", "title": "Според БСП Борисов не е спирал да управлява с ДПС"}
{"url": "https://www.dnevnik.bg/evropa/evropeiski_parlament/2019/03/12/3403300_evroparlamentut_poiska_novi_sankcii_sreshtu_rusiia/", "text": "Евродепутатите смятат, че ЕС трябва да бъде готов да наложи допълнителни санкции, ако Русия продължава да нарушава международното право. Европейският парламент прие във вторник  резолюция  с 402 гласа \"за\", срещу 163 гласа \"против\" и 89 \"въздържал се\", оценявайки сегашните политически отношения между ЕС и Русия, предаде пресслужбата на институцията. Санкциите да бъдат продължени Евродепутатите отбелязват, че от 2015 г. насам са възникнали нови области на напрежение между ЕС и Русия, които включват интервенцията на Русия в Сирия, намесата в страни като Либия и Централноафриканската република и продължаващите агресивни действия в Украйна. Те също подчертават подкрепата на Русия за антиевропейски партии и крайнодесни движения и това, че тя продължава да се намесва в политически избори и нарушава правата на човека в собствената си държава. Правейки преглед на тези нарушения на международното право, евродепутатите подчертават, че ЕС трябва да бъде готов да предприеме допълнителни санкции срещу Русия и по-специално такива, насочени към отделни лица. Санкциите трябва да бъда пропорционални на заплахите, породени от Русия, добавят те. През декември миналата година Съветът на ЕС удължи икономическите санкции до 31 януари 2019 г. Отговаряне на глобалните предизвикателства заедно  Резолюцията подчертава, че ЕС трябва да преразгледа сегашното Споразумение за партньорство и сътрудничество (СПС) и да ограничи сътрудничеството си с Русия до области от общ интерес. Глобалните предизвикателства като изменението на климата, енергийната сигурност, дигитализацията, изкуствения интелект и борбата с тероризма изискват селективно сътрудничество. По-близки отношения биха били възможни само ако Русия приложи изцяло т.нар. Мински споразумения за прекратяване на войната в Източна Украйна и започне да спазва международното право, гласи текстът. \"Северен поток 2\" Евродепутатите също отново изразяват загриженост, че проектът \"Северен поток 2\" може да засили зависимостта на ЕС от вноса на руски газ и да застраши вътрешния пазар на ЕС. Подкрепа за авторитарни режими  Евродепутатите са загрижени за продължаващата подкрепа от Русия за авторитарни режими и държави като Северна Корея, Иран, Венецуела и Сирия. Те също изразяват съжаление, че с цел дестабилизиране на страни - кандидати за членство в ЕС, Русия подкрепя организации и политически сили, например тези, които се противопоставят на Преспанското споразумение, което разреши дългогодишния спор за името между Бившата югославска република Македония и Гърция. Икономическата война на Русия Евродепутатите осъждат незаконните финансови дейности и прането на пари от Русия, вероятно възлизащи на стотици милиарди евро, изпирани чрез ЕС всяка година, което представлява заплаха за сигурността и стабилността на Европа. Докладът подчертава, че страните от ЕС трябва да прекратят всички програми за \"златни визи/златен паспорт\", от които се възползват руските олигарси. \"Времето за възпитан и дипломатичен език приключи. Има много малко пространство за сътрудничество, докато Русия продължава да окупира части от Украйна и атакува други европейски страни\", отбеляза докладчикът Сандра Калниете (ЕНП, Латвия).", "date": "2019.03.12", "title": "Европарламентът поиска ограничаване на сътрудничеството и нови санкции срещу Русия"}
{"url": "https://www.dnevnik.bg/bulgaria/2019/03/12/3403318_za_mladite_e_po-vajno_da_izglejdat_dobre_otkolkoto_da/", "text": "За младото поколение социалното се е уравновесило с егоистичното. Крайният индивидуализъм, типичен за прехода, е на заден план. Това показва изследване на българската младеж, направено от \"Галъп интернешънъл\" по поръчка на фондация \"Фридрих Еберт\". \"Ако се питаме кога новите социални медии ще победят традиционните, при младите това вече се е случило. Интернет е победил телевизията. Защото там може да се споделя. Въобще поколението е наистина все по-споделящо\", отбеляза на пресконференция изпълнителният директор на \"Галъп интернешъл\" Първан Симеонов. Това се дължи в голяма степен и на факта, че младите живеят във все по-мрежово общество. Промените в ценностните нагласи като цяло са в положителна насока. За младите личната независимост продължава да бъде приоритет (80%), но като най-актуална ценност в съвременното българско общество определят \"да изглеждаш добре\" (85%). Да имат кариера (75%) и да са отговорни (72%) идват на трето и четвърто място. Повечето от запитаните не приемат неприемането на подкупите и недобросъвестността. Заслужава да се подчертае, че отношението към данъците не е еднозначно, като те можело да се плащат \"при възможност\". Тоест става дума не за страха от криминално наказание, а за гражданско съзнание. Тъкмо в този контекст отговорите показват относително висока степен на гражданска лоялност. Голям дял от анкетираните показват отрицателно отношение към хомосексуалността. За българската традиция практиките на ЛГБТ обществото са ненормални и неприемливи. Отхвърлянето на хомосексуалността (45%) е по-голямо в сравнение с използването на връзки за услуги или работа (33%). Налице е по-голям оптимизъм по отношение на бъдещето на страната. Младите обаче не са готови да навлязат в политиката. Отношението към активността в политиката и към участието в граждански инициативи е твърде скептично. \"Политическото отчуждение е нараснало, това се отнася също за участието в изборите и политическата кариера. Само 3-4% от младежите проявяват такъв интерес\", казва анализаторът на проучването Петър-Емил Митев. Той поясни, че има риск да се влоши качеството на политическия елит, защото към такива длъжности се ориентират не най-добрите и подготвени младежи.", "date": "2019.03.12", "title": "За младите е по-важно да изглеждат добре, отколкото да са независими, показва проучване"}
{"url": "https://www.dnevnik.bg/sport/2019/03/12/3403218_magyosnikut_zidan_i_negovoto_novo_shou_v_real_madrid/", "text": "Зинедин Зидан  се завърна в \"Реал\" (Мадрид)  така, както си тръгна - неочаквано и бързо, като в представление на илюзионист. Сега пред себе си французинът има нови и много по-големи предизвикателства - да върне отбора към успехите и да се справи с тежестта на очакванията, породени от собствения му триумфален път в Мадрид. Когато през 2016 г. той дойде начело на белите от Мадрид, липсата му на опит в професията беше от полза и му осигури време и спокойствие. Французинът сякаш с вълшебна пръчица направи немислимото и утвърди отбора на европейския връх с невижданите три поредни титли в Шампионската лига. Веднага след триумфа срещу \"Ливърпул\" в Киев той обяви изневиделица, че се оттегля. След 284 дни Зидан намира коренно различна картина на \"Сантяго Бернабеу\". \"Реал\" беше свален от трона си след  тежък удар от \"Аякс\" (1:4) насред Мадрид . Дни преди това отборът допусна две поредни домакински загуби от \"Барселона\" за купата и в първенството, които на практика означаваха край на сезона. Вече го няма и Кристиано Роналдо. Основният въпрос, който всички си задават, е защо изобщо Зидан се връща. Анкета в сайта на водещия испански спортен всекидневник \"Марка\" показва, че според по-голямата част от гласувалите французинът е направил грешна стъпка, макар в същото време те да оценяват като положителен ход за \"Реал\" повторното му привличане. Пълната власт Това са двете ключови думи, които вероятно дават и отговора на въпроса. Според информациите Зидан е получил пълната власт по спортните въпроси в клуба. Другият мадридски спортен всекидневник \"Ас\" пише, че президентът на \"Реал\" Флорентино Перес е държал тъкмо французинът да е човекът, който да се заеме с възраждането на отбора. Затова и се е съгласил да изпълни всичките му изисквания. А те са били две - пълна спортна власт в клуба, както и уверение, че ще може да подсили отбора. По втората част от уравнението условието според \"Ас\" е ръководството да осигури три \"супертрансфера\". Получаването на пълната спортна власт носи за Зидан отговорности, но и спокойствие. Така ще се избегне евентуално напрежение и недоволство, каквито е имало при предишния му престой, когато пожела Гарет Бейл да бъде продаден, но клубът отказа. В допълнение \"Реал\" ще осигури по-голямо възнаграждение на Зидан. При предишния си период в клуба французинът беше извън топ 10 на най-високо платените треньори. С правилната ДНК Зидан вече показа, че има подходящата философия, с която да води \"Реал\". Този път предизвикателството ще е много по-голямо, защото напрежението е по-силно и всичко трябва да се гради отначало. \"Нещата ще се променят във всяко отношение. Трябва ни промяна за идните години. Сега важното е, че се върнах и има време да говорим и да видим какво трябва да се направи\", каза Зидан при представянето си в понеделник вечерта. На фона на изпитанията добрата новина за него е, че действително има достатъчно време. Три месеца преди края на сезона \"Реал\" трябва да се стреми единствено към запазване на мястото си в четворката, за да си гарантира участието в Шампионската лига през есента. Белите са трети и водят с десет точки пред петия в Примера дивисион. \"Този сезон не постигнахме резултатите, които искахме, и отговорността ни е да намерим отговор\", заяви Перес. Задачата пред Зидан ще е да изгради нов силен отбор, като има поле за подмладяване. В състава са 18-годишният нападател Винисиус, левият защитник Серхио Регилон и полузащитникът Маркос Йоренте. Успоредно с това продължават слуховете за евентуален звезден трансфер на Неймар или Килиан Мбапе от ПСЖ. При представянето на Зидан Перес беше попитан кого от двамата предпочита, а отговорът му беше: \"И двамата.\" На хоризонта остава и Еден Азар от \"Челси\". Деликатен е въпросът с Бейл. Двамата със Зидан нямат добра връзка и е възможно \"Реал\" да потърси решение. Сигурно е едно - през лятото около \"Сантяго Бернабеу\" ще е интересно.", "date": "2019.03.12", "title": "Магьосникът Зидан и неговото ново шоу в \"Реал\" (Мадрид)"}
{"url": "https://www.dnevnik.bg/evropa/2019/03/12/3403323_es_se_otkaza_ot_plana_za_obshtoevropeiski_danuk_za/", "text": "Правителствата от ЕС се отказаха днес от план за въвеждане на общоевропейски данък за големи интернет компании, тъй като някои държави се противопоставиха, съобщи днес румънското председателство на Съвета на ЕС, цитирано от \"Ройтерс\". Решението вероятно ще бъде приветствано от компании като \"Гугъл\" (Google) и \"Фейсбук\" (Facebook), които щяха да бъдат обхванати от предложения данък от 3 процента. Те обаче се сблъскват с подобни данъци, въведени на национално равнище от страни от ЕС като  Франция , Италия,  Великобритания  и Испания. На заседание на финансовите министри на ЕС румънският ресорен министър Еуджен Теодорович каза, че няма съгласие за данъка въпреки продължилите с месеци преговори, понеже скандинавските държави и Ирландия продължават да се противопоставят на реформата. Той отбеляза, че министрите се ще съсредоточат върху постигането на обща позиция за реформа на данъчното облагане на дигиталните гиганти на световно равнище до 2020 година.", "date": "2019.03.12", "title": "ЕС се отказа от плана за общоевропейски данък за големите интернет компании"}
{"url": "https://www.dnevnik.bg/evropa/2019/03/12/3403357_estonskiiat_premier_iznenadvashto_predloji_koaliciia/", "text": "Естонският премиер Юри Ратас направи рязък политически завой, като покани на преговори за съставяне на нова управляваща коалиция ултранационалистическата и антиимигрантска Консервативна народна партия на Естония (КНПЕ), предадоха \"Ройтерс\" и \"Асошиейтед прес\". Така той ще се опита да смени най-малкия партньор в досегашната коалиция - социалдемократите, тъй като след  парламентарните избори на 3 март  има ново съотношение на политическите сили и досегашната коалиция - третият партньор в която е дясната партия \"Отечество\" - вече няма мнозинство в новия 101-членен парламент. Решението на Ратас предизвика изненада, тъй като двете най-големи партии в новия парламент бяха обещали да бойкотират всякакви контакти с КНПЕ, която почти утрои броя на депутатите си след изборите, спечелвайки 19 места. Центристката партия на Ратас този път остана на второ място с 26 депутати, след като бе победена от десноцентристката либерална Партия на реформите начело с 41-годишната  Кая Калас , която ще има 34 депутати. Очакванията бяха, че най-логична е коалиция на двете най-големи партии - центристите и либералите, чиито програми не са твърде отдалечени и имат различия най-вече по данъчната политика, а и двете заедно биха имали солидно мнозинство от 60 депутати. Калас направи предложение на главния си конкурент Ратас за коалиция. Досегашният премиер обаче го отхвърли. Това постави либералите на Калас в сложно положение да търсят коалиция с \"Отечество\" (с 12 депутати) и със социалдемократите (с 10). И докато последните две обмисляха предложението на Калас, центристката партия на Ратас обяви изненадващия си ход с оферта към КНПЕ. Решението на Ратас обаче веднага предизвика разногласия в ръководството на неговата Центристка партия, смятана и за проруска. Четирима членове на ръководството от общо 17 се обявиха срещу него с аргумента, че между двете партии има дълбоки ценностни различия. Един от тях - Раймонд Калюлайд, цитиран от ТАСС, дори обяви, че се оттегля от ръководството, като каза, че \"трябва да се откажем от тази ужасна коалиция още преди сключването й\". Коалиционните преговори тепърва предстоят и изходът от тях е крайно несигурен. Ратас ще има нужда от подкрепа и от по-малкия си досегашен коалиционен партньор - \"Отечество\", който е ухажван и от новата най-голяма партия - либералите на Калас. Не е ясно какво ще реши \"Отечество\". Президентът Керсти Калюлайд обеща да възложи официален мандат за съставяне на правителство на лидера на най-голямата партия, тоест на либералите на Калас. Ако обаче преди това Ратас успее да се споразумее с КНПЕ и с \"Отечество\", мандатът за Калас просто ще увисне, освен ако не се стигне до разкол при центристите, отбелязва \"Ройтерс\".", "date": "2019.03.12", "title": "Естонският премиер изненадващо предложи коалиция на крайнодясна партия"}
{"url": "https://www.dnevnik.bg/sviat/2019/03/12/3403364_tim_burnurs-lii_brauzurut_vi_shte_znae_poveche_za_vas/", "text": "Създателят на световната интернет мрежа (World Wide Web), британецът  Тим Бърнърс-Лий , отправи вчера в Женева призив потребителите да имат \"пълен контрол върху данните си\", по повод 30-ата годишнина от изобретяването на мрежата. \"Философията на Фондацията за световната мрежа е, че трябва да имате пълен контрол върху данните си. Това не е петрол, не е суровина, не е вещество\", заяви Бърнърс-Лий в интервю за малка група журналисти в ЦЕРН (Европейската организация за ядрени изследвания), мястото, където се е родила мрежата. \"Не трябва да можете да ги продавате за пари. Контролът и достъпът до данните е право.\" Бърнърс-Лий  обаче призна, че е трудно да се наложи  строга регламентация , която да важи във всички случаи. \"Понякога е нужно законодателство, което да предвижда, че личните данни, както и генетичните данни никога няма да не се използват\", посочи Бърнърс-Лий. Той предупреди за \"възможно бъдеще\", в което \"вашият браузър ще следи всичко, което купувате, браузърът ви ще пази банковите ви извлечения\" и \"така браузърът ви ще знае повече за вас, отколкото \"Амазон\". \"Не трябва да приемаме, че светът ще остане такъв, какъвто е\", изтъкна той, като призова потребителите на мрежата да защитават правата си и да не чакат правителствата да го направят вместо тях. Световната мрежа трябва да навлезе от \"цифрово юношество\" в зряла възраст 30 години след създаването й, каза Бърнърс-Лий. Потребителите \"се ужасиха изведнъж след  Тръмп и Брекзит , осъзнавайки, че тази мрежа, която мислеха за \"яка\", всъщност не обслужва човечеството много добре\". Опасна е перспективата интернет да бъде разбит на отделни регулаторни блокове – в САЩ, ЕС, Китай и така нататък, каза Бърнърс-Лий, но според него правителствата са готови да предотвратят това. През 1989 г. Бърнърс-Лий разработва \"децентрализирана система за управление на информацията\", станала акт за раждане на мрежата, по времето, когато работи в изчислителния център на ЦЕРН близо до Женева. През този период той отговаря за вътрешния указател на ЦЕРН, но извън пряката си работа се опитва да намери начин хилядите учени от цял свят да споделят от разстояние изследванията си за работата на организацията. По случай 30-ата годишнина на мрежата Бърнърс-Лий започва \"30-часова обиколка за 30-те години на мрежата\", която ще го отведе от ЦЕРН в Лондон, после в Африка, обясни за АФП говорителят на организацията. Трийсет години след изобретението си, миналата година, Бърнърс-Лий създаде \"договор за мрежата\", целящ да гарантира истинността на информацията в интернет. Той направи също платформа за развитие, наречена \"Солид\", която позволява на потребителите да контролират своите данни. Стартирането на проекта трябва да успокои притесненията от продажба на лични данни без съгласие на потребителите. Миналата седмица във Вашингтон Бърнърс-Лий обяви, че целта е да се \"отделят приложенията от съхраняването на данните\" по такъв начин, че потребителите да могат да решават къде и как да споделят личната си информация.", "date": "2019.03.12", "title": "Тим Бърнърс-Лий: Браузърът ви ще знае повече за вас, отколкото \"Амазон\""}
{"url": "https://www.dnevnik.bg/bulgaria/2019/03/12/3403367_georgi_semerdjiev_-_joro_shopa_e_zadurjan_v_barselona/", "text": "Българинът Георги Семерджиев, известен като Жоро Шопа, в чийто дом в Испания бяха задържани обвинените за организиране на престъпна група Ветко и Маринела Арабаджиеви, е задържан при полицейска акция в Барселона. Това съобщи на извънреден брифинг говорителят на главния прокурор Румяна Арнаудова. Софийската районна прокуратура вчера издаде европейска заповед за арест на Семерджиев, а преди това е бил задочно обвинен за това, че е помогнал на Арабаджиеви да се укрият, припомни Арнаудова. Днес в 10.45 ч той е установен от властите в Барселона и при полицейска проверка е задържан и е в ареста. В петдневен срок българските власти трябва да преведат на испански език заповедта за арест - нещо, което те са направили още вчера, каза Арнаудова. Тя ще бъде предадена на компетентен прокурор и съд. \"Той е спомогнал, предоставяйки жилището си, да се укрият от издирващите ги и да осуетят наказателното производство срещу тях,\" каза Арнаудова. По думите й доказателствата са сигурни. Българските власти все още нямат информация кога испански съд ще разгледа искането за задържането на Арабаджиеви. Семерджиев е сочен за близък на осъдения в Италия и Румъния за наркотрафик Евелин Банев - Брендо, а синът му е имал общо дружество със сина на Арабаджиеви. При ареста на Арабаджиеви беше съобщено, че Семерджиев също е задържан заради разследване на швецарските власти за пране на пари, но бързо след това беше освободен.", "date": "2019.03.12", "title": "Георги Семерджиев - Жоро Шопа, е задържан в Барселона"}
{"url": "https://www.dnevnik.bg/evropa/evropeiski_parlament/2019/03/12/3403365_otlagane_na_brekzit_ima_smisul_samo_ako_e_za_nov/", "text": "Не виждам как постигнатото снощи ще помогне на премиера Тереза Мей да избегне още едно поражение при гласуването довечера в парламента в Лондон, каза евродепутатът Андрей Ковачев (ГЕРБ/ЕНП) пред журналисти в Страсбург. \"Снощната визита на Мей  тук едва ли ще успее да стопи разликата в гласовете на противниците на нейния план за Брекзит. Личното ми мнение е, че евентуално удължаване на срока за Брекзит може да има само и единствено ако Великобритания заяви, че такова удължаване ѝ трябва, за да проведе втори референдум\", допълни Ковачев. Запитан дали не е крайно време българското правителство да задейства публичната част от плана си за Брекзит без сделка, Ковачев припомни, че този план вече е задвижен сред институциите. Премиерът Борисов също каза преди дни, че на двустранна основа българските и британските министерства работят по въпроса - например какво се случва след 29 март на ниво здравеопазване, валидността на медицински застраховки на британци и българи, нуждата от двустранно споразумение - включително за медицинска помощ на българи туристи - в случай че Лондон напусне без споразумение. \"Продължаването на преговорите за Брекзит е безсмислено. Два години го подготвяме това споразумение и е крайно време да се спре с интерпретации на интерпретациите. Трябва и британците да разберат, че Брекзит е едно безумие, плод на популизма\", подчерта Ковачев. Пиар операция Според Сергей Станишев (БСП/Прогресивен алианс на социалистите и демократите) това е по-скоро пиар операция. \"Въпросът сега е дали утре британският парламент ще е готов да изведе страната от ЕС без сделка. Надявам се това да не мине, защото би било катастрофа за тях и ще навреди на ЕС. Така се отива на третото гласуване - за отлагане, но то трябва да бъде разумно отлагане. Лично аз не вярвам - в състоянието на политическото ръководство на консерваторите - да намерят разумно решение за два или три месеца\", посочи Станишев. Според него вероятно отлагането трябва да е по-продължително. \"Европа би приела едно искане за отлагане, защото и двете страни страдат от липсата на сделка. Но вината е изцяло върху правителството на консерваторите. Ужасно непохватно те сами си създадоха едни червени линии, които направиха сделката такава, каквато е\", посочи още той. Станишев не вижда какво реално би се променило за 2 месеца, а това означава, че Лондон би трябвало да организира евроизбори. За европейските социалисти това е добре, тъй като лейбъристите са в много силна позиция в момента и бихме могли да имаме от Великобритания до 25 депутати, допълни той.", "date": "2019.03.12", "title": "Отлагане на Брекзит има смисъл само ако е за нов референдум, смята Андрей Ковачев"}
{"url": "https://www.dnevnik.bg/razvlechenie/2019/03/12/3403204_sauditski_samolet_se_vurna_ot_polet_zaradi_zabraveno/", "text": "Полет за Малайзия е трябвало да се върне обратно на летището в Саудитска Арабия, след като един от пасажерите осъзнал, че е забравил бебето си на терминала, съобщава \"Гардиън\". Пилотът, който управлявал полета за Куала Кумпур, направил необичайното запитване за разрешение да се върне обратно на летището в Джеда съвсем скоро след като потеглил, тъй като пасажерка съобщила на кабинния екипаж, че е забравила детето си. Видео, в което се чува обаждането на пилота в централата за въздушен контрол на полетите, показва част от необикновения разговор между него и операторите, когато пилотът иска позволение да се върне на летище \"Крал Абдулазиз\". \"Господ да е с нас! Може ли да се върнем\", пита пилотът. Сценарият, който явно се разиграва за първи път пред ръководителите на полетите, оставя оператора очевидно объркан и се чува как той се съветва с колегите си как е най-правилно да постъпи в тази ситуация. \"Този полет иска разрешение да се върне\", казва той на свой колега и допълва: \"Пътничка е забравила бебето си в зоната за изчакване, горкичкото.\" От записа се чува и как пилотът повтаря: \"Казах ви, пътничка е забравила бебето си на терминала и отказва да продължи полета.\" След кратка пауза самолетът получава разрешение да се върне. \"ОК, отправете се обратно към гейта\", казва ръководителят на полети. \"Това е нещо напълно ново за нас.\" Рядкост е самолети да правят обратен завой и да се връщат или да се отклоняват от пътя си заради нещо, различно от техническа повреда или здравословното състояние на пътник. През 2013 г. полет на \"Америкън еърлайнс\" от Лос Анджелис за Ню Йорк се отклони към Канзас заради неконтролируем пътник, който отказвал да спре да пее I Will Always Love You на Уитни Хюстън. В Ню Йорк следващата година самолет, летящ по маршрута към Сеул, се върнал в гейта, след като наследничката на южнокорейската авиолиния Чо Хюн-Ах накарала старши член на екипажа да подаде оставка, тъй като ядки макадамия й били сервирани от пакет вместо от купа.", "date": "2019.03.12", "title": "Саудитски самолет се върна от полет заради забравено на летището бебе"}
{"url": "https://www.dnevnik.bg/sport/2019/03/12/3403371_manchestur_siti_shte_izplashta_obezshteteniia_zaradi/", "text": "Манчестър сити\" обяви, че ще изплаща обезщетения за разкритите случаи със сексуално насилие над деца и предложи извиненията си към пострадалите и семействата им. Английският футболен шампион посочи, че има изготвен план, по който да се обезщетят пострадалите. Жестът е свързан с разкритите провинения на бившия треньор от школата на клуба Бари Бенел. Той получи 30-годишна присъда за сексуално насилие над деца. Преди месеци  английският футбол беше разтърсен от разследвания за посегателства срещу деца . Случаите датират още от 60-те години на миналия век и засягат няколко клуба. От \"Сити\" посочиха, че друг бивш треньор от школата - Джон Брум, също е обект на \"сериозни обвинения за сексуално насилие\". Брум, който е работил в академията от 1964 до 1971 г., е починал през 2010 г. Въпреки това и доказаните жертви на посегателства от негова страна също ще могат да получат обезщетения. \"Манчестър сити\" не посочва детайли около финансовата стойност на компенсацията. Според Би Би Си клубът е готов да плати сума в размер на няколко милиона паунда.", "date": "2019.03.12", "title": "\"Манчестър сити\" ще изплаща обезщетения заради сексуално насилие над деца"}
{"url": "https://www.dnevnik.bg/evropa/evropeiski_parlament/2019/03/12/3403388_stanishev_evroparlamentut_izbroiava_smurtnite_grehove/", "text": "Това е предизборна пропаганда от страна на Европейската народна партия, тя е изработена в духа на студената война и аз гласувах против нея. Така коментира евродепутатът и лидер на ПЕС Сергей Станишев  доклада  за отношенията между ЕС и Русия, който бе обсъждан на пленарната сесия тази седмица, както и резолюцията с препоръчителна сила,  гласувана днес .  Той допълни, че така са гласували и българските евродепутати социалисти, защото \"в 56 точки се изброяват 56 \"смъртни гряха\" на Русия, но не се предлага нищо ново като решение\". Според него също за мобилизиране на десния електорат за евроизборите е била резолюцията за Румъния и предстои гласуване на резолюции за върховенството на закона в Малта и Словакия (там правителствата са леви). \"Големият германски социалдемократ Вили Бранд стартира новата си политика за диалог със СССР една година след пика на студената война покрай събитията в Прага и вкарването на войски на Варшавския договор през 1968 г.\", напомни Станишев. \"Това доведе и до нормализиране на отношенията с Москва и подписването през 1975 г. на Заключителния акт от Хелзинки. Трябва да има политици с куража да възстановят диалога.\"  Групата на социалистите беше предложила в този доклад да се възстанови парламентарното сътрудничество между ЕП и руския парламент като правилна стъпка в тази посока, \"но това беше отхвърлено от десните\". Станишев обясни, че расте недоверието между Европа и Русия, \"а това не води до нищо добро, особено за страни като България\". \"След десетилетие на лавиране между различни интереси не е реализиран нито един български национален интерес. Няма как един ден в София да чертаем общи проекти за инвестиции, а на другия да гласуваме документ за забрана за участие в нови големи проекти. Кога управляващите у нас са автентични - когато остро осъждат Русия в европейските институции или когато в София чертаят хъбове и тръбопроводи с руския премиер.\"", "date": "2019.03.12", "title": "Станишев: Европарламентът изброява \"смъртните грехове\" на Русия, но не предлага решение"}
{"url": "https://www.dnevnik.bg/bulgaria/2019/03/12/3403360_pretursvaniiata_v_strelcha_sa_po_signal_za_zloupotreba/", "text": "Претърсванията в община Стрелча са по сигнал на бивш служител, който твърди, че кметът Стайно Чачов (АБВ) е накарал подчинените си да подадат молби за назначаване и за напускане без да посочат дата. Изплашени, че ще загубят работата си, най-малко 17 души подписали. това съобщи пред медиите говорителят на главния прокурор Румяна Арнаудова. Сигналът е постъпил вчера, а подалият го е бил уволнен въз основа на такава молба. Принудата спрямо служителите била осъществена през август 2016 г., а ако престъплението се докаже, кметът може да влезе в затвора за до 6 години. Днес под ръководството на прокуротурата в Панагюрище се извършват претърсвания за документите, подписани под натиск, но до 16 ч. такива не са открити. Деловодителката обаче е потвърдила пред властите това обстоятелство. Потвърждават го и десетината разпитани служители, между които счетоводители, работещи в социалния патронаж, деловодител. В отговор на въпрос дали прокуратурата се задейства предизборно срещу някои кметове, Арнаудова отговори, че в този случай сигналът е от вчера, а разследванията срещу кметовете на  Созопол  и  Златица  се водят от години. Няма нищо предизборно, изборите са през есента, каза тя.", "date": "2019.03.12", "title": "Претърсванията в Стрелча са по сигнал за злоупотреба на кмета с власт"}
{"url": "https://www.dnevnik.bg/sviat/2019/03/12/3403401_pet_durjavi_spriaha_poletite_s_novite_boing_zaradi/", "text": "Британските авиационни власти и тези в още пет държави обявиха днес, че спират всички полети на самолетите Boeing 737 MAX над въздушното си пространство, съобщиха световни агенции. Първо дойде решението на Сингапур и Австралия временно да ограничат движението на самолетите от и до летищата си, по-късно към тях се присъедини Индонезия. Малайзия и Ирландия обявиха, че забранява самолети Boeing 737 Max да летят от и до страната. Германия и Франция междувременно затвориха въздушното си пространство за тях (в момента такива машини не кацат, нито излитат на летища в двете държави, но често преминават в небето им). По-късно същата мярка обяви и Полша, съобщи \"Ройтерс\". Вчера  Китай и Етиопия също обявиха , че самолетите от този модел от авиопарка им няма да летят до второ нареждане. САЩ още не са взели подобно решение, но днес сенаторите Мит Ромни (от републиканците) и Елизабет Уорън (от демократите) поискаха от Федералната авиационна администрация да го направи. Междувременно американският президент Доналд Тръмп, без да говори за инцидента, написа в \"Туитър\": \"Самолетите стават твърде сложни, за да се управляват. Вече не са нужни пилоти, а по-скоро учени от (Масачузетския технологичен институт).\" Други държави като Испания обявиха, че оставят на евросъюза решението дали да въведат ограничения, пише \"Ел паис\". За втори път Решението, обявено като предпазна мярка, бе взето два дни след катастрофата в Етиопия със самолет от серията, при която загинаха 157 души. Това направиха и общо 26 авиокомпании, които казаха, че временно няма да използват това поколение самолети, започнало преди няколко години да заменя Boeing 737-700. Машините, с които разполагат, няма да извършват полети, докато не бъдат изяснени обстоятелствата около катастрофата. В резултат милиарди са заличени от пазарната стойност на \"Боинг\", най-големият самолетостроител в света. Инцидентът в неделя бе вторият с Boeing 737 Max-8 за последните месеци. Миналата есен самолет на индонезийската компания \"Лайън еър\" се разби в страната и отне живота на 189 души. След катастрофата \"Боинг\" съобщи, че не е предупредила за особеност на тези модели, свързана с накланяне на носа им при излитане, а при тази недалеч от Адис Абеба експерти заговориха за сходства при инцидентите. \"Боинг\" обяви, че работи по пакет за софтуерни подобрения, но не го свърза с катастрофата в Етиопия. В момента от 370 регистрирани самолета от този модел 40% ще останат на земята заради решения на компании, а 97 от тях са на най-големия пазар на \"Боинг\" - Китай. Според FlightRadar24 само в последната седмица на февруари те са извършили 8500 полета по света. Компаниите, взели решение да спрат полетите с Boeing 737 MAX (сред които водещи китайски, но и европейски като \"Норуиджън еър\"), казват, че макар да няма доказана връзка с инцидента, ще изчакат резултатите от разследването. Други като \"Америкън еърлайнс\" заявиха, че вярват в летателната годност на тези самолети. Притесненията за безопасността в тези самолети подтиква пътниците да изискват информация с какъв самолет ще летят и да имат право да отменят полета си заради това, пише \"Гардиън\". Според основателя на организация, изследваща системите за безопасност в самолетите, пътниците трябва да имат право на смяна на полета или възстановяване на сумата, ако самолетът бъде сменен без предупреждение. Boeing 737 MAX са четвъртото поколение от серията 737, които трябва да заменят серията 737-700, 737-800 и 737-900 и които летят от 2017 г. Хиляди от тях са поръчани на \"Боинг\" за следващите години, но едва няколкостотин са доставени.", "date": "2019.03.12", "title": "Седем държави спряха полетите с новите \"Боинг\" заради катастрофата в Етиопия (допълнена)"}
{"url": "https://www.dnevnik.bg/detski_dnevnik/2019/03/12/3403361_koi_sa_pobeditelite_v_purvoto_izdanie_na_nacionalna/", "text": "Няма значение какъв е доходът ти, ако не знаеш как да го управляваш. Човек, който не е финансово грамотен в днешно време, е изгубен.\"  Думите не са на финансов експерт, а на 16-годишната ученичка Жанет Таблова от София - тя и баща й Стоян станаха победители в първото издание на състезанието \"Национална финансиада\", организирано от Банка ДСК. За наградата му – стипендия от 3000 лева, се надпреварваха общо 672 отбора от ученици между 16 и 19 години и техните родители, които трябваше да попълнят тест с разнообразни въпроси от сферата на финансите – за кредити, застраховки и др. Целта на първото издание беше да стимулира и мотивира стремежа към осведоменост във финансовия сектор сред учениците и техните семейства по забавен и предизвикателен начин. Финалният кръг се проведе тази неделя, 10 март, в столичния мол \"Сердика\". За ученичката в 91-а Немска езикова гимназия \"Константин Гълъбов\" личните финанси не са нова тема. \"Миналата година решихме да й открием сметка \"ДСК Тийн\", защото преценихме, че е по-добре да се учи да управлява парите си сама, а не да ги събира вкъщи\", обяснява баща й. Още преди да разбере за инициативата \"Национална финансиада\", семейството се вълнува от въпроси, свързани с бюджета на тийнейджърката. \"Вкъщи непрекъсното разговаряме за различни финансови теми\", казва Жанет, която се стреми да е компетентна по тях още на тази възраст. \"Връстниците ми нямат финансови цели и повечето от тях харчат парите си на момента. След време, като искат да си купят нещо, нямат възможност да го направят.\" Думите й са подкрепени от наблюденията на нейния баща Стоян, според когото голяма част от децата не са финансово грамотни, не могат да правят бюджет и да управляват доходите си.  За състезанието Жанет се подготвя, като проучва речника с термини, качен на сайта на инициативата. Предизвикателство за нея са въпросите, свързани със застраховките, условията им, осигуровките, данъците, но най-вече времето и бързата реакция по време на самото състезание. Освен че Жанет и Стоян следят с интерес какво се случва в света на тийнейджърите и тяхната касичка, те имат още една голяма причина да се включат в надпреварата. Наградата – стипендията от 3000 лева, е основната мотивация на семейния отбор да стане част от състезанието. Сумата ще отиде за вече ясно формулираното желание на Жанет – да запише висше образование в Германия със специалност биотехнологии, биохимия или нанотехнологии. \"След четири години искам да замина да уча в Германия – обяснява тя. Родителите ми ще платят част от обучението ми, но сама съм си определила сума, която искам да събера без тяхна помощ.\" За този й стремеж са \"виновни\" родителите й, които се стремят да я възпитат, че парите имат стойност. \"Трябва да си отговорен към тях, да се простираш спрямо това, което имаш, и да правиш дългосрочни планове\", казва Стоян и дава за пример, че не би купил на дъщеря си най-новия и скъп смартфон за 2000 лева, а по-уместен като цена, но качествен вариант.  Така Жанет сама се мотивира да спестява. \"Като цяло аз не харча много пари и предпочитам да ги спестявам, а като си харесам нещо по-голямо, да си го взема – например дрехи, книги\", обяснява момичето. То твърди, че състезанието допълнително й е помогнало да се научи да бъде по-организирана спрямо личните й финанси.", "date": "2019.03.12", "title": "Кои са победителите в първото издание на \"Национална финансиада\""}
{"url": "https://www.dnevnik.bg/sviat/2019/03/12/3403322_germaniia_sama_zadava_standartite_si_za_sigurnost_v_5g/", "text": "Германия ще определи собствените си стандарти за изграждане и работа на петото поколение (5G) мобилни мрежи. Това каза германският канцлер Ангела Меркел на пресконференция, цитирана от \"Ройтерс\". Попитана за плановете на Вашингтон да ограничи взаимодействието със службите в Берлин, ако \"Хуауей\" получи разрешение да  участва в изграждането на 5G мрежата  на страната, Меркел каза, че въпросът \"ще се обсъди\" с партньорите в Европа, \"както и със съответните агенции в Съединените щати\". Тя увери, че \"сигурността, особено когато става дума за разгръщането на 5G мрежата, но и в други области на дигиталното пространство, е много важно за германското правителство, така че задаваме сами стандартите си\". \"САЩ отидоха твърде далеч\" Заплахата на САЩ да ограничат взаимодействието с германските служби бе отправена в писмо до министъра на икономиката в Берлин. Малко преди това в. \"Ханделсблат\" писа, че политици от доскоро ръководения от Меркел Християндемократичен съюз (ХДС) са притеснени от подобна намеса, а други, че подобни въпроси, свързани със сигурността, се обсъждат публично. За изданието директорът на \"Хуауей\" за Западна Европа Винсънт Панг заявява: \"Според мен една страна не бива да използва политическата си мощ, за да навреди на търговско предприятие. САЩ отидоха твърде далеч.\"", "date": "2019.03.12", "title": "Германия сама задава стандартите си за сигурност в 5G мрежите, каза Меркел"}
{"url": "https://www.dnevnik.bg/bulgaria/2019/03/12/3403435_jelanieto_za_emigraciia_sred_mladejite_namaliava_sochi/", "text": "Желанието за емиграция сред българската младеж намалява през годините, но остава хроничен проблем. С годините все повече млади хора се насочва към реализация в собствената страна. Изводите са от изследване на българската младеж, направено от \"Галъп интернешънъл\" по поръчка на фондация \"Фридрих Еберт\". Изследването  обръща внимание  и на основните ценности сред младежите. \"Наблюдава се увеличение на хората, които заявяват своя отказ от емиграция. Ако през 2002 г. те са били 14%, през 2018 г. вече са 61 на сто\", съобщи доц. Борис Попиванов от Института по социология \"Иван Хаджийски\". Стремежът към висше образование остава значим, но не се наблюдава повишаване на желаещите да влязат в университет. Най-често мотивацията за продължаване на образованието идва от семейната среда, като високото образование на родителите стимулира децата. Според проучването 31% от младежите са напълно съгласни, че в България оценки се купуват. За 24 на сто това твърдение е частично вярно. Младите не бързат да приключват с купона Изследването сочи, че младите не са готови да пораснат и предпочитат да остават по-дълго в дома на своите родители, не заради финансова невъзможност, а защото им е приятно и им харесва да живеят при тях, коментира още доц. Борис Попиванов. \"Идва едно прагматично, консуматорско поколение. Не бързат да приключват купона. Настройват се за яко работене и яко парти. Място за деца и постоянна връзка има може би само на думи\", коментира резултатите социологът Първан Симеонов. Все още има млади хора, които не учат, не работят и не търсят работа, но техният брой намалява.", "date": "2019.03.12", "title": "Желанието за емиграция сред младежите намалява, сочи изследване на \"Галъп\""}
{"url": "https://www.dnevnik.bg/evropa/2019/03/12/3403289_mei_tvurdi_che_e_postignala_pobeda_no_es_ne_e_otstupil/", "text": "В момента започва битката на интерпретациите и за невъоръженото ухо следващите 24 часа в Уестминстър може да звучат до голяма степен като спор за международното право. Всъщност дебатът за \"правно обвързващите промени\", които Тереза Мей  обяви с пресипнал от изтощение глас , докато часовниците в Страсбург биеха полунощ, в крайна сметка няма да бъде юридически. Въпреки всички приказки за \"документи\", \"протоколи\" и \"арбитражни състави\" всичко ще зависи от политиката. Естествено всички погледи ще бъдат насочени към поддръжниците на Брекзит, които през януари отхвърлиха постигнатото от Мей споразумение и които тя трябва да убеди да променят позициите си преди следващото важно гласуване в Камарата на общините довечера (освен, разбира се, ако бъде отложено отново - нещо, което винаги е възможно с това правителство). Ще сметнат ли те новите формулировки, които Мей изтръгна от ЕС, за достатъчно основание да премислят и да подкрепят сключеното от нея споразумение за оттегляне? Първоначалните сигнали са смесени, дори от страна на твърдолинейната \"Група за европейски изследвания\" (European Research Group, ERG): лидерът на тази фракция Джейкъб Рийс-Мог говореше успокоително за стъпки в правилната посока; заместникът му Стив Бейкър заяви, че получените от Мей отстъпки са недостатъчни. На пръв поглед позицията на Бейкър изглежда по-убедителна. Помислете срещу какво възразяват \"Групата за европейски изследвания\" и демократичните юнионисти в основния препъникамък: северноирландската предпазна клауза, която цели да избегне появата на твърда граница на остров Ирландия. Те не харесват факта, че тя не е ограничена по време, че би могло, на теория, да се прилага вечно. И въпреки това най-доброто, което може да се каже за новото предложение на Мей, когато бъде изложено пред парламента, е, че новият правно обвързващ съвместен инструмент \"намалява риска, че Великобритания може да бъде подложена за неограничен период на северноирландската предпазна клауза\". а това е нещото, което много поддръжници на Брекзит искаха да чуят. (Да оставим настрана факта, че това винаги е било нереалистично искане: бихте могли да кажете същото за целия случай с Брекзит). Второ искане на поддръжниците на Брекзит, което през януари по някаква странна причина беше прието от Мей и мнозинството в Камарата на общините, беше предпазната клауза да бъде заменена от \"алтернативно решение\". Мей дръзко се опита да претендира, че е получила от ЕС отстъпка и по този въпрос и че тези алтернативни решения ще бъдат въведени до декември 2020 година. И те наистина ще бъдат - ако са се появили дотогава. Но засега не съществува технологична магия, толкова могъща, че да направи предпазната клауза ненужна. И така, това беше И най-накрая, поддръжниците на Брекзит искаха Великобритания да има едностранното право да излезе от предпазната клауза, когато реши. Мей получи наистина нещо едностранно - правото да направи едностранна декларация, в която може да заяви, че \"позицията на Великобритания е, че нищо не може да й попречи да инициира мерки, които в крайна сметка ще доведат до неприлагане на предпазната клауза\". Това е като моят син да получи правото да декларира, че според неговата позиция трябва да получи повече джобни пари. Това не значи, че съм се съгласил да му дам повече джобни пари. ЕС не е обвързан от тази декларация и всъщност не е отстъпил нищо. Ще има и други хора, които заемат по-различна и по-оптимистична позиция. Но мнението, което ще има най-голяма тежест днес, ще бъде това, което представи главният юридически съветник на правителството Джефри Кокс. Смята се, че той планира да представи реално правно становище, вместо да действа като лоялен поддръжник на Мей, който подкрепя шефката си (бел. ред. - Коментарът в \"Гардиън\" е публикуван, преди Джефри Кокс да представи становището си. Какво гласи то можете да прочетете  тук .) Дори и при това положение малцина депутати ще гласуват изцяло въз основа на правните качества на споразумението. Вместо това те ще направят преценка дали Кокс им е дал достатъчно добър параван, за да направят това, което искат да направят - да подкрепят или да се противопоставят на споразумението на Мей. С други думи, това, което ще разреши този въпрос, е същото, което щеше да го реши и по принцип - политиката.", "date": "2019.03.12", "title": "Мей твърди, че е постигнала победа, но ЕС не е отстъпил почти нищо"}
{"url": "https://www.dnevnik.bg/photos/2019/03/12/3403407_snimka_na_denia_sled_dvadeset_godini_zabaviane_metroto/", "text": "В Джакарта днес живеещи в индонезийската столица имаха възможност да изпробват първата метросистема. Тя е на стойност 3 милиарда долара и целта й е да подобри транспортните условия в град, известен с едни от най-тежките задръствания в света, предаде агенция \"Ройтерс\". Официално метрото трябва да бъде открито на 26 март. То е разработено с подкрепата на японски финанси и опит в тази област и в същото време е основен елемент на инфраструктурния бум при управлението на президента Джоко Видодо, който се стреми към преизбиране.", "date": "2019.03.12", "title": "Снимка на деня: След двадесет години забавяне метрото в Джакарта заработи"}
{"url": "https://www.dnevnik.bg/skorost/2019/03/12/3403450_nad_20_hiliadi_dushi_sa_dali_kaparo_za_purvoto/", "text": "Първият изцяло електрически спортен автомобил на \"Порше\", който ще носи името \"Тайкан\", се радва на сериозно внимание в цял свят. Автомобилът няма да бъде представен пред широката публика преди септември и окончателният му дизайн е все още неизвестен, но въпреки това над 20 000 души по света проявяват сериозен интерес да го купят, съобщиха от компанията. Уточнява се, че това е броят на вече регистриралите се в листата на потенциалните купувачи, които са дали и първоначална вноска от 2500 евро. \"Порше Тайкан\" ще направи своя дебют през септември, а пазарното лансиране е планирано да се случи преди края на годината. Автомобилът ще предлага ускорение от 0 до 100 км/ч за значително по-малко от 3.5 секунди. Пробегът му ще бъде над 500 км, измерен в стария тестови цикъл NEDC. На определени зарядни станции ток за изминаването на 100 км ще се получава само за четири минути. Членът на изпълнителния борд, отговарящ за продажбите и маркетинга в \"Порше\" - Детлеф фон Платен, посочва, че заради големия интерес се планира увеличение на производствения капацитет. Заради навлизането на електрическите модели в гамата на германския концерн  се прави и разширение на завода в Цуфенхаузен .", "date": "2019.03.12", "title": "Над 20 хиляди души са дали капаро за първото електрическо \"Порше\""}
{"url": "https://www.dnevnik.bg/biznes/2019/03/12/3403443_toplofikaciia_sofiia_niama_da_zavejda_dela_za/", "text": "Топлофикация София\" няма да завежда дела срещу потребители, които дължат малки суми. Това се разбира от думите на изпълнителния директор на дружеството Кремен Георгиев пред БНР. Георгиев обясни, че абонатите, срещу които се завеждат дела, са средно между 12 и 17 хил. на година, а това е под половин процент от всички клиенти на \"Топлофикация\". \"Практиката досега беше, че при задължения над 50 лв. и при недостигане на какъвто и да е консенсус на комуникацията с абоната поне да се започне съдебна процедура. Тази практика също няма да продължи, защото за 5 лева, за 50 лева или за 5 хиляди лева работата, която трябва да върши юрисконсултът, е една и съща. На практика се губи смисълът за такива малки суми да се хаби ресурс\", заяви изпълнителният директор на дружеството. \"Топлофикация\" ще повдига обвинения за задължения, които са в размер, по-голям от минималната работна заплата в страната, или 560 лв. Към този момент дружеството е с натрупани задължения към \"Булгаргаз\" от 140 млн. лева. Една трета от тях са начислени авансово за март. По-рано днес се разбра, че \"Топлофикация София\" ЕАД е платила само през 2015 година близо 2.25 млн. лева на адвокатски дружества за дела по събиране на вземания, въпреки че за нея работят 19 юрисконсулти. Информацията се съдържа в отговори на дружеството на въпроси, зададени от омбудсмана Мая Манолова. Отговорите бяха дадени от дружеството днес, след като  в края на февруари столичният административен съд го задължи да направи това.  Повече по темата четете  тук .", "date": "2019.03.12", "title": "\"Топлофикация София\" няма да завежда дела за задължения под 560 лева"}
{"url": "https://www.dnevnik.bg/bulgaria/2019/03/12/3403438_v_dobrich_rusofili_opitali_da_prekusnat_predstavianeto/", "text": "Мъже с боксове в ръце и облечени като паравоенни са попречили на журналиста Иво Инджев да представи книгата си \"Измамата Сан Стефано\" в Добрич миналата седмица. За това съобщи самият Инджев в интервю за Би Ти Ви. На автора бил препречен пътят да влезе в залата на събитието в Регионална библиотека \"Дора Габе\", а по време на представянето името му било подвиквано с цинично изкривяване. Той не навлезе в подробности за случилото се, за да не повтаря обидите, които е получил. Инджев изрази възмущението си, че властите не разследват насилниците, въпреки че законодателството предвижда до 2 г. затвор на този, \"който с насилие, измами или заплашване разтури събрание, митинг или манифестация\". Журналистът коментира, че е имал предварителна информация за готвената провокация, защото инициаторите й са си разменяли публично съобщения в интернет. Той настоя представителят на партия \"Възраждане\" във Варна Костадин Костадинов да поеме политическа отговорност за хората си. \"Аз знаех, а полицията не знае\", възмути се Инджев. Той предупреди, че ако случаят остане без последици, е възможно в хода на предизборната кампания да последват и други. \"Ако днес това съм аз, утре това ще ви се случи на вас. Всеки ще си каже, че може да си наеме мутри и биячи, и ще проваля събития\", каза Инджев. \"Чрез книгата аз пиша известни неща, но погребани под пластове манипулации и лъжи в продължение на 44 г.\", каза Инджев. Той подчерта, че България е единствената държава, която празнува своето освобождение от чужденци, докато другите държави празнуват своята независимост, като 18 от тях имат за национални празници освобождението си от руската опека. \"Имаме национален празник, унизителен за нас\", подчерта Иво Инджев. \"Русофобията е измислица на русофилите за оправдание, че служат на чужда държава\", добави той. Книгата \"Измамата Сан Стефано\" излезе през юли 2018 г. Като се основава на документи, Инджев представя различен образа на граф Николай Игнатиев и  на лидера на московските славянофили Иван Аксаков.", "date": "2019.03.12", "title": "В Добрич русофили опитали да прекъснат представянето на книгата \"Измамата Сан Стефано\""}
{"url": "https://www.dnevnik.bg/analizi/2019/03/12/3403288_gordi_che_sa_bulgari_shto_za_hora_sa_dneshnite/", "text": "Каква е днешната българска младеж? Първо, да уточним, че няма една българска младеж - има българска и ромска младеж. Уви, разделени са. Неприятно отчетливо. Пиша го прокативно грубо, барем някой се стресне. Това е един от тъжните ми изводи от огромното изследване за младежта, което направихме през отминалата година с \"Галъп интернешънъл\" и осмислихме с Института по социология \"Иван Хаджийски\" под ръководството на фондация \"Фридрих Еберт\". Изследването обхваща поколението на възраст между 14 и 29 години в десет страни от нашия регион. Тепърва предстоят сравненията с останалите. Кои са новите неща в сравнение с изследванията за младежта, проведени през 2010 и през 2014 година? Ако се питаме кога новите социални медии ще победят традиционните, при младите това вече се е случило. Интернет е победил телевизията. Защото там може да се споделя. Въобще поколението е наистина все по-споделящо. Социалното се е уравновесило с егоистичното. Ако в годините на прехода впечатление правеше развързаният индивидуализъм, днес махалото очевидно се е върнало. Не само заради известна нормализация към някакъв минимум солидарност, но и заради все по-мрежовото общество, в което живеем. Без значение дали имат пари или не, младите държат да показват жизнен стил на консуматори. Мобилните устройства са много повече от средство за комуникация - те са един вид портал към допълнителна идентичност, който се мисли като неизменен атрибут, а не като вещ на лукса. Проверихме го и с нарочно изследване в райони, наричани гета: беден или богат, в гето или не - смартфон и лек автомобил трябва да имаш. В сравнение с изследването през 2014 сега младите са по-големи оптимисти. Това, разбира се, е функция и на традиционната за младите поколения оптимистична настройка. Но има и (поне) един проблем, който се забелязва много по-отчетливо в сравнение с 2014 - опасенията от социална несправедливост (споменават се в 45% от случаите). Не е ясно какво точно влагат младите в това, но е ясно, че им звучи като проблем. Болезнено се усилва и усещането за корупция (42% от отговорите го съдържат). Към страховете, разбира се, се добавя и бедността (42%). И още, и още. В същото време обаче съзнанието за сериозни проблеми в обществото не води до активизъм - напротив, интересът към политиката е опасно нисък. Ако през 2014 година имаше цели 40%, от които може да се очаква някакъв интерес към външната и вътрешната ни политика, сега делът им е едва 14 на сто. А що се отнася до политиката на ЕС, спадът в интереса е от 31 на 11%. Спада очевидно и желанието за емиграция. Ако през 2002 година 14% са казали, че нямат намерение да емигрират, през 2014 делът им вече е бил 47%, а през 2018 - цели 61%. В същото време национализмът като че ли расте. В десетте страни, обхванати от изследването, проверихме отношението към следните две твърдения: \"Гордея се, че съм гражданин на моята страна\" и \"Би било най-добре, ако страната ни е населена само с истински българи/сърби/словенци и т.н.\". Оказва се, че цели 91% от българските младежи са съгласни с първото твърдение, а с второто - 65% от тях. И ако първото е форма на патриотизъм, а второто води към нещо по-злокачествено, ние, българите, се оказахме начело и по двете. Национализмът явно е на мода в България. Може би защото нямаме спомени за реални проблеми по тази тема за разлика от много от обществата в региона. А колко бързо порастват днешните младежи? С прехода от образование към заетост успяват по-бързо, отколкото с другия важен житейски завой - от родителския дом към собствено жилище и собствен личен живот. Да, надделява желанието за брак и две деца, но това все повече се отлага. В същото време сексуалната разкрепостеност продължава да напредва. През 2014 година 31% от младите са смятали въздържанието преди сватбата за добродетел, а 42% - за остаряло схващане. Днес 66% го намират за остаряло, а само 15% го виждат като добродетел. И още интересни данни: стремежът към висше образование остава значим, но тенденцията към нарастване на това желание, наблюдавана в последните десетилетия, изглежда, е прекратена. През 1987 година 54% искат висше, 62% през 1995, 69% през 2002, 73% през 2014, а днес - 59 на сто. В България явно висшето образование се е масовизирало и затова вече не е особена стръв. А и структурата на поколението не предполага допълнително настървяване. За образованието се мисли като за пазар. 31% са напълно съгласни, че в България оценки се купуват, а други 24% са донякъде съгласни с това твърдение. Не че младите харесват това, просто го констатират. А като първи фактор за намиране на работа посочват... късмет. Накратко: онова, което така или иначе виждаме, се потвърждава от резултатите от това изследване. Идва едно прагматично, консуматорско поколение. Не бързат да приключват купона. Настройват се за яко работене и яко парти. В което място за деца и постоянна връзка има може би само на думи. Нищо изненадващо всъщност. Случва се нещо съвсем банално. Вероятно това е новата нормалност. Но май е леко луксозна. Защото поколението изглежда твърде изнежено и твърде дистанцирано от обществения живот - на фона на потенциалните предизвикателства, които се задават. Банално е и друго: че младите поколения се смаляват. Това е обща тенденция за нашата част от света. Единственото небанално в българския случай е скоростта на смаляването. Меко казано, небанално.", "date": "2019.03.12", "title": "Горди, че са българи: що за хора са днешните български младежи"}
