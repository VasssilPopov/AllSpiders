{"url": "https://www.dnevnik.bg/photos/2019/07/11/3936984_fotogaleriia_svetovnite_snimki_na_denia_-_11_juli/", "text": "Залез над Балтийско море, наблюдаван от полския бряг.", "date": "2019.07.11", "title": "Фотогалерия: Световните снимки на деня - 11 юли"}
{"url": "https://www.dnevnik.bg/evropa/2019/07/11/3937285_franciia_okonchatelno_odobri_oblaganeto_s_danuk_na/", "text": "Френският парламент окончателно одобри днес въвеждането на данък за онлайн гигантите, което направи Франция една от първите страни, облагащи оборота им, предаде \"Франс прес\". Текстът бе приет с окончателно гласуване във френския Сенат. Очаква се данъкът да се прилага за около 30 онлайн компании, сред които са \"Гугъл\" (Google), \"Епъл\" (Apple), \"Фейсбук\" (Facebook), \"Амазон\" (Amazon) - наричани с акронима ГАФА - както и \"Мийтик\" (Meetic), \"Еърбиенби\" (Airbnb), \"Инстаграм\" (Instagram) и френската \"Критео\" (Criteo), и да донесе на хазната 400 милиона евро през 2019 година и 650 милиона евро през 2020 година. Френският министър на финансите Брюно льо Мер критикува  започването на разследване от САЩ  за влиянието, което френският данък ще окаже върху американските дигитални компании. Министърът подчерта, че трябва да преобладава диалогът, и настоя за \"международно решение\". \"Дълбоко вярвам, че между съюзници трябва и може различията да се уредят по друг начин, а не чрез заплаха\", заяви Льо Мер пред Сената. \"Франция е суверенна държава, тя взема независими решения за данъчните разпоредби и ще продължи да решава независимо за фискалната си политика\", каза френският министър на финансите. \"Искам още веднъж да кажа на американските ни партньори, че това трябва да ги стимулира да ускорят още повече работата върху намиране на международно решение за облагането с данъци на ниво Организация за икономическо сътрудничество и развитие\", добави той. Президентът на САЩ Доналд Тръмп нареди вчера разследване на плана на Франция да обложи с данъци технологични компании. Постоянният търговски представител на САЩ Робърт Лайтхайзър разполага с до една година, през която да проучи дали планът на Франция за въвеждане на дигитален данък ще засегне американските технологични компании. Разследването по раздел 301 от Търговския закон от 1974 година ще определи дали данъкът е неправомерна търговска практика. Администрацията на Тръмп използва същия раздел миналата година, за да разследва политиката на Пекин в областта на технологиите, което доведе до налагане на мита върху китайския внос за 250 милиарда долара, припомня \"Асошиейтед прес\". /БТА", "date": "2019.07.11", "title": "Френският парламент окончателно одобри облагането с данък на технологичните гиганти"}
{"url": "https://www.dnevnik.bg/video/deniat_s_veselin_dremdjiev/2019/07/11/3937284_cveta_markova_voennoto_razuznavane_ima_bezuprechna/", "text": "Най-вероятно НАТО вече прави проверка в София след безпрецедентната акция на прокуратурата и ДАНС във военното разузнаване. То има безупречна репутация пред евроатлантическите партньори и е трудно да се каже какви са истинските причини за абсолютно неприемливия публичен шум. Това коментира бившата председателка на Държавната комисия за сигурността на информацията (ДКСИ) Цвета Маркова в предаването \"Денят с Веселин Дремджиев\" по TV+ и TV1. \"Искрено се надявам да не рушим изграждана повече от 100 години служба\", каза тя.", "date": "2019.07.11", "title": "Цвета Маркова: Военното разузнаване има безупречна репутация (видео)"}
{"url": "https://www.dnevnik.bg/sviat/2019/07/11/3937324_rusiia_se_oplaka_che_velikobritaniia_ne_e_dala_viza_na/", "text": "Великобритания е отказала да издаде виза на представител на руското външно министерство, акредитиран да участва в  Глобалната конференция за медийната свобода . От това се оплака руското посолство в Лондон, цитирано от ТАСС. \"Добре известно е, че визите за официални пътувания са един от проблемите между Русия и Великобритания. Но дори при тези условия да не бъде издадена виза на представител на руското външно министерство, пътуващ, за да участва в конференцията, изглежда много странно. () Досега такива инциденти бяха типични за САЩ, които от време на време отказват визи на официални представители, запътили се към събития на ООН. Очевидно тази практика сега се прилага и от Лондон\". Преди това Великобритания отказа да акредитира финансираните от руската държава  \"Спутник\" и RT  с мотива, че те активно разпространяват дезинформация. \"Макар да не е възможно да се приемат всички искания за акредитация, журналисти от целия свят присъстват на конференцията, включително от Русия\", посочи говорителка на Форин офис, цитирана от в. \"Гардиън\". През декември британският медиен регулатор \"Офком\" постанови, че RT е нарушила правилата за безпристрастност на съдържанието с материали за покушението срещу бившия двоен агент  Сергей Скрипал . Срещу нея текат още няколко разследвания за различни предавания. Германското разузнаване в свой доклад  определи двете медии  като инструменти за влияние и шпионаж, използвани от руската държава. \"Руското правителство разширява предлагането на медийни услуги в Германия, за да увеличи влиянието си. Държавни предприятия са маскирани като независими медии, за да скрият факта, че принадлежат на руската държава, и да упражнят влияние върху обществото. Най-важните от тях са интернет каналите RT Deutsch и новинарската агенция \"Спутник\", пише в него.", "date": "2019.07.11", "title": "Русия се оплака, че Великобритания не е дала виза на неин дипломат"}
{"url": "https://www.dnevnik.bg/sport/2019/07/11/3937256_sportniiat_sud_otmeni_dojivotnata_zabrana_na_mutko/", "text": "Вицепремиерът на Русия Виталий Мутко спечели обжалването срещу доживотното му отстраняване от олимпийски игри. Спортният арбитражен съд в Лозана (КАС) отмени наказанието, наложено от Международния олимпийски комитет (МОК) заради участието му в държавно спонсорирана и организирана система на употреба и прикриване на допинг. Вследствие на скандала от Сочи 2014 през декември 2017 г. изпълнителният комитет на организацията забрани \"всяко участие на олимпийски игри\" на Мутко като част от  наказанието на Русия за зимните игри в Пьонгчанг . Бившият ръководител на руския футбол обжалва и случаят стигна до КАС. Спортният съд обясни, че е налице \"липса на правно основание\" и МОК няма право \"да налага каквато и да е форма на дисциплинарно наказание срещу жалбоподателя (Мутко) като лице, което не е обект под юрисдикцията и регулациите на МОК\". Мутко, който в края на 2018 г. се оттегли от поста си начело на Руския футболен съюз, беше посочен като главно действащо лице в допинг схемата, заради която Русия беше изключена от олимпийския спорт.", "date": "2019.07.11", "title": "Спортният съд отмени доживотната забрана на Мутко"}
{"url": "https://www.dnevnik.bg/gradska_sreda/2019/07/11/3937282_spasi_sofiia_prati_signal_v_prokuraturata_za_izmami/", "text": "Активисти на гражданската инициатива \"Спаси София\" внесоха сигнал в Софийска градска прокуратура за нередности при изпълнението на ремонта на ул.\"Граф Игнатиев\". Те твърдят, че удължаването на 300-дневния срок на ремонта с още 86 дни е станало с абсурдни аргументи. \"Оправданието е, че в тези дни е имало неблагоприятни за работа метеорологични условия – обилни валежи през лятото и ниски температури през зимата. Фирмата-изпълнител на ремонта и строителният надзор цитират справка на Националния институт по метеорология и хидрология (НИМХ). Ние проверихме, че в някои от посочените като \"дъждовни\" дни валежите са били 0.3-0.4 л/кв.м за цяло денонощие! Това е колкото една чаша вода! Те обаче са счели такива дни като \"неблагоприятни за работа\", коментира Борис Бонев от \"Спаси София\". Активистите са изискали от НИМХ почасова справка за валежите през 86-те \"дъждовни дни\" и се оказало, че в много от тях е валяло след края на работния ден - привечер или през нощта. \"Въпреки това 46 такива дни също са признати за неработни\", добави Бонев. Разследването на удължения срок на ремонта на ул. \"Граф Игнатиев\" е заради спестените по този начин глоби към фирмата-изпълнител - 240 хил. лв. за всеки просрочен ден. Така е записано в договора между Столичната община и \"Джи Пи груп\", изпълнител на ремонта. Кметът Йорданка Фандъкова многократно заявяваше, че ще налага глоби в този размер, ако обновяването на улицата се забави, напомни Андрей Зографски от \"Спаси София\". Активистите са открили и друг начин за прикриване на забавянето на ремонта. Издаван е Акт 10 за спиране на дейностите в определени дни. \"При издаден Акт 10 обектът се замразява и никой работник няма право да е там, нито механизация и всякакви строително-ремонтни дейности са спрени\", поясни Борис Бонев. В \"Спаси София\" обаче има видеоматериали и снимки, че точно в тези дни се е работело усилено. Предполага се, че по този начин изпълнителят на обекта е наваксвал закъснението, а Акт 10 вероятно е издаван със задна дата. \"По методиката на ЕС, който финансира ремонта на ул. \"Граф Игнатиев\", ако има спиране на строителството с Акт 10, но след това се работи на обекта – всички разходи за извършената дейност не се признават от ЕС. Което значи риск от загуба на евросредства и те ще трябва да се платят от бюджета на Столичната община\", разясни Бонев. Активистите от \"Спаси София\" обясниха, че заедно със сигнала до прокуратурата са изпратили доказателствен материал и до службата на ЕС за борба с измамите – ОЛАФ. \"Има обосновани съмнения, че е осъществена облага за фирмата-изпълнител. Общата потенциална щета от тези уж дъждовни дни е в размер на 4.8 милиона лева\", заяви Бонев. Той е сигнализирал прокуратурата и за съмнения за издаване на документи със задна дата от Столичната община. \"По Закона за достъп до обществена информация (ЗДОИ) сме внесли искане в Столична община да ни се покажат документите за наложените санкции към фирмата-изпълнител, които кметът Фандъкова така шумно обявяваше в медиите. Тази информация ни беше отказана. Съдът постанови, че Столична община трябва да ни даде тези документи, но това и досега не е направено\", обясни Бонев. Според него глобите са били само на думи, а реално на фирмата-изпълнител те са били спестени или в доста намален размер от огласения в медиите – 100 хиляди лева за некачествени настилки и още 109 хиляди лева за надигналите се плочи по трамвайното трасе на ул. \"Граф Игнатиев\" и площад \"Славейков\". По процедура внесеният сигнал от \"Спаси София\" трябва да бъде разгледан в едномесечен срок. Законът позволява удължаване с още един месец, след което прокуратурата трябва да излезе със становище – дали започва досъдебно производство или прекратява преписката. Кметът Фандъкова обясни днес по повод подадения сигнал в прокуратурата от \"Спаси София\", че \"има 31 дни във връзка с лошо време през лятото на 2018 г., през които не се е работило. С акт 10 е спряна работата през зимата, както на \"Граф Игнатиев\", така и на обекти в Зона 4. Разбрах, че има сигнал за работа по време на акт 10 на 28 декември 2018 г. Не разбирам каква е причината, ако има сигнал на 28 декември, да се споделя днес\", каза тя, цитирана от столица.бг. Според нея отдавна вървят проверки и цялата информация за ремонта на Зона 2 на Централна градска част е в прокуратурата и са сезирани всички органи, ОЛАФ и компетентните служби, ", "date": "2019.07.11", "title": "\"Спаси София\" прати сигнал в прокуратурата за измами при ремонта на ул. \"Граф Игнатиев\""}
{"url": "https://www.dnevnik.bg/bulgaria/2019/07/11/3937350_vutreshniiat_ministur_zasega_niama_danni_palejut_na/", "text": "Към момента нямаме данни деянието да е насочено към имущество на професора\" - това заяви министърът на вътрешните работи Младен Маринов по повод  палежа, при който изгоря автомобилът на скулптора проф. Велислав Минеков . По думите на Маринов на този етап може да се каже, че най-вероятно става въпрос за посегателство върху автомобила на друг човек. Министърът обясни, че се очаква експертна оценка, а към момента са забелязани две огнища на пожара, като и двете са в колата до тази на Минеков. За пожара съобщи самият скулптор снощи във \"Фейсбук\" с думите: \"Тази вечер добри хора подпалиха колата ми\". МВР даде информация за инцидента днес по обед в бюлетината си, без да споменава имена. Под публикацията на Минеков, който е известен с острите си критики към властта от години, негови приятели коментираха, че става дума за акция за сплашване. Случилото се беше наречено дори \"предупреждение от мафията\". Изгарянето на автомобила съвпадна с дадено вчера интервю от Минеков за сайта  Liberta.bg , в който той остро атакува произвола на властта, под заглавие: \"Докато не приключи падишахлъкът, винаги ще има някакъв нов Цветанов\". Самият Минеков не коментира дали има конкретни подозрения за извършителите, но отбеляза съвпадението на събитията. Според първоначалните данни, които бяха оповестени от властите, пламъците са започнали от автомобил \"Алфа Ромео\", който е бил обект на умишлен палеж, а след това са се прехвърлили и са засегнали и автомобила на Велислав Минеков, който е бил паркиран съвсем близо пред жилищна кооперация. За собственика на другия автомобил засега се знае , че е сръбски гражданин, временно пребиваващ у нас, и не е криминално проявен.", "date": "2019.07.11", "title": "Вътрешният министър: Засега няма данни палежът на автомобил да е бил срещу Минеков"}
{"url": "https://www.dnevnik.bg/razvlechenie/2019/07/11/3937360_deivid_finchur_i_gari_oldman_shte_praviat_zaedno_film/", "text": "След петгодишно отсъствие американският режисьор Дейвид Финчър се завръща в игралното кино с проект за \"Нетфликс\", в който носителят на \"Оскар\" Гари Олдман ще изпълнява главната роля. Биографичният филм на име \"Манк\" ще разказва за сценариста на филма \"Гражданинът Кейн\" Херман Манкевич, съобщава \"Варайъти\". Лентата се базира на сценарий на покойния баща на Финчър - Джак, който работи по него преди смъртта си през 2003 г.. Все още няма детайли около сюжета, но източници твърдят, че историята ще се върти около бурното развитие на сценария на \"Гражданинът Кейн\" и работата на Манкевич с режисьора Орсън Уелс. Класиката от 1941 г. и до днес е сочена за един от най-добрите филми на всички времена, но въпреки големия му успех и признанието на критиката единствено сценарият получава \"Оскар\". Финчър ще снима филма, който е продуциран от \"Нетфликс\", в черно-бял вариант. Очаква се снимките да започнат през ноември. \"Манк\" ще бъде първи игрален филм за Финчър от \"Не казвах сбогом\" насам. Междувременно той режисира няколко от телевизионните формати на \"Нетфликс\" като \"Къща от карти\", Mindhunter и анимираната поредица \"Любов, смърт и роботи\". В последно време британецът Олдман, който миналата година спечели \"Оскар\" за ролята си в образа на Уинстън Чърчил в \"Най-мрачният час\", бе зает със снимките на няколко филма като The Laundromat на Стивън Содърбърг с Мерил Стрийп, който също е на \"Нетфликс\", както и на The Woman in the Window с Ейми Адамс и \"Куриерът\" с Олга Куриленко.", "date": "2019.07.11", "title": "Гари Олдман и Дейвид Финчър ще правят заедно филм за филма \"Гражданинът Кейн\""}
{"url": "https://www.dnevnik.bg/politika/2019/07/11/3937381_karakachanov_podpisa_dogovorite_za_f-16_chaka_se_i/", "text": "Mинистърът на отбраната Красимир Каракачанов подписа днес договорите за покупка на 8 изтребителя от САЩ F-16 Block 70, съобщиха от министерството му. Общата стойност на договорите е $1,256,153,980 (2 188 220 233 лв.) Вчера  правителството даде разрешение за това , а договорът трябва да бъде ратифициран и от Народното събрание, за да влезе в сила. Освен за доставка на самолетите в пакета с договорите има споразумения за боеприпаси, за ракети (\"Sidewinder AIM 9X Блок II) за многофункционална система за разпределение на информация (MIDS JTRS) и свързани с тях материали и услугии. Отчитайки финансовите ограничения на България, Държавният департамент на САЩ е предприел действия за намаляване на общата цена с до 60 млн. щатски долара посредством искане от Конгреса на САЩ за допълнително финансиране, съобщиха от Министерството на отбраната. Предстои искането да бъде разгледано от Конгреса на САЩ. Цената на покупката се очертава да бъде значително по-ниска тази поискана в началото на преговорите. Агенцията за сътрудничество в отбраната и сигурността на САЩ (DSCA) съобщи, че Държавният департамент е дал принципното си одобрение за евентуалната продажба за България на 8 нови бойни самолета F-16C/D Block 70/72 при цена 1.673 млрд. долара (почти 2.9 млрд. лв.). Премиерът Бойко Борисов  съобщи преди двайсет дни , че САЩ искат два милиарда и 200 милиона лева. Според източници на \"Дневник\" цената, която българският преговорен екип искаше да постигне, е около 2.1 млрд. лв. За да се достигне до тази цена, България се е отказала от част от предлаганите муниции от САЩ. Сделката за покупка на изтребителите F-16 е балансирана, взимаме оборудване за пилотите и самолетите, каза днес сутринта пред Би Ти Ви заместник-министърът на отбраната Атанас Запрянов, който водеше преговорите със САЩ за купуване на самолетите. Според него не трябва да се правят внушения, че взимаме самолети, които нямат никакви способности. Поискани са още един резервен двигател, както и повече бойни припаси. \"Единственото чувствително намаление на бройките на оръжията е на ракетите за близък бой, които от 24 са намалени на 12\", каза Запрянов, който е генерал от резерва. Той добави, че ще се наложи да се закупуват повече ракети за обучение. \"Нито една държава не си купува пълен комплект от въоръжение, защото това е инвестиция, която ние блокираме за дълго време, а те имат срок на годност и изискват техническо обслужване. Експертите прецениха, че този пакет, който искаме ние, не е пакет от такива количества, които да ни позволят да създаваме така наречените оперативни и технически запаси от оръжия\", допълни зам.-министърът на отбраната. Запрянов каза, че вторите осем самолета за военновъздушните ни сили ще закупим при разсрочено плащане, защото България вече ще има кредитна история. \"Това няма да бъдат нови 2 милиарда, защото голяма част от устройствата са доставени на първия етап\", обясни Запрянов, но не уточни за каква сума говори.", "date": "2019.07.11", "title": "Каракачанов подписа договорите за F-16, чака се и решение на парламента"}
{"url": "https://www.dnevnik.bg/biznes/finansi/2019/07/11/3937351_bulgariia_bila_izpulnila_pochti_vsichki_angajimenti_za/", "text": "България е изпълнила практически всички поети преди една година ангажименти за влизане във валутния механизъм ERM II, известен още като чакалнята на еврозоната. Това се разбира от информация на  сайта на Министерството на финансите , цитирана от  Капитал . Като неизпълнени са посочени два ангажимента. Първият е проверката на Европейската централна банка на българския банков сектор, като резултатите от нея предстои да бъдат съобщени, вероятно на 26 юли. Друг ангажимент, който още не е отметнат, засяга планираните промени в законите. За да се изпълни и това изискване, трябва Народното събрание да приеме Закона за публичните предприятия. Той е одобрен на първо четене, като срокът за предложения е до 17 юли.  Като маркиран ангажимент са посочени и промените в Закона за мерките срещу изпиране на пари, въпреки че той е внесен в парламента на 3 юли и до момента депутатите не са дебатирали по него.  Въпреки отбелязания напредък желаното синхронно влизане в ERM II и Банковия съюз едва ли ще стане в планирания от правителството срок - юли 2019 година. По-вероятно изглежда  това да се случи през есента. България подаде официално молба за присъединяване към еврозоната през миналата година, но през миналото лято  така и не получи очакваната покана да влезе в нея . Румъния също има намерение да въведе еврото като официална парична единица. От новоприсъединените страни от ЕС в еврозоната не са още Унгария, Полша и Чехия.", "date": "2019.07.11", "title": "България била изпълнила почти всички ангажименти за влизане в чакалнята на еврозоната"}
{"url": "https://www.dnevnik.bg/politika/2019/07/11/3937361_kandidatite_za_suveta_za_elektronni_medii_se_obiaviha/", "text": "Следващата седмица парламентът ще избере нов член на Съвета за електронни медии (СЕМ), който ще заеме мястото на Иво Атанасов, чийто мандат изтича на 17 юли. Ресорната комисия в Народното събрание изслуша днес двамата кандидати - Галина Георгиева (ГЕРБ) и Ия Петкова-Гурбалова (БСП). Те се обявиха за повишаване на медийната грамотност за справянето с дезинформацията, по-добра образователна функция на медиите и полезност и проактивност при евентуалната си работа в регулатора. Кандидатурата на Галина Георгиева, която е икономист по образование, е подадена лично от председателя на парламентарната комисия по култура и медии Вежди Рашидов. Тя е част от екипа на ПРОФОН - дружество за колективно управление на сродни права в музиката. Била е мениджър национални продажби в \"Нетера комуникейшънс\". Кандидатът на БСП Ия Петкова-Гурбалова е главен асистент в катедра \"Стопанско управление\" в Стопанския факултет на Софийския университет \"Св. Климент Охридски\". Тя е част от оперативното управление на НДК и ръководи направление \"Стратегическо развитие, маркетинг, реклама и продуцентска дейност\". Работила е и в Европейския парламент в Брюксел. Днес Галина Георгиева декларира пред депутатите, че ако бъде избрана, ще работи за това решенията в СЕМ да бъдат вземани с колегиалност, както и от действията й да има полза за по-добра медийна среда в България. Ия Петкова пък обяви, че ще спазва закона и ще търси екипност в работата си в колективния орган. На въпрос дали Съветът за електронни медии трябва да се меси в дебата за свободата на словото Георгиева каза, че свободата е индивидуална черта, но с общи усилия нещата ще се случат, а Петкова допълни, че трябва да има проактивност. Според кандидата на БСП трябва да се работи за това медиите, особено обществените, по-често да изпълняват функциите си да възпитават и образоват. Попитани за борбата с фалшивите новини и двете се обявиха за по-добра медийна грамотност. Според Ия Петкова трябва да се работи за по-добра медийна среда и за това журналистите да бъдат гарант за точна и достоверна информация.", "date": "2019.07.11", "title": "Кандидатите за Съвета за електронни медии се обявиха за медийна грамотност"}
{"url": "https://www.dnevnik.bg/sviat/2019/07/11/3937382_na_halkidiki_burzat_za_vuzstanoviat/", "text": "Тялото на възрастен рибар бе открито днес край западните брегове на полуостров Халкидики, с което броят на жертвите от снощната буря достигна 7. Шестима от загиналите са чужденци, но сред тях, както и сред стотината ранени, няма българи. Властите започнаха оглед и оценка на щетите в обширен район. На много места ураганен вятър е отнесъл покриви, соларни инсталации и леки конструкции. Пороите са унищожили и десетки автомобили. В. \"Етнос\" съобщава за проблеми с тока и водоснабдяването, както и за това, че туристи са започнали масово да напускат. Кадри, разпространявани в гръцките медии, показват напълно унищожени плажни барове, ресторанти и кафенета, както и натрошени стотици шезлонги и чадъри. Янис Куфидис, председател на Търговската камара на Халкидики, казва, че бизнесът понася големи загуби и че от четвъртък сутринта много летуващи - предимно от Балканите, дошли с личните си автомобили - поемат обратно. Сред причините да съкратят отпуската си е и това, че по курорти и плажове силно е пострадала инфраструктурата. Аварийните служби твърдят, че по първоначални данни около 80% от района е останал без ток тази сутрин. За домакинствата и за бизнеса проблемът се влошава от това, че от 23 часа снощи хладилници и фризери с храна и продукти нямат захранване. Основните усилия са хвърлени към възстановяване на съборени стълбове от два високоволтови електропровода. На местата, където е най-належащо - например при помпените станции, се изпращат генератори на армията и министерството за природните бедствия. Прогнозите са, че до петък сутринта би трябвало навсякъде да има ток, но не е изключено проблемите да продължат и до събота, тъй като на Касандра положението е най-сложно. Очевидци на бедствието, разиграло се около 21 часа, разказват, че на места вятърът бил толкова силен, че покриви били отнесени на 500 м, а улични павилиони били повдигани във въздуха и запращани в другия край на улицата. Докато се прави оглед и описване на щетите, вече са отпуснати първите 500 000 евро помощни средства от Атина за три общини - Неа Пропонтида, Касандра и Ситония. Сред приоритетите е и обезщетяването на фермерите. Първите данни сочат за унищожена от градушки и силен дъжд парници и реколта от маслини, плодове и зеленчуци, памук, тютюн, грозде и др.", "date": "2019.07.11", "title": "На Халкидики може да няма ток до събота, много туристи си тръгват"}
{"url": "https://www.dnevnik.bg/bulgaria/2019/07/11/3937404_goranov_ne_mojem_da_slojim_danuchen_vuv_vseki_sklad/", "text": "С видеонаблюдение ще се следят всички входове и изходи на данъчните складове и уредите, които контролират и отчитат изведените количества, за да няма манипулация на уредите. Новото изискване към лицензираните складодържатели е една от мерките за борбата със злоупотребите в търговията с горива и избягването на плащането на ДДС. Ще бъде въведено и изискване тези камери да имат техническа възможност цифрово да разчитат и номерата на цистерните, тъй като по отношение на горивата все още има рискове. Това съобщи финансовият министър Владислав Горанов пред журналисти след заседанието на парламентарната комисия за наблюдение на приходните агенции и борба със сивата икономика. Друга мярка, която се предвижда свързана с борбата със злоупотребите в търговията с горива и избягване на плащането на ДДС е свръзана с т.нар. освободени от акциз стоки за крайни потребители. Горанов даде пример с освободен от акциз бензин, който се използва за производството на неакцизни стоки като разредители или кофражни масла. Предвижда се да бъде въведен контрол, подобен на този в данъчните складове, тъй като има подозрения, че \"под икономическото обяснение, че с бензин се произвеждат разредители за химическата промишленост или други неакцизни стоки на основа спирт или горива - в последствие не се превръщат в безакцизни стоки, а на горива\". По думите му по този начин се избягва плащането на акциз, а и на ДДС. \"Тук ще засилим контролът чрез въвеждане на изискване за поставяне на измервателни уреди при тези освободени от акциз крайни потребители\", каза Горанов. Той подчерта, че има около 400 различни вида данъчни складове. \"Не можем във всеки един данъчен склад да сложим по няколко полицая, данъчни или митничари. А и дори да сложим, нямаме гаранция, че след определен период от време човешкият фактор няма да сработи против интересите на държавата. Затова разчитаме на автоматични мерки за контрол и намаляване на човешкия фактор\", коментира Владислав Горанов. До дни предложенията ще бъдат качени за обществено обсъждане, ще бъде заложен и срок за изпълнение на мерките като се обмисля той да бъде от 3 до 6 месеца. Монтирането на камерите ще бъде за сметка на данъчните складове. Приходите в бюджета нараснали с 50% Финансовият министър Владислав Горанов обясни, че за един политически мандат приходите в бюджета за нараснали с 50%, или 14 милиарда лева повече. \"Държавата е отвоювала една огромна територия от сивия сектор\", коментира министърът пред депутатите в комисията. Той каза, че сивият сектор ограничава естествената конкуренция, а борбата със сивата икономика не е явление, а процес. В комисията по темата бяха поканени и изслушани главният прокурор Сотир Цацаров, заместникът му Иван Гешев, министърът на вътрешните работи Младен Маринов и шефовете на Държавна агенция \"Национална сигурност\" и Агенция \"Митници\". Контрабандните цигари, предназначени за продажба на вътрешния пазар, за първото тримесечие на 2019 г. са 3,8% и този процент е най-нисък от всички до сега, отчете главният прокурор Сотир Цацаров. Зам.-главният прокурор Иван Гешев подчерта, че през последните години има изключително добро взаимодействие между институциите и правоохранителните органи, което дава добри резултати. \"Целенасочено се насажда виждането, че има неработещи институции, но е видимо, че това не е вярно\", коментира Гешев. Той обясни, че около 6 млн. лв. е струвала готовата продукция, която е намерена в двата цеха, разкити само преди дни в с. Труд и в с. Ръжево Конаре. 11% от цигарите в сивия сектор, произведени в България, са от тази фабрика, добави Гешев. Благодарности и почетни плакети В началото на заседанието председателят на комисията Емил Димитров връчи почетен плакет на главния прокурор Сотир Цацаров с благодарност \"за рационално и проактивно поведение за успешна законодателна инициатива и промените в НПК\". Същия плакет, но с други мотиви получиха и министрите Младен Маринов и Владислав Горанов. Димитров благодари на Маринов, че само час след като е встъпил в длъжност на министерския пост се е отзовал на поканата на комисията. Емил Димитров благодари и на Горанов за \"изключителен принос, ръст на ДДС и изсветляване на икономиката\".", "date": "2019.07.11", "title": "Горанов: Не можем да сложим данъчен във всеки склад, ще има камери"}
{"url": "https://www.dnevnik.bg/bulgaria/2019/07/11/3937409_parlamentut_dade_pravo_na_izbor_kakuv_da_e_srokut_na/", "text": "Паспортите на българските граждани вече ще се издават със срок на валидност 5 или 10 години. Това реши днес парламентът на второ четене с изменения в Закона за личните документи. При подаването на документи заявителите ще трябва да посочват за колко години искат да им важи паспортът. На децата до 18-годишна възраст ще се издават паспорти със срок на валидност 5 години. Министерството на вътрешните работи трябва да започне да прилага новата мярка най-късно от 1 януари 2021 г. Запазват се сегашните времеви периоди за издаване на лични документи. При обикновена услуга личните карти и паспортите ще се издават за 30 дни, при бърза услуга - за 3 работни дни, а при експресна услуга - за 8 работни часа от приемането на заявлението. От 1 октомври 2020 г. пък новите лични карти ще имат чип с биометрични данни. Въвеждат се и срокове за издаване на документ за самоличност на чужденец, получил убежище, статут на бежанец или хуманитарен статут. При обикновена услуга срокът е до 30 дни, а при бърза услуга - до 10 работни дни. Български личен документ ще може да бъде получен и извън страната лично, по пощата или чрез куриерска фирма.", "date": "2019.07.11", "title": "Парламентът даде право на избор какъв да е срокът на валидност на паспортите"}
{"url": "https://www.dnevnik.bg/sport/2019/07/11/3937405_kapitanut_na_arsenal_otkazva_da_igrae_v_opit_da_si/", "text": "Капитанът на \"Арсенал\" Лоран Косчелни отказа да замине с тима за предстоящето турне в САЩ, съобщи клубът в сайта си. Според информацията решението е взето самостоятелно от 33-годишния французин. \"Много сме разочаровани от действията му, които са в пълен разрез с нашите инструкции. Надяваме се скоро да намерим решение на ситуацията\", се казва в изявлението на \"Арсенал\". Според \"Скай спортс\" Косчелни иска да напусне отбора, като прекрати по-рано договора си, който изтича след година. Интерес към френския защитник има от  \"Бордо\", \"Рен\" и \"Лион\". Бойкотът на Косчелни идва само няколко месеца след информацията в британските медии, че футболистът е близо до подписването на нов договор с клуба. Французинът е в \"Арсенал\" от 2010 г., като е изиграл 255 мача във Висшата лига. Косчелни е сред важните играчи за мениджъра Унай Емери. Под негово ръководство защитникът записа 29 мача през миналия сезон, в 24 от които започна като титуляр.", "date": "2019.07.11", "title": "Капитанът на \"Арсенал\" отказва да играе в опит да си тръгне от клуба"}
{"url": "https://www.dnevnik.bg/bulgaria/2019/07/11/3937033_grupama_jivotozastrahovane_podpisa_dogovor_za/", "text": "Групама Животозастраховане\" ЕАД, българско дъщерно дружество на Groupama Assurances Mutuelles обявява, че на 10 юли 2019 г. подписа договор за придобиване на 100% акционерно участие в животозастрахователнo дружество \"Експрес Животозастраховане\", част от \"Банка ДСК\" ЕАД, българско дъщерно дружество на Банка ОТП (OTP Bank Plc). Тази сделка е важна стъпка в развитието на френската международна застрахователна група Groupama, чрез която ще се подобрят позициите ѝ в България в сегмента на животозастраховането и ще се укрепи дългогодишното стратегическо партньорството на застрахователя с \"Банка ДСК\" ЕАД. Финансовото приключване на сделката се очаква да стане през последното тримесечие на 2019 г., след получаване на всички необходими регулаторни одобрения. Окончателното юридическо сливане на дружествата се планира през месец септември 2020 г. Със сделката се очаква Групама да удвои пазарния си дял в България и да достигне позиция №3 в сегмента на застраховките за кредитополучатели с пазарен дял от 21% и позиция №5 в сегмент \"Злополука\" с пазарен дял от 9 %. Френският застраховател Групама е дългогодишен партньор в международен план с унгарската финансова група ОТП, част от която е \"Банка ДСК\". Очаква се Групама да подобри позициите си в България. \"Тази промяна с придобиването на \"Експрес Животозастраховане\" ще бъде признание за постиженията на Групама в България през последните няколко години, през които компанията доказа способността си да увеличава позициите си в ключови застрахователни сегменти, да разработва иновативни продукти и услуги, отговарящи на конкретни клиентки нужди, да поддържа успешни търговски взаимоотношения с Банка ДСК и други разнородни канали на дистрибуция, да развива служители и техните професионални таланти, както и да предвижда тенденции в застрахователната индустрия\", заяви г-жа Селин Болар, изпълнителен директор на Групама в България. За Групама : Обединяваща две застрахователни дружества \"Групама Застраховане\" и \"Групама Животозастраховане\" Групама в България е основана през 2009 г. и е част от френската международна банково-застрахователна група Groupama Assurances Mutuelles. Компанията притежава над 450 000 индивидуални и корпоративни клиенти и има приходи от 34.5 млн. лева за 2018 г. Компанията заема 5-та позиция с пазарен дял от 10% в сегмента на застраховките за кредитополучатели, 6-та в сегмент \"Злополука\" с пазарен дял от 6% и 8-ма позиция в имуществено застраховане с пазарен дял от 6%. От датата на основаване до днес компанията е удвоила своя премиен приход. Рейтингът за финансова стабилност на Fitch Ratings за Groupama Assurances Mutuelles към месец юни 2019 г. е оценена на \"А\"; Перспектива \"Позитивна\". За \"Експрес Животозастраховане\" : Първоначално основано под името ЗАД \"Сожелайф България\" през май 2007 г. от \"Сосиете Женерал Застраховане\" и \"Сосиете Женерал Експресбанк\", през януари 2019 г., след придобиването му от Банка ДСК, дружеството става част от ОТП Груп и променя името си на \"Експрес Животозастраховане\". Компанията заема позиция №7 в сегмента на животозастраховането в България с пазарен дял от 3,4% и приходи за 2018 г., възлизащи на 15 млн. лева. Дружеството разполага с повече от 250 000 индивидуални и корпоративни клиенти и предлага застрахователни продукти в няколко основни направления - застраховки за кредитополучатели, спестовни застраховки, застраховки при злополука, застраховки към банкови карти и сметки.", "date": "2019.07.11", "title": "\"Групама Животозастраховане\" подписа договор за закупуване на 100% акционерно участие в \"Експрес Животозастраховане\"."}
{"url": "https://www.dnevnik.bg/analizi/2019/07/11/3936583_uchenicite_chakat_uchilishteto_da_nastigne_promenite_v/", "text": "В публикуваното през 1933 г. есе \"Образованието и поточната линия\" Лорънс Бринк, следвайки логиката на зараждащата се тогава теория на индустриалния мениджмънт и прилагайки я към образованието, описва следната хипотетична организация на училището: \"Биха се подготвили програми за обучение, започващи с целите на обучението по съответния предмет и включващи учебно съдържание, организирано под формата на урочни единици, съдържащи конкретни разбирания, оценки и желани резултати. Придружаваща и съществена част от обучението ще са упражненията, чрез които учениците да затвърждават наученото, като те следва да съответстват напълно на целите на курса на обучение. Внимателно разработени обективни тестове, които с времето трябва да станат стандартизирани, би следвало да придружават упражненията и учебните тетрадки. Ръководства за учителите трябва подробно да указват как да се използват упражненията, как да се провеждат тестовете, как да се преподава допълнително, да се подпомагат или да се насърчават учениците. Ако всичко това се направи както трябва и училището е организирано на научна основа, преподаването следва да е лесна, чиновническа работа и надзорът следва да е под формата на инспектиране, за да се следи дали всички учители изпълняват насоките. Разходите за обучение ще са ниски, защото класовете могат да бъдат много големи. Учителите няма да имат нужда от някаква по-специфична квалификация освен акуратност\". Горната хипотеза за организацията на училището съгласно принципите на индустриалния мениджмънт или с други думи – съгласно принципите на поточната линия - има доста разпознаваеми сходства с начина, по който е организирано образованието днес. Учебният план, рамковите учебни планове, структурата на училищните и на индивидуалните учебни планове са фиксирани в държавен образователен стандарт. Целите, съдържанието и характеристиките на общообразователната подготовка, учебните предмети и изискванията за резултатите от обучението по всеки предмет са подробно разписани в друг държавен образователен стандарт. Точно както си представя Бринк преди почти век, обучението се осъществява по учебни програми, определящи целите на обучението, учебното съдържание и резултатите от обучението по съответния учебен предмет. Урокът има план-конспект. Знанието е фиксирано в специално одобрени учебници. Видовете, формите и методите за оценяване на резултатите от обучението са дефинирани в отделен държавен образователен стандарт. Въведени са стандартизирани тестове. Въпреки това стандартизиране, преподаването не е никак лесна работа, а ефективността е неясна. В класическото си изследване на живота в класните стаи от 1968 г. Филип Джаксън прави извода, че учениците прекарват около половината от времето си в училище, чакайки нещо да се случи – да влезе учителят, да се запази тишина, да ги вдигнат на дъската, по-бавните ученици да отговорят на зададените въпроси, да им раздадат тестове, да бие звънеца. 50 години по-късно учениците продължават да чакат, включително и училището, да настигне промените в живота им. Тези дигитални по рождение деца растат във време, когато информацията е навсякъде и достъпът до нея е мигновен, паметта е в компютрите, а сигурността на работните места е понятие, което те никога няма да познават от личен опит. В същото време училището е мястото, където деца на еднаква възраст седят в еднакво изглеждащи класни стаи, учителите преподават, докато стоят пред редици от чинове, учениците записват в тетрадки и носят куп тежки учебници. От тях се очаква да вдигат ръка, да следват рутина, да не задават провокиращи въпроси, да са дисциплинирани и да запаметят определено съдържание, за да постигнат добри резултати на теста или изпита. Фокусът обикновено е върху осигуряването на подходящо взаимодействие между учениците и учебния материал и между учителя и учениците. Активното взаимодействие между самите ученици често се избягва, защото не се вписва в стандартната представа за \"дисциплина\" в класната стая. Под \"презентация\" се разбира по-скоро копирането на текст от интернет и прочитането му в час, отколкото проява на творчество, себеизразяване, ангажиране и убеждаване. С други думи, децата се обучават да бъдат последователи, а не лидери. Връзката с живота им през 21-ви век изглежда прекъсната, докато посещават училището на 20-ти век. Когато пише есето си, Лорънс Бринк е директор на гимназия в Кливланд, Охайо. Описвайки този хипотетичен модел, станал впоследствие реалност и запазен почти девет десетилетия по-късно, той всъщност го критикува. За него това е антиутопия. И критиката, по подобие на хипотезата, звучи особено актуално в днешния контекст, когато светът се променя драматично, а училищата - не. Основната теза на Бринк още от зората на индустриалния мениджмънт е, че тези методи, макар и успешни в индустрията, няма как да бъдат успешни в образованието. Научната основа, върху която лежи индустриалният мениджмънт, е възможността чрез стандартизиране да се контролира и оптимизира производството от гледна точка на суровини, процеси и продукция. Човешките същества обаче се характеризират с толкова широки личностни вариации, че за разлика от стоманата и каучука не подлежат на стандартизация. И тези личностни вариации стават все по-ценни във време, когато на хората се налага да работят с ръцете си все по-малко. За индустриалната организация от началото на 20-и век е важно работниците да притежават тесен набор от много специфични умения, за да постигат бързина и акуратност на поточната линия. Днес обаче живеем при съвсем друга индустриална организация, базирана на грандиозни скокове в еволюцията на знанието, наличността и достъпа до информация и развитието на технологиите. Образованият човек на 21-ви век трябва да притежава много широк набор от умения - за задаване на въпроси, критично мислене, за прилагане на абстрактно знание към решаването на комплексни проблеми, гъвкавост и адаптивност, креативност, способност за ефективно сътрудничество, за себеизразяване и за убеждаване, инициативност и предприемчивост, способност за ефективна комуникация, за откриване, анализиране и осмисляне на информация, въображение, любопитство, целеполагане. Списъкът е дълъг. Образованието, формиращо тези умения, няма как да се стандартизира на базата на унифициран шаблон. Те няма как да се измерят с тест със затворени отговори. Преподаването в основата си е творческа дейност. Учителят не е оператор на устройства, нито чиновник, документиращ резултати от тестове. Обучаването на учениците как да учат, как да задават въпроси, да формулират и проверяват хипотези, да анализират информация, да мислят, да си сътрудничат, да убеждават не е само въпрос на квалификация, техника или метод на преподаване. При липсата на въображение и заряд у самия учител никакъв метод на света няма да произведе ситуация на истинско учене. Но от друга страна, същият риск пред ученето възниква и когато учителят притежава завидно въображение, желание и заряд, но стандартите и правилата ограничават тяхното проявление. Учителят трябва да има свободата да възпламенява интереса, любопитството, въображението и страстта на своите ученици, раздвижвайки към живот целия им личностен потенциал. Резултатите могат никога да не се материализират в докторска дисертация, но независимо от това те са истинското образование. Възможната алтернатива на поточната линия в образованието са свободата и новаторството. Училището, учителите и децата трябва да имат свобода и възможност да правят нови неща, които бързо да добавят стойност към ученето. Премахването на скуката и създаването на интерес, ангажираност и интелектуални предизвикателства са много по-силни инструменти за реализиране на постижения, превенция на отпадането и за приобщаване на всички деца в процеса на обучение от всякакви административни механизми. Много изследвания показват, че кооперативното учене води до значително по-високи постижения на децата в целия спектър на способности, независимо от възрастта, пола, социоикономическия статус и етническия им произход, големината на класовете и учебния предмет. Всичко това предполага гъвкава организация на учебния процес и на учебните програми, предоставяне на автономия при създаването на учебно съдържание, стимулиране на сътрудничеството между училищата, академичните среди, бизнеса и родителите, изнасяне на значителна част от учебния процес извън класната стая, разширяването на достъпа на учениците до лаборатории и технологии, диференциран подход на преподаване, насърчаване на самонасоченото учене. Стимулирането на учителите да проявяват творчество, периодичното им включване в \"живия живот\" чрез обучения в реална работна среда и развитието у тях на същите умения, каквито се очаква те да развиват у учениците, създаването на предпоставки да си сътрудничат и да изпитват удовлетворение от това, което правят в училище, са друга насока на целенасочена работа. Важна предпоставка за успех е създаването на култура на прозрачност и осигуряване на достъп до данни и изследвания на протичащите икономически, социални и технологични процеси, на свързаните с тях нужди от образователни интервенции и мониторинг на ефективността на образованието. Но каквито мерки и пътни карти за промяна да се очертават и предприемат, те няма да имат особен ефект, ако се правят на парче. Необходима е цялостна стратегия за повишаване на качеството във всички училища, основана на фундаментално преосмисляне на концепцията за това какво означава доброто образование и как би трябвало да изглежда ученето, независимо и въпреки опита в училище, който всеки от нас има. Защото това, което днес ни се струва, че е било добро образование, когато ние сме били деца, вече не е адекватно. Светът е много различен и със сигурност ще е още по-различен след десетилетие.", "date": "2019.07.11", "title": "Учениците чакат училището да настигне промените в живота им"}
{"url": "https://www.dnevnik.bg/analizi/2019/07/11/3936754_zashto_atakuvat_nai-moshtnata_razuznavatelna_slujba_v/", "text": "Военната прокуратура оповести, че разследва генерал Пламен Ангелов, началник на Служба \"Военна информация\" (СВИ), както и бившия шеф на службата генерал Светослав Даскалов заради нерегламентираното издаване на достъп до класифицирана информация. \"И двамата директори на службата за сигурност не са изпълнили задълженията си по служба за организиране и контролиране на дейностите по защита на класифицираната информация и са допуснали служителите по сигурността на информацията да издават разрешения за достъп за нива на класификация, които нямали право да издават, тъй като е изключително правомощие на директора\", посочват от държавното обвинение. Става дума за общо 504 разрешения за достъп до секретна информация \"на ЕС и НАТО\", издадени \"в нарушение на правилата\" между април 2016 и май 2019 година. За обществото, което винаги е жадно за сензации, всяка новина, която хвърля светлина върху загадъчния и магнетичен \"свят на Джеймс Бонд\" (или по-точно на Щирлиц в нашия случай), вероятно е \"гореща\" и \"пикантна\". Но начинът, по който тя беше поднесена, е притеснителен. Поради няколко причини.  за проблемите в сферата на разузнаването не трябва да се \"бие барабанът\". Ако както твърди прокуратурата, двамата генерали са нарушили закона, разбира се, трябва да бъдат взети мерки. Но без за тях да се \"разтръбява\". Освен ако целта на прокуратурата не е именно такава: от една страна на обществото да се покаже, че нещо се върши, а от друга да бъде хвърлено петно върху репутацията на \"замесените\". Източници на \"Дневник\" твърдят, че  ген. Ангелов е \"сготвен\" по донос през ДАНС  и че става дума за схемата, изпробвана срещу ген. Димитър Шивиков през 2015 г.  не е сигурно, че процедурата не е била спазена, както твърди прокуратурата. Г-жа Цвета Маркова, бивш директор на ДКСИ, посочи в интервю за БНР, че една проверка от НАТО би показала наличието на зaпoвeд, ĸoятo дaвa мaндaт нa зaмecтниĸa дa пoдпиcвa paзpeшeниятa зa дocтъп дo ĸлacифициpaнaтa инфopмaция. ако ДАНС е решила да проверява \"Военна информация\", това би било в разрез с фундаменталния принцип за ненамеса на една служба в работите на другите. В самата \"Военна информация\" би трябвало да има \"звено \"Сигурност\", което да контролира случващото се в институцията\", посочи г-жа Маркова. Друг е въпросът, че в цял свят е честа практика службите да бъдат в непрекъсната конкуренция и да се \"дебнат една друга\". Тази практика не е непременно контрапродуктивна. Така – чрез взаимно възпиране – се пречи на определена институция да се самозабрави, да стане всесилна. Но противоборствата между службите в никакъв случай не би трябвало да се превръщат в зрелище. Въпросът е защо някой е пуснал \"тази муха\" в \"комуникационните канали\" и какво се цели с тази операция? Не е изключено двамата генерали да са жертва на сблъсъка между старите и новите лоялисти в системата. Първите никога не се прекъсвали пъпната си връв с начина на мислене и функциониране, характерен за органите на \"стария режим\", а вторите са \"нови лица\", които се ръководят от евроатлантическите ценности. Изглежда, че г-н Ангелов принадлежи към \"новия ешелон\", тъй като е влязъл в системата след 1990 г. Трудно е да установим с категоричност дали случаят наистина е продукт на описания сблъсък. Факт е обаче, че скандалът не само няма да повиши доверието на нашите партньори от НАТО към България, което и без това не е особено високо, а и ще ни навреди. Не е тайна също така, че определени партии, които имат особено място в българската политическа система, имат огромни апетити: и към бизнеса, и към съдебната система, а и към службите за сигурност. Нека го кажем направо: става дума за ДПС – партия, която формално е стожер на либералните идеи, НАТО и ЕС, но както изглежда, поддържа топли отношения с Русия (да не говорим за съмненията, че елитът ѝ е отгледан от комунистическите служби за сигурност). В доклада за дейността си през 2018 г. военното разузнаване, ръководено от ген. Ангелов, посочи Русия като източник на хибридни операции и заплахи за употреба на военна сила. Когато през 2013 г. депутатът от ДПС г-н Пеевски бе избран за шеф на ДАНС, това породи масово недоволство в страната. Шест години по-късно ДПС е в прекрасна кондиция, почетният му председател реализира големи бизнес проекти, а както се твърди, апетитите на Движението към сектор \"Сигурност и отбрана\" не само не са секнали, а са по-силни от всякога. Дали разкритията на прокуратурата не обслужват точно амбициите на ДПС? Съвпадение ли е, че преди да бъдат купени самолетите F-16, се хвърля \"бомба\" или \"димка\" във военното разузнаване? Г-н Методи Андреев твърди в интервю за \"Фрогнюз\", че целта е военното разузнаване да бъде обезглавено преди сделката – в интерес на Русия. Каква е ролята на управляващата партия ГЕРБ в пиесата? Още въпроси, чиито недвусмислени отговори едва ли ще получим, особено в близките дни. Но това не пречи да ги задаваме.", "date": "2019.07.11", "title": "Защо атакуват най-мощната разузнавателна служба в България тъкмо сега"}
{"url": "https://www.dnevnik.bg/sport/2019/07/11/3936853_s_chisti_pomisli_levski_se_nasochva_kum_purvoto_si/", "text": "\"Левски\" се отправя към първото си изпитание за сезона. Сините гостуват тази вечер на \"Ружомберок\" в Словакия, като мачът е от 19.30 часа и ще бъде излъчен по \"Диема спорт\". Треньорът Петър Хубчев ще дебютира начело на отбора в двубоя, който е от първия квалификационен кръг в Лига Европа. \"Главите ни трябва да са пълни с чисти мисли. Не трябва да мислим за групите или титлата, а за мача. Най-важно е желанието на отбора – това ще е от значение в тези два мача\", заяви бившият селекционер. Сините ще играят и с ясното съзнание, че трябва да извлекат максимума от гостуването си, тъй като  заради наказание  в реванша ще играят пред празни трибуни. Привържениците на \"Левски\"  са участвали в масови безредици в Братислава  в сряда вечерта, съобщават местни медии. \"Трябва да имаме желанието да се докажем, да продължим напред\", каза Хубчев. За сините, които минават през тежка финансова криза, двубоите в Европа са от голямо финансово и имиджово значение. От щаба на \"Ружомберок\" обявиха, че съперникът е тежък и че ще се постараят да не допуснат гол.", "date": "2019.07.11", "title": "С чисти помисли \"Левски\" се насочва към първото си европейско изпитание"}
{"url": "https://www.dnevnik.bg/sviat/2019/07/11/3935856_iztochna_evropa_otchaiano_se_nujdae_ot_mladite_no_ne/", "text": "Когато унгарският премиер Виктор Орбан обеща през февруари да освободи майки на четири деца от данъци, за да има повече \"унгарски деца\", западни наблюдатели заклеймиха мярката му като националпопулистка. Най-малкото защото изглежда политически ефектно, но колко са унгарките с 4 деца? Мотивите за нея може и да са прагматични - Унгария е в десетте страни в света с най-бързо намаляващо население в света според  доклад  на ООН от миналата година. Всички други \"на върха\" на класацията са в Източна Европа, а първото място заема България - с очакван спад от 23% до 2050 г. и прогнозно население от 5.42 млн. души (тази година с чуха и по-песимистични прогнози). Латвия, Молдова, Украйна, Хърватия, Литва, Румъния, Сърбия, Полша и Унгария ще загубят между 22% (първата) и 15% (последните три) от жителите си в следващите малко над 3 десетилетия. В много от тези страни политиките в полза на многодетни майки стават все по-използван инструмент за намаляване на населението. Дали обаче \"повече бебета\" (за каквито призовават и някои лидери,  и организации в тази част на Европа ) ще решат проблема, чиито последствия ще се проявят след не повече от няколко години? Европа, при това особено в източната си част, има нужда от млади хора в активна възраст тук и сега. Почти като на запад Обяснителните бележки към статистиката на Евростат на пръв поглед потвърждават призивите на властите в региона. \"Например ниските коефициенти на плодовитост ще доведат до намаляване на броя на учениците и заетите в сферата на образованието, ще има по-малко лица в трудоспособна възраст, които да издържат останалата част от населението, и ще нарасне делът на възрастните хора (някои от които ще имат нужда от допълнителна инфраструктура, здравно обслужване и приспособени домове),\"  пише  европейската статистическа служба. \"Тези структурни демографски промени биха могли да окажат въздействие върху възможността на правителствата да събират данъчни приходи, да балансират собствените си финанси или да предоставят подходящи пенсии и здравно обслужване.\" Данните от Евростат обаче сочат, че към 2017 г. на дъното по раждаемост не са били нито България, нито други от бившия Източен блок, а средиземноморските страни (Малта, Испания, Кипър, Италия, Гърция и Португалия), следвани от Люксембург и Хърватия. Коефициентът на плодовитост е най-голям във Франция (1.90 раждания на жена), следван от Швеция, Ирландия (някогашната емигрантска страна), Дания и Великобритания. Следват обаче Румъния, Чехия, Латвия, Белгия, Литва, Холандия и Словения - всички с коефициент на плодовитост малко над средния за ЕС (1.59). България и Унгария са малко под него. Освен това в повечето от източноевропейските страни първото раждане идва в по-ниска възраст - от под 27 г. (България, Румъния и Латвия) до 28-29 г. в Чехия, Унгария и Хърватия. Това е обичаен проблем на индустриализираните държави. В Турция коефициентът на плодовитост е паднал до 1.99 миналата година (от 2.07 през 2017 г.) според съобщение отпреди дни на Тюркстат. Това под нивото, нужно за демографско заместване (малко над 2) или поддържане на положителен баланс между броя на влизащите в трудоспособна възраст (15-19 г.) и излизащите от нея (60-64 г.). Поне от десетилетие изследователи свързват стойността му с по-високата раждаемост в някои региони, населени предимно с кюрди. Не са само децата Подобно на Унгария и други държави търсят начини да насърчат майчинството. Това далеч не се отнася само  до източноевропейските страни , но все пак от тях са пресните примери. Щедро раздаващото субсидии и други помощи правителство на \"Право и справедливост\" в Полша прие схема за надбавки още през лятото на 2016 г. С програмата \"Семейство 500+\" сума, равна на 114 долара месечно, се предоставяше за всяко второ дете на възраст под 19 г., както и за първо, ако доходът на семейството е под 182 евро на човек на месец (или под 273 евро, ако детето има увреждане). През март миналата година кабинетът в Белград прие нова \"Стратегия за насърчаване на ражданията\". В  документ  на агенция към Европейската комисия увеличаването на средствата за родители, искащи да имат нови деца, е определо като основен инструмент на политиката, насърчаваща ражданията и отнемаща част от финансовата тежест, съзваната от родителството. Схемата ще е в сила за първите четири деца. В по-голямата част от страните в \"първите десет\" тази загуба на население не е само заради ниска раждаемост - в търсене на по-високи доходи и добър живот милиони хора с образование напуснаха страните от бившия Източен блок, някои в годините преди, други - след присъединяването към ЕС. В случая на Полша само между 2004 и 2007 г. това направиха 2.3 млн. души, голяма част от тях със специфични умения, нужни на икономиките. За 10-те години от членството в ЕС от Румъния са си тръгнали поне 3.4 млн. души, стотици хиляди други са го направили преди това, търсейки работа в Южна Европа. За 30 г. населението на Литва се е свило с една пета. Над 12.5% от работоспособното население в България  живеят в друга държава от ЕС , в Румъния делът надхвърля 19 на сто. Затова и емиграцията стана по-сериозен повод за притеснение в източноевропейсите страни в ЕС от имиграцията според проучване на Европейския съвет за външна политика (ЕСВП), публикувано тази пролет. В Полша и Унгария (в последната държава според различни оценки между 600 хил. и милион от работната сила са търси препитание извън страната) почти 50% от респондентите подкрепят идеята за въвеждане на контрол върху миграцията (въпреки че свободното движение е основен стълб на ЕС), в Румъния този отговор дават около една трета. Така и зад консервативно-патриотичните призиви за акцент върху многодетните семейства, и зад постоянното изтъкване на ниската безработица се прокрадва друго притеснение: намаляват хората в активна възраст, които да могат да отговорят на нуждата от работни места и икономиките в тези страни да се развиват. Съчетанието от миграция и ниска раждаемост означава, че са намалели хората в активна възраст, които могат да заместят излизащите от пазара на труда. Пример от България (където липсата на хора улеснява задържането на кадри след пенсиониране в много сектори) - към момента на всеки 100 души, излизащи от трудоспобосна възраст, 66 ги заместват. За едни изходът (за който се говори и в България, но малко се прави) е внасяне на работници от чужбина. Някои полски фирми вкарват работници от далечни страни като Филипините - стотиците хиляди ( по някои оценки 2 млн. ) украинци не са достатъчни. В Чехия през 2017 г., редом с над 117 хил. украинци, пребиваваха 60 хил. виетнамци (при около 5.3 млн. обща работна сила и ниска безработица). Това се случва и в Унгария въпреки съпротивата (на думи) срещу мигранти от други култури. Отскоро подобно решение се прилага и в Литва, която разхлаби ограниченията за чужди работници, но опитва да привлече и завръщащите се литовци от Великобритания, чийто брой нарасна заради Брекзит. За него се говори и в България, няколко хиляди украинци, молдовци и други работят в черноморските курорти през лятото, значително по-малък брой запълват нужди на индустрията. Има и друг път - Полша  скоро може да освободи младите хора  на възраст до 26-годишна възрат от данък върху доходите. Друг е въпросът дали това прави държавите в региона достатъчно привлекателни за квалифицирани чужденци. Спешна нужда от хора Липсата на свободна работна сила е сред причините, които според доклад на \"Маккинзи\" от миналата година икономиките в Централна и Източна Европа  ще започнат да се задъхват  - стабилният износ, ниските разходи за труд (които впрочем вече нарастват) и чуждите инвестиции не са достатъчни, нито ниската капитализация. Връхната точка на заетостта е достигната, а автоматизацията на производството може да не е решение за компании, които решават дали да инвестират или да останат. Тя също така може да закрие много съществуващи работни места. Младите, търсещи образование или реализация при по-добри условия хора са основна част от съвременната вълна напускащи страната си, за да се установят другаде в ЕС. Макар  България да е изключение от това , тя (отново според Евростат) изпреварва, с 12 хил. души за миналата година, много членки на съюза по дял на студенти, които учат в други държави от блока. Коя страна ще успее да привлече (или задържи) хората в активна възраст? Доклад на Виенския институт за международни икономически изследвания (wiiw) показва, че всички страни в Европа ще имат нужда да го направят. Няма страна в ЕС, която да не страда от глад за млади и образовани кадри. показва докладът, публикуван миналия месец. Прогнозата в него гласи, че до 2037 г. в повечето страни в ЕС търсенето на хора на трудовия пазар ще надвишава предлагането. \"Повратната точка\" обаче ще се достигне много по-бързо на изток, отколкото на запад. В България това трябва да стане през 2022 г.; година по-рано - в Чехия, Литва и Полша (2021 г., следва (2023 г.) Латвия, а през 2024 г. това ще стане в Естония, Унгария и Словакия (2024 г., заедно с Германия). На практика Хърватия, Малта, Белгия, Финландия, Швеция, Дания и Франция са единствените, в които това ще се случи след 2040 г. Други скорошни изследвания се съсредоточават върху наемането на кадри от чужбина. Според доклад отпреди няколко години, обхващаш балтийския регион (включително страни с излаз на Балтийско море като Германия, Швеция и Русия), задържането на чужди служители може да е сериозен проблем, когато съпругът или съпругата им не може да си намери работа. Едно от изследванията сочи, че чужденецът в 62% от случаите си е тръгвал по-рано от планирането имено поради тази причина. Езиковата бариера, бюрокрацията и липсата на значителни кариерни възможности също предполагат напускане на избраната държава. Същият доклад добавя към списъка проблеми, заради които биха си тръгнали родените в страната - освен отсъствие на икономически възможности те включват \"нетолерантната и затворена социална атмосфера\", културата и начина на живот (особено при младите) и дори \"времето, макар че трудно може да се направи нещо за него\". Така изострянето на нуждата от млади, образовани или квалифицирани (или и трите) кадри из цяла Европа ще е въпрос на няколко десетилетия, а за по-голямата част от Източна Европа - на няколко години. Времето, нужно за развитие на бъдещите кадри, дори сега държавите да намерят магически начин да повишат раждаемостта, няма да е достатъчно за справяне с дефицита. И решението на някои страни от бившия Източен блок може да не им свърши работа след допълнителната трудова либерализация за \"трети страни\", която готви Германия догодина. Според различни оценки между 20 и 40% (такава направи и централната банка във Варшава) от украинците, работещи в Полша в момента, допускат, че могат да предпочетат по-добрите германски условия, когато това се случи. Съвсем не е сигурно, че на тяхно място в Полша ще дойдат други украинци. Съчетанието между проблеми като миграцията, високата смъртност ( в страни като България ) и нарастващите нужди на трудовия пазар в държави с догонващо развитие означава, че жителите на тези страни и на някои на запад нямат достатъчно време да отгледат едно или няколко поколения с много деца. За част от държавите трудностите пред икономиките, които ще създаде свиващото (и напускащо) население, са въпрос на няколко години.", "date": "2019.07.11", "title": "Източна Европа отчаяно се нуждае от младите, но не знае как да ги задържи"}
{"url": "https://www.dnevnik.bg/sviat/2019/07/11/3936628_iran_narushi_iadren_limit_a_trump_ne_znae_kakvo_da/", "text": "Когато президентът Доналд Тръмп изтегли Съединените щати от ядреното споразумение с Иран и възобнови санкциите, отговорът на Техеран бе лесно предвидим и предречен от мнозина: той ще започне да преминава отвъд границите, за които се съгласи по обогатяването на уран и по другите дейности, които могат да го доведат до създаване на ядрено оръжие. И наистина в понеделник иранските новинарски агенции съобщиха, че режимът е прекрачил нова линия чрез  обогатяването на уран над лимита , установен от сделката. Той преди това наруши позволения му таван на количеството складиранобогатен уран. След като това предизвика конфронтация, рязко повишила напрежението в Персийския залив, бихте си помислили, че администрацията на Тръмп е предугаждала иранския отговор и е подготвила следващите си ходове, за да постигне осезаеми цели, без да вкара САЩ в нова близкоизточна война. Отговорът на Тръмп на иранското заявление свидетелства за друго.  \"По-добре Иран да внимава\",  беше единственото, което той каза в неделя пред репортери. Тези празни думи отново разкриват, че президентът няма ясна цел в кампанията си за \"максимален натиск\", нито стратегия за нейното постигане. За щастие внимателно премереният ирански отговор на провокациите на Тръмп означава, че случаят не е спешен. Въпреки че нарушава ограниченията за обогатяване, режимът е все още далеч от придобиването на материали или средства за произвеждането на ядрена бойна глава. Нито бърза да достигне този потенциал. Вместо това той отлага следващите си стъпки с 60 дни, като същевременно иска от европейските страни да намерят начини да заобикалят санкциите на САЩ и да предоставят икономическите облаги, обещани в сделката. Европейците може да опитат, но предишните им опити се провалиха. В действителност много малко западни компании желаят да правят бизнес на трудния ирански пазар при риска да се откажат от този на Съединените щати. От друга страна надеждата на администрацията на Тръмп, че европейците ще реагират на иранските ходове, като наложат свои санкции, едва ли ще се оправдае в близко бъдеще. Френските, германските и даже британските лидери, подобно на руските и китайските, обвиняват  САЩ, че са се оттеглили от ядрената сделка  и са предизвикали иранския отговор, който вероятно включва и станалите наскоро нападения срещу петролни танкери в Персийския залив. Ако Тръмп има късмет, европейците ще го убедят да излезе от кашата, която забърка. В събота френският президент Еманюел Макрон се е обадил по телефона на иранския президент Хасан Рохани да поиска преговори. Понеже Иран казва, че няма да преговаря с администрацията на Тръмп, ако тя не вдигне санкциите, може би Франция или арабски страни като Оман може да послужат като посредници. За да бъде възможен успехът, Тръмп ще трябва да се опре на постижими цели - различни от 12-те искания, изложени от държавния секретар Майк Помпейо, които, както той сам признава, не са продуктивни. Помпейо и съветникът по националната сигурност Джон Болтън, а също правителствата на Израел и Саудитска Арабия предпочитат смяна на режима в Иран и са склонни да бъде използвана военна сила от страна на САЩ. Тръмп казва, че желае само да бъде подобрена ядрената сделка и че не иска война. Ако това е така, той ще трябва да се отдръпне от ястребите и да потърси начин за деескалация, преди да е станало прекалено късно./ БТА", "date": "2019.07.11", "title": "Иран наруши ядрен лимит, а Тръмп не знае какво да прави"}
{"url": "https://www.dnevnik.bg/sviat/2019/07/11/3936743_otpusnete_si_iaichnicite_za_po-dobra_ikonomika_prizova/", "text": "Отпуснете си яйчниците\" и раждайте повече деца, за да помогнете на икономиката – това е призивът на президента на Танзания към жените в страната. \"Голямото население изгражда икономиката. Ето защо икономиката на Китай е толкова огромна\", заяви Джон Магуфули, цитиран от агенция \"Ройтерс\", и даде за добър пример Индия и Нигерия. \"Знам, че онези, които искат да ви блокират  яйчниците , ще се оплачат от думите ми. Отпуснете си яйчниците, нека те блокират своите!\", каза той пред привърженици в родния си град Чато. Танзанийките имат средно по около пет деца, а данни на ООН показват, че  населението расте  с 2.7% годишно. Държавните болници и училища са препълнени, а много млади хора нямат работа. По данни от 2016 г., 26% от населението живее с по-малко от 1 долар дневно. Една трета от омъжените жени използват контрацептиви, но Магуфули, който се определя като отдаден католик, е против западните програми за семейно планиране, въведени от здравното министерство.", "date": "2019.07.11", "title": "\"Отпуснете си яйчниците\" за по-добра икономика, призова президентът на Танзания"}
{"url": "https://www.dnevnik.bg/sviat/2019/07/11/3936602_zvezdata_na_etiopskiia_premier_taka_i_ne_izgria_v/", "text": "В тясното си студио етиопският реге изпълнител Соломон Йикуноамлак докосва струните на своята гитара и запява последната си балада - страстен призив за единство в родния му щат Тиграй, в момент на големи катаклизми на национално ниво. Това изпълнение е по-скоро необичайно за творец, който е придобил известност с композирането на любовни песни. Но той се надява, че новата му песен ще намери отклик сред неговата публика от етноса тигре, чието недоволство от премиера Абий Ахмед не спира да нараства. От идването си на власт през 2018 г. 42-годишният лидер скъса с авторитаризма на предшествениците си и промени балансите във властта, като маргинализира елита на тигре, който отдавна е обвиняван, че е монополизирал всички влиятелни постове. \"В наши дни всички стават активисти, всички стават политици\", отбелязва Соломон Йикуноамлак, разсъждавайки върху промените, които се случиха през последните 15 месеца. В регионалната столица Мекеле представители на етноса тигре смятат, че Абий, произхождащ от етническото мнозинство оромо, прави от тях изкупителни жертви за всички проблеми на Етиопия в последно време. Това възмущение се прояви още по-очевидно след убийството в края на юни на петима висши представители на правителството и армията по време на опита за преврат срещу правителството на щата Амара, съседен на Тиграй. Две от жертвите, сред които началникът на генералния щаб на етиопската армия генерал Сеаре Меконен, произхождат от Тиграй, където хиляди хора почетоха паметта им, а някои обвиниха Абий в предателство. \"Огромно разочарование\" \"Тук в Тиграй разочарованието е огромно\", обяснява Небию Сехил Микаел, професор в Университета в Мекеле. \"Съществува ясно очертана опозиция срещу федералното правителство\", допълва той. Но гневът срещу премиера съществува в Тиграй много преди последните събития. От встъпването му в длъжност представителите на етноса тигре се оплакват от едно враждебно централно правителство, което по думите им действа срещу техните интереси. При все че представляват само 6 процента от общото население, надвишаващо 100 млн. души, тигре отдавна упражняват влияние, което е несъпоставимо с тяхната численост. Фронтът за освобождение на народите на Тиграй (ФОНТ), който предизвика падането на бруталния военно-марксистки режим на Дерг през 1991 г., доминираше до миналата година в коалицията, която оттогава бе на власт - Революционно-демократичния фронт на етиопския народ (РДФЕН). Но антиправителствените демонстрации на етносите оромо и амара, които доведоха Абий до властта, успяха да ограничат неговата мощ. ФОНТ все още е член на РДФЕН, но се раздели с редица ключови постове. Някои от жертвите на извършените от премиера чистки станаха един вид герои за тигре. Зайид Малас, продавачка на дрехи, казва, че една от стоките й, които се продават най-добре са тениските с надпис: \"Аз съм Гетачу Асефа\". Този всемогъщ шеф на разузнавателните служби на страната беше отстранен от Абий миналата година. Заради издадена заповед за арест той е избягал и може би се укрива в Тиграй. \"Ние сме заплашени\" Според Зайид тениската, която носи лика на Гетачу, маскиран с шал, шапка и слънчеви очила, е начин да се каже на Абий, че бившият шпионин никога няма да се изправи пред съда. \"Всички представители на етноса тигре я купуват. Гетачу е герой\", уверява тя. Опасенията на етноса тигре за бъдещето му засенчва цялото критично мислене за провалите на ФОНТ да укрепи демокрацията и да се пребори с бедността, казва Махари Йоханс, признат политически коментатор и представител на тигре. \"Политиката на тигре е политика на сигурността. Ние сме заплашени\", отбелязва той. Позициите са толкова поляризирани, че тигре все по-открито обмислят идеята за отцепване, твърди Вондиму Асамнев, опитен дипломат от Мекеле. \"Това е много жалко\", казва той и добавя: \"Те дори са започнали да се питат дали принадлежат към тази страна\". Дори отцепването да остава доста далечна перспектива, напрежението се отразява навсякъде, включително в спорта. Привържениците на местния футболен клуб \"Мекеле 70 Ендерта\" бяха шокирани в началото на годината да видят феновете на съперническия отбор да разкъсват плакат с лика на Мелес Зенави, бившия премиер, произхождащ от Тигре. Инцидентът предизвика сблъсъци между привържениците на двата клуба, което принуди Етиопската футболна федерация временно да прекъсне шампионата. ФОНТ се възползва от това, за да направи от \"Мекеле 70 Ендерта\" регионална кауза. Няколко от представителите му присъстваха в събота на връчването на шампионската купата на клуба в последния ден на шампионата на Етиопия. За някои обаче политизирането на футбола вече е прекалено.\"Тези така наречени политически фигури трябва да се концентрират върху политиката\", казва един от феновете Асмелаш Нигус и добавя: \"По-добре ще е да не се месят във футбола\". /БТА", "date": "2019.07.11", "title": "Звездата на етиопския премиер така и не изгря в родния му щат"}
{"url": "https://www.dnevnik.bg/evropa/regioni/2019/07/11/3915425_3d_printirani_implanti_po_miarka_mogat_da_napraviat/", "text": "Най-модерна технология, инженерство и медицина се комбинират в Полша, за да създадат 3D титаниеви гръбначни импланти. \"Евронюз\" разказва за революционното лечение и за полската компания, стояща зад него. Няколко часа след сериозна операция на гръбначния стълб Каролина вече ходи. Лекарите в полския град Вроцлав са й поставили титаниев имплант, изработен от 3D принтер. 26-годишната бивша гимнастичка се надява, че процедурата ще промени живота й. \"Претърпях инцидент в детството. Направиха ми операция. Вкараха имплант между прешлените L5 и S1. И се надявам, че в бъдеще ще имам нормален живот, а може би и бебе\", казва тя. Около 75 хил. пациенти като Каролина са успели да се възползват от 3D принтирани импланти благодарение на проекта \"Гръбнакът на Европа\". Програмата има общ бюджет от 7.9 милиона евро, от които почти 60% се финансират чрез кохезионната политика на ЕС. Гръбначните импланти са разработени от компанията LFC близо до полския град Жельона Гура. Във фирмата, която произвежда около 400 иновативни продукта и има приблизително 100 пациенти, работят 60 души. Освен че изработва импланти, LFC работи тясно с лекари, за да произвежда специални инструменти за операции. Цервикалните и лумбалните прешлени се смятат за двата отдела на гръбнака, които са особено деликатни. \"Инструментът е създаден за лумбалния отдел на гръбначния стълб\", обяснява зам.-директорът на LFC Павел Повховиз. \"Той е разработен, за да измерва междупрешленното пространство на лумбалния отдел. По този начин докторът може да избере точния размер на импланта\", добавя той. В момента LFC произвежда редица импланти в различни размери, но в бъдеще титаниевите импланти ще бъдат изработвани специално според нуждите на всеки пациент. Следващият етап на сътрудничество ще бъде т.нар. медицински персонализиран фактор, което значи, че гръбначните импланти ще се произвеждат от 3D принтер за всеки пациент, взимайки предвид нейната или неговата анатомия.", "date": "2019.07.11", "title": "3D принтирани импланти по мярка могат да направят революция в гръбначните операции"}
{"url": "https://www.dnevnik.bg/sport/2019/07/11/3936553_borovec_organizira_sporten_festival_za_prikljuchenci/", "text": "Боровец организира спортен фестивал за приключенци. Събитието на 20 и 21 юли ще включва привързани полети с балон, скално катерене, колоездене, забавления за деца, състезания и игри за цялото семейство, йога практика и музикална програма, съобщават организаторите. Фестивалът ще започне в събота в 8 часа с издигане на балона в подножието на писта \"Иглика\". Полетите ще са с продължителност около 10 минути и ще струват по 10 лева за деца и 20 лева за възрастни след предварително записване. Екипът на Borovets Mountain Bike Park ще организира три открити урока за всеки от стиловете в планинското колоездене. Допълнително има и обиколка по фамилното трасе в курорта. В събота ще има и щафетно семейно състезание по планинско колоездене. На катерачния обект \"Водохващането\" ще има уроци по скално катерене. Предвиждат се и три безплатни йога сесии. В програмата за неделя е включено състезанието по стрелба с лък. В събота следобед детският клуб \"Бороландия\" ще посреща безплатно между 14 и 15 часа, а в неделя следобед екипът на въжения град \"Бороландия\" ще преведе децата през маршрут високо сред короните на дърветата, посочват организаторите. Ели Иванова, която има блог за пътешествия, ще представи книгата си \"52 екопътеки за всеки\". Организаторите посочват, че всяко от събитията в програмата е с ограничен капацитет и е  необходимо предварително записване . Програмата на събитието можете да видите  тук .", "date": "2019.07.11", "title": "Боровец организира фестивал за приключенци"}
{"url": "https://www.dnevnik.bg/evropa/2019/07/11/3936912_shestima_chujdenci_zaginaha_pri_moshtna_buria_v_gurciia/", "text": "Шестима чужденци загинаха, а над 100 бяха ранени при буреносни ветрове, проливни валежи и градушки късно снощи в Северна Гърция, предаде \"Ройтерс\". Агенцията се позовава на гръцките власти. Според в.\"Та Неа\" безследно е изчезнал и един рибар. Ранените са в болница в Полигирос и в болниците в Солун. Двама възрастни чешки граждани са загинали, след като силните ветрове са завлекли туристическа каравана в популярния сред гостите на Гърция полуостров Халкидики, съобщи полицията. На други места в региона румънка и нейния осемгодишен син са загинали при срутването на покрив върху ресторант в Неа Плагия. Мъж и момче, руснаци, са загинали при падането на дърво край хотел в района на град Потидея, съобщиха властите. Медицински център съобщи, че е оказал спешна помощ на между 60 и 70 души, повечето от които са получили фрактури. Подобно време е необичайно за Гърция, където летата обикновено са топли и сухи. Метеоролог, цитиран от \"Ройтерс\", описва условията като \"изключително необичайни\" за това време на годината. Свидетел, цитиран от ERT и Би Би Си, разказва, че бурята е продължила едва 20 минути. По думите на ръководителя на гражданската защита в Северна Гърция бурята е била \"безпрецедентен феномен\". \"Изобщо не разбрахме какво се случва, бяхме се струпали стотина души в ресторанта, когато падна покривът\", разказва шокиран един от очевидците на трагедията с румънката и сина ѝ. \"Втурнахме се, измъкнахме колкото хора можем, вероятно не повече от десетина бяха ранени, но не успяхме да стигнем до жената.\" Властите обявиха извънредно положение в Халкидики. Над 140 пожарникари работят в региона. Новоназначеният министър на гражданската защита ще го посети днес. Директорът на медицинския център в Неа Мудания разказва: \"За пръв път в 25-годишната си кариера преживявам подобно нещо. Беше толкова внезапно.\" По думите му пациентите, приети в клиниката, са били на възраст от осем до 70 години. Някои са били ранени от дървета и други паднали предмети. Премиерът Кириакос Мицотакис, чието правителство положи клетва по-рано тази седмица след победа на изборите в неделя, отмени програмата си за тази сутрин и постоянно се информира за ситуацията, каза правителствен служител. \"В момента в генералното консулство не са постъпили сигнали за пострадали български граждани\", заяви пред NOVA Красимир Серафимов, първи секретар на генералното консулство в Солун. По думите му от през нощта всички ресорни служби са изпратили свои екипи в областта, а над 40 машини са работили за разчистване на пътищата. Работило се е и по възстановяване на електроподаването на местата, където то е било прекъснато. \"Има множество изпратени екипи на Спешна помощ, които да оказват помощ\", обясни още той. В.\"Та Неа\" пише за места с разрушения с \"библейски мащаби\", както и за получени над 600 обаждания на телефон 112 за спасяване на хора, паднали дървета и наводнени сгради. Има доста места с прекъснато електрозахранване и от регионалната компания предполагат, че до вечерта то ще бъде възстановено навсякъде. От местните аварийни служби също потвърждават, че бурята се е разразила буквално за десетина минути и я обясняват със студения фронт, изтласкал много по-горещ въздух. Метеорологът Янис Калианос обяснява, че студеният и влажен атмосферен фронт е нахлул от север с много силни ветрове и се е сблъскал с горещия и сух въздух от Южна Гърция точно над Халкидики и Северна Гърция, преминавайки проливни дъждове, бури и градушка. със студения фронт, изтласкал много по-горещ въздух.", "date": "2019.07.11", "title": "Извънредно положение в Халкидики след буря с жертви и ранени (видео)"}
{"url": "https://www.dnevnik.bg/na_put/2019/07/11/3936837_i_junesko_oceni_kachestvata_na_proseko/", "text": "Влизащите с кола от Словения в Италия малко след Триест зърват указателната табела за надясно с познатия надпис \"Просеко\". Селото, чието име съвпада с името на най-популярното италианско бяло пенливо вино, днес е част от световното културно наследство на ЮНЕСКО, ведно с околните хълмове. Миналата седмица комитетът на световната организация прогласи италианските области Конелиано и Валдобиадене, където се отглеждат лозята за просеко, за осмия обект на световното наследство на ЮНЕСКО в региона Венето и 55-ия в Италия. Регионът Просеко е десетият в света обект на ЮНЕСКО в категорията \"културен пейзаж\" като признание за уникалното взаимодействие между човека и околната среда тук, писа британският \"Телеграф\". \"Форбс\" отбелязва, че просеко е най-популярното италианско вино в чужбина, като износът му се е увеличил с рекордните 21% през 2019 г., а продажбите вече надвишават тези на шампанските вина. Смята се, че виното има специален вкус благодарение на сложните геологически характеристики на хълмистия район, изпъстрен с малки тесни тераси, върху които са засадени лози.", "date": "2019.07.11", "title": "И ЮНЕСКО оцени качествата на Просеко"}
{"url": "https://www.dnevnik.bg/bulgaria/2019/07/11/3936806_s_fotogaleriia_na_suboreni_romski_kushti_varna_se/", "text": "С публикация на фотогалерия от 13 снимки, които документират събарянето на 13 \"опасни\" ромски къщи във варненското гето \"Максуда\", вчера местната администрация обяви, че започва изграждането на ново кръгово кръстовище в града. Снимките са поместени в общинския сайт Live.Varna.bg и противно на досегашната практика, сред тях няма нито една визуализация на бъдещия проект. Според съобщението на общинския пресцентър съборените къщи били разположени в 10 парцела. По данни на районното кметство \"Одесос\" ромите, регистрираните там по постоянен адрес, били около 100, но реално обитателите на съборените къщи били по-малко. вероятно защото, както във всички подобни случаи досега, не си е направила труда да събере надлежно подобна информация. Пак според официалното съобщение живеещите в къщите били предупредени за събарянето им, връчени им били заповеди, но към момента нямало желаещи за настаняване от община Варна. Разрушаването на ромски къщи в гетото \"Максуда\" под претекст, че са \"опасни\", е нова тактика на местната администрация. С нея акциите по събарянето на домове в махалата се представят като \"спасителни\". За пръв път това се случи в началото на ноември м.г., когато всички къщи в гетото \"Максуда\", попаднали в новото трасе на реконструирания бул. \"Васил Левски\", По този повод \"Дневник\" изпрати до администрацията на варненския кмет Иван Портних няколко въпроса. Техните отговори бяха странни и пълни с противоречия. Според тях разрушените и планирани за събаряне къщи в \"Максуда\", се оказаха общинска собственост, тъй като били построени върху общински терени. Но само няколко параграфа преди това обяснение в писмото се твърдеше, че \"няма открити данни за собствеността на сградите\". Въпреки изрично зададения въпрос дали къщите, построени върху общински имоти, са били законни, отговор не бе даден. Вместо това в текста се твърдеше, че а сградите били разрушени, защото се намирали върху терен с \"нарушената устойчивост на ската под тях, със съществуваща реална опасност от създаване на аварийна ситуация\". Тази  внезапна грижа за \"живота и здравето\" на живеещите в \"Максуда\"  най-вероятно има обяснения, които са твърде далеч от чиновническия алтруизъм. В случай че са били законно построени, за разрушените къщи в \"Максуда\" би трябвало да бъдат изплатени обезщетения след отчуждаване. Но още в началото на строителните работи по бул. \"Васил Левски\"се оказа, че  планираните 25 млн. лв. за подобни компенсации са далеч под необходимите . Така с освидетелстването на ромските къщи като \"опасни\" администрацията най-вeроятно си е спестила разходи, които няма откъде да покрие. Освен това разрушаването на къщи, обявени за опасни, развързва ръцете на местната власт да обясни действията си с \"форсмажорни обстоятелства\". Това и спестява куп главоболия, тъй като е силен коз в битката с правозащитни организации. – с него се заобикаля ангажиментът пред Съда по правата на човека, поет от правителството през 2015 г. Според него в гетото \"Максуда\" не трябваше да бъдат събаряни повече сгради, които са единствени домове на обитателите им. Друг въпрос е, че при всяка акция по събаряне на къщи в ромското гето \"Максуда\" администрацията на варненския кмет Иван Портних отказва да обяви публично план с конкретни мерки за осигуряване на основните жизнени потребности на хората, които са ги обитавали. Изключение не е направено и сега. В съобщението, разпространено вчера от общинския пресцентър, се твърди, че Така се случи и през ноември м.г. Но подобни откази са логични, като се има предвид, че  при друга акция през 2015 г., след намесата на Съда по правата на човека в Страсбург, местната администрация беше принудена да настани 40 роми и децата им , които превърна в бездомници, в социални домове край града. А за да бъдат изгонени оттам 6 месеца по-късно, семействата, повечето от които многодетни, бяха оставени без храна и социални помощи. Новото кръгово кръстовище, което предстои да бъде изградено на мястото на разрушените къщи, трябва да свърже във Варна и обходния бул. \"Девня\", който минава по брега на Варненското езеро. Целта на връзката, според зам.-кмета на Варна  Христо Иванов  е да \"облекчи трафика\". Стойността на проекта е 3.7 млн. лв., а работата по реализацията му щяла да започне веднага след сключването на договор с изпълнителя, което, ако няма обжалвания в КЗК, се очаквало да се случи в рамките на месец. Така, ако прогнозата на Иванов се потвърди, строителната площадка на кръстовището ще бъде открита в средата на август. Тогава ще се състоят и празненствата за Деня на Варна, а най-вероятно и ще бъде даден и неофициален старт на кампанията за предстоящите през октомври местни избори.", "date": "2019.07.11", "title": "С фотогалерия на съборени ромски къщи Варна се похвали, че започва нов проект \"за облекчаване на трафика\""}
{"url": "https://www.dnevnik.bg/sport/2019/07/11/3936876_kogato_polufinalut_na_uimbuldun_promeni_planovete_za/", "text": "Ергенско парти на Ибиса с шестима приятели? Звучи вълнуващо, особено когато не е просто идея, а подготвено събитие. Това са били плановете на Роберто Баутиста Агут за тази седмица. Вместо това обаче испанецът  ще играе срещу Новак Джокович в полуфиналите на \"Уимбълдън\" . Агут, който ще се жени през ноември, никога досега не беше минавал четвъртия кръг в надпреварата. Затова и имал готов план за ергенското си парти. Победата в четири сета срещу Гуидо Пея обаче донесе промени. \"Бях планирал да съм в Ибиса сега. Всичко беше организирано. Приятелите ми вече са там. Е, по-хубаво е, че съм тук. Те ще дойдат в Лондон. Мисля, че ще летят в петък\", каза Агут, който този сезон вече победи Джокович два пъти. За пръв път в историята в полуфиналите ще има двама испанци. Носителят на 18 титли Рафаел Надал ще играе с Роджър Федерер.", "date": "2019.07.11", "title": "Когато полуфиналът на \"Уимбълдън\" промени плановете за ергенското ти парти на Ибиса"}
{"url": "https://www.dnevnik.bg/sport/2019/07/11/3936923_niama_postradali_fenove_na_levski_pri_bezredicite_v/", "text": "Феновете на \"Левски\", които участваха в  сбиване в Братислава в сряда вечер , не са сериозно пострадали. Това каза председателят на Националния клуб на привържениците (НКП) Степан Хиндлиян. Фенове на сините, които бяха в Братислава на път към Ружомберок за мача от  първия квалификационен кръг на Лига Европа , са били нападнати от засада. Те са участвали в сбиване с фенове на полския \"Краковия\" и холандския \"Аякс\". \"Най-актуалната информация е, че всички наши момчета са освободени и няма нито един задържан в арестите в Братислава. Задържани са били 45 българи вследствие на това, което се е случило снощи. Всички те са вече свободни. Словашката полиция е действала бързо и веднага е установила, че те са жертва на засада\", каза Хиндлиян в ефира на \"Здравей, България\" по \"Нова\". \"Няма информация за пострадали българи, напротив. Групата български привърженици е била атакувана от двойно, дори повече от това, на брой поляци и холандци. Познавам почти всички, говорих с доста голяма част от момчетата. Доколкото знам, те ще стигнат до стадиона и ще подкрепят \"Левски\". За втори път феновете на \"Левски\" участват в сбиване при гостуване на отбора в Европа. Преди две години това се случи в Хърватия преди мач с \"Хайдук\" (Сплит). \"Искам да уточня, че българските фенове са били нападнати от полски и от холандски футболни запалянковци. Този инцидент се случва в центъра на Братислава, има много хора, там е пешеходна зона. По наша информация няма да бъдат повдигнати обвинения\", каза посланикът на България в Словакия Йорданка Чобанова пред БНР.", "date": "2019.07.11", "title": "Няма пострадали фенове на \"Левски\" при безредиците в Братислава"}
{"url": "https://www.dnevnik.bg/evropa/2019/07/11/3936926_sasht_shte_razsledvat_frenskiia_plan_za_oblagane_s/", "text": "Американският президент Доналд Тръмп ще нареди разследване на плана на Франция  да обложи с данъци  технологични компании, предаде \"Ройтерс\". Това може да доведе до въвеждането на нови мита и други ограничения в сферата на търговията от страна на Съединените щати, заяви вчера източник на \"Ройтерс\". Съгласно решението за разследване американският търговски представител Робърт Лайтхайзър ще разполага с до една година, в която да разследва плана на Франция, който може да доведе до вреди за американските технологични компании. Очаква се разследването да даде отговор на въпроса дали става дума за нечестна търговска практика. Обект на предишни подобни разследвания са били китайски търговски практики и субсидии на Европейския съюз за самолетната индустрия. Френският финансов министър Брюно льо Мер заяви през март, че въвеждането на 3-процентов данък върху реализираната във Франция печалба на големите интернет компании ще доведе до постъплението на 500 милиона евро годишно във френския бюджет, припомня \"Ройтерс\". Льо Мер изтъкна, че данъкът ще засегне около 30 компании, повечето от които са американски, но също така китайски, германски, испански, британски, а освен тях и една френска компания, както и няколко компании с френски произход, купени от чуждестранни компании. Данъкът ще засегне компании, които имат годишна печалба от поне 750 милиона евро от дигитален бизнес, включително и от реклами онлайн. Такива са \"Гугъл\", \"Фейсбук\", \"Епъл\", \"Амазон\". /БТА", "date": "2019.07.11", "title": "САЩ ще разследват френския план за облагане с данъци на технологични компании"}
{"url": "https://www.dnevnik.bg/politika/2019/07/11/3936930_valeri_simeonov_v_bulgariia_politikata_iazdi_biznesa/", "text": "Постоянно в обществото се насажда тезата, че бизнесът ще яхне политическия живот чрез подставени партии, на които ще плаща да защитават неговите интереси. В България не е така, тук политиката язди бизнеса.\" Тази теза изрази в сутрешния блок на БНТ лидерът на НФСБ и съпредседател на \"Обединени патриоти\" Валери Симеонов. \"Най-силните фигури са икономическите субекти\", смята той. Симеонов определи като \"формална промяна\"  отстраняването  на лидера на \"Атака\" Волен Сидеров от председателския пост на парламентарната група на \"Обединени патриоти\". \"Става въпрос за една формална промяна, която финализира един процес, който продължава вече две години. Реално няма съвместен общ живот в групата. Нормално и естествено беше да се опитаме да направим някакво оздравяване, да имаме общи позиции, с общи законопроекти, така че да направим тази група действаща парламентарна сила\", каза Симеонов. Начело на парламентарната група на \"Обединените патриоти\" застават Валентин Касабов от НФСБ и Искрен Веселинов от ВМРО, а \"Атака\" остава без ръководни постове в групата. Сидеров определи смяната като  нарушение на коалиционното споразумение . \"Надявам се следващия вторник \"Атака\" да са си взели поука и да дойдат на заседанието. Затова вчера научиха от председателя на Народното събрание за случилото се - просто на заседанието нямаше никой от тях\", каза Симеонов и добави, че не се е чувал с Волен Сидеров след решението. \"Истината е, че има сериозни проблеми. Те са показателни не само от отделните изявления, основно на лидера на \"Атака\", но и това, че много често в зала по един и същ законопроект, по един и същ въпрос се гласува противоречиво. Тази група, за съжаление не работи. Ще изнеса един факт, тъй като г-н Сидеров ни предизвиква. Направихме една справка за присъствието и гласуванията му в зала - до 14 февруари той е присъствал в пленарна зала 4% от времето на заседания\", каза Симеонов. Чуколов: Този мандат трябва да бъде завършен \"Мнението на \"Атака\" е, че този мандат трябва да бъде завършен. Програмата, която сме подписали с партия ГЕРБ, трябва да бъде завършена\" - това заяви в ефира на \"Нова телевизия\" Десислав Чуколов, зам.-председател на \"Атака\". \"Във вторник НФСБ и ВМРО хванаха коалиция \"Обединени патриоти\" и я строшиха в земята. Незаконно е\", заяви Чуколов в коментар на отстраняването на Сидеров от председателското място на парламентарната група на \"Обединени патриоти\". \"Всъщност те отменят коалиционното споразумение между \"Атака\", бледото копие на \"Атака\" и още по-бледото копие на \"Атака\". А всъщност какъв е проблемът за държавата? Те строшиха тази коалиция, а ГЕРБ са подписали споразумение с тази коалиция \", коментира Чуколов. По думите му от партия \"Атака\" не са били информиране за срещата във вторник.", "date": "2019.07.11", "title": "Валери Симеонов: В България политиката язди бизнеса"}
{"url": "https://www.dnevnik.bg/evropa/2019/07/11/3936931_es_obmislia_sankcii_sreshtu_turciia_zaradi_sondajite/", "text": "Страните членки на ЕС обсъдиха вчера възможни действия срещу Турция в отговор на  сондажните дейности на Анкара  край бреговете на Кипър, смятани от блока за незаконни, съобщава ДПА, цитирана от БТА. Членката на ЕС Република Кипър  призова блока да предприеме действия  срещу Турция, която неотдавна изпрати два сондажни кораба в район, който според Никозия е част от нейната изключителна икономическа зона и е богат на газови залежи. Според чернова на изявление на ЕС, видяна от \"Ройтерс\", блокът е готов да ограничи контактите и финансирането за Анкара. \"В светлината на продължаващите и нови незаконни сондажи от страна на Турция, (ЕС) решава да прекъсне преговорите по всеобхватно споразумение за въздушния транспорт и се съгласява да не провежда нови срещи от диалозите на високо ниво. Съветът подкрепа предложението на (Европейската комисия) да намали предприсъединителната помощ за Туриця за 2020 г. и кани Европейската инвестиционна банка да преразгледа кредитните си дейности в Турция\", се казва в изявлението. Според него ЕС ще е готов да въведе още ограничителни мерки срещу Турция, ако Анкара продължи със сондажите. Турция твърди, че действията й в Източното Средиземноморие са законни от гледна точка на международното право. Турският външен министър Мевлют Чавушоглу подчерта отново вчера, че кипърските турци са дали лиценз на турската държава за проучвания за природен газ. Представители на 28-те членки на ЕС обсъдиха списък от възможни мерки, заявиха европейски дипломати, цитирани от ДПА. Тези мерки включват замразяване на някои дипломатически канали с Анкара, орязване на еврофондове или санкции за отделни лица или отделни сектори на икономиката. Външните министри на ЕС може да се върнат към този въпрос на срещата си в понеделник, заяви източник от ЕС, пожелал да остане анонимен, съобщава ДПА. \"Няма да помогне, ако ЕС направи стъпка против нас. Ще предизвика обратна реакция\", заяви Чавушоглу пред репортери в Анкара. По думите му Турция има суверенно право да извършва сондажи. Турският външен министър каза, че Анкара е отворена за решение чрез диалог и \"конструктивен подход\", и предложи създаване на международна комисия за разрешаване на спора за разпределението на кипърските енергийни запаси. Турция също така смята, че ЕС е пристрастен в спора. \"Ясно е, че ЕС не може да играе ролята на безпристрастен посредник в разрешаването на кипърския въпрос\", посочи вчера Мевлют Чавушоглу и обвини блока, че фаворизира кипърските гърци. Брюксел отдавна призовава Анкара да спре сондажните работи край кипърските брегове. В понеделник върховният представител на ЕС по въпросите на външната политика и сигурността Федерика Могерини каза, че турските сондажи ще имат \"сериозни негативни последици\" за отношенията Турция - ЕС, но не навлезе в повече подробности, припомня ДПА. Турският кораб \"Фатих\" вече започна сондажи край западните брегове на Кипър. Втори кораб - \"Явуз\", пристигна край полуостров Карпасия и се очаква да започне скоро проучвания, обяви турското външно министерство. Според Анкара кипърските турци трябва да участват във вземането на решения как да се разпределят приходите от въглеводородните залежи. Експерти смятат, че край бреговете на Кипър има залежи от около 227 млрд. куб.м природен газ.' \"Провокативна стъпка\" В сряда Държавният департамент на САЩ призова Анкара да спре проучванията, като ги нарече \"провокативна стъпка, която увеличава напрежението в региона\". Израел и Египет също изразиха безпокойство от турските действия, допълва \"Ройтерс\". \"Израел следи със сериозна загриженост неотдавнашните стъпки, предприети от Турция във водите край североизточния кипърски бряг\", заяви говорителят на израелското външно министерство Емануел Нахшон и изрази пълна подкрепа за Кипър в упражняването на суверенните му права. В сряда египетското външно министерство заяви, че турските планове за сондажи \"представляват продължение на едностранните действия, които служат за увеличаване на напрежението в региона на Източното Средиземноморие\". Израел и Египет са сред източносредиземноморските държави, които се договориха тази година да създадат форум за създаване на регионален газов пазар и за намаляване на инфраструктурните разходи. Кипърският правителствен говорител Продромос Продрому заяви пред гръцката държавна телевизия: \"Република Кипър със сигурност няма да се откаже от суверенните си права и нашето правителство пуска в действие законовите и дипломатически средства, с които разполага.\" Островът е разделен от 1974 г. на международно признатата Република Кипър на юг и т.нар. Севернокипърска турска република на север, призната единствено от Турция. Република Кипър, която не е призната от Турция, стана член на ЕС през 2004 г., припомня ДПА.", "date": "2019.07.11", "title": "ЕС обмисля санкции срещу Турция заради сондажите за газ край Кипър (допълнена)"}
{"url": "https://www.dnevnik.bg/evropa/2019/07/11/3936933_durjavite_chlenki_iskat_bjudjet_na_es_ot_1531_mlrd/", "text": "Държавите - членки на ЕС, се споразумяха вчера да настояват за бюджет за 2020 г. от 153.1 милиарда евро - малко по-малко от разходите, предложени от Европейската комисия, информира ДПА. Преговорите по бюджета често са трудни, тъй като правителствата на ЕС обикновено се стремят да ограничат разходите, докато Европейският парламент се обявява за по-големи разходи. Очаква се законодателите на ЕС да постигнат съгласие по позицията си за преговорите през октомври. През юни Европейската комисията предложи бюджет за 2020 г. от 153.7 милиарда евро, което представлява годишно увеличение от 3.5 процента, за да бъдат изпълнени приоритетни задачи като растеж на икономиката, подобряване на положението на младежта, борбата с климатичните промени и гарантирането на сигурността. Бюджетът на държавите членки за 2020 г. представлява увеличение от 3.3 на сто на годишна база, за да се вземе предвид очакваното увеличение на плащанията, тъй като сегашният многогодишен бюджетен цикъл приключва. Целевите средства ще осигурят подкрепа за приоритетни области като растеж и работни места, действия в областта на климата и управление на миграцията, като същевременно се оставят резерви за непредвидени нужди, се посочва в изявление на правителствата на ЕС. По-голямата част от бюджета на Европейския съюз се връща към държавите членки, например под формата на земеделски субсидии или подкрепа за бедните региони, припомня ДПА. Цифрата, съгласувана от посланиците на ЕС, е определена като се приема, че Великобритания ще продължи да допринася за бюджета на ЕС до края на 2020 година въпреки планираното си излизане през октомври, уточни ДПА. /БТА", "date": "2019.07.11", "title": "Държавите членки искат бюджет на ЕС от 153.1 млрд. евро за 2020"}
{"url": "https://www.dnevnik.bg/bulgaria/2019/07/11/3935744_dnevnik_tursi_video_redaktor/", "text": "В \"Дневник\" не твърдим, че всичко вече е \"видео, видео, видео\", но знаем как с видео можеш да разказваш повече и различно. Затова за развитието на видеостратегията на медиата търсим редактор. Видеоредакторът ще отговаря за: - създаване на различни формати видеосъдържание - от вътрешни и външни екипи - куриране на видеосъдържание - организиране на процеса на работа, свързан с видеото в редакцията. Предлагаме предизвикателства, възможности за креативност и развитие, както и работа в професионален журналистически екип. - Имате опит като видеожурналист или продуцент на видеосъдържание (опитът в телевизия не е задължителен). - Имате опит като редактор. - Може да създадете или редактирате текст до ясно и кратко съдържание. - Английският е задължителен, а всеки друг език, който владеете, е плюс. - Оценяваме, ако сте активен и познавате как въздействат социалните мрежи. - Уменията за снимане и обработване на видео са предимство. \"Дневник\" ще се свърже само с кандидатите, одобрени след предварителния подбор.", "date": "2019.07.11", "title": "\"Дневник\" търси видеоредактор"}
{"url": "https://www.dnevnik.bg/politika/2019/07/11/3937029_do_kraia_na_juli_shte_e_izvesten_sustavut_na_etichnata/", "text": "Все още не е сформирана етичната комисия на ГЕРБ, това ще стане до края на юли, обяви в интервю за Би Ти Ви вицепремиерът Томислав Дончев. Идеята е нейните членове да са трима или петима и да има скромен технически персонал за приемане на сигналите, уточни той. Според Дончев членовете на етичната комисия трябва да са опитни, но още по-важно е да са с отлична репутация. От ГЕРБ са решили да приемат и анонимни сигнали. До момента - още преди създаването на комисията, са постъпили над 10 сигнала, като повечето са срещу кметове, информира още вицепремиерът. Това не е учудващо, защото наближават местни избори, уточни той. За сигналите на Яне Янев срещу кмета на Сандански Кирил Котев той коментира, че данните изглеждат смущаващи и има подозрения за конфликт на интереси. Решение по този казус се очаква до седмица. Партията може единствено да свали доверието от съответния кмет, уточни Дончев. Вицепремиерът коментира и предложението за отказ от машинно гласуване на местните избори. Той обясни, че предложението на ГЕРБ е дошло в резултат от писмено становище от Централната избирателна комисия (ЦИК) и \"Информационно обслужване\", че заради машинното гласуване има риск за адекватното провеждане на предстоящия местен вот наесен. Това са най-сложните избори, напомни Дончев. Ако България премине изцяло на машинно гласуване, трябва да си произведе машините, смята още вицепремиерът.", "date": "2019.07.11", "title": "До края на юли ще е известен съставът на етичната комисия на ГЕРБ, каза Томислав Дончев"}
{"url": "https://www.dnevnik.bg/evropa/2019/07/11/3936934_daniia_globiava_vodachi_na_elektricheski_trotinetki/", "text": "На най-малко 30 души в датската столица са били предявени обвинения за каране на електрическа тротинетка под въздействието на алкохол или наркотици. Това е част от кампания, целяща да покаже, че правилата за движение по пътищата в Дания се отнасят и за тротинетките, съобщи вчера копенхагенската полиция, цитирана от \"Асошиейтед прес\". Началникът на столичната пътна полиция Хенинг Педерсен каза, че през последните няколко дни 26 души са били глобени, че карат тротинетка със съдържание на алкохол в кръвта над допустимото. Други четирима водачи на такива возила са санкционирани заради наличие на наркотици в организма. Пътните полицаи изчакват резултатите от кръвните тестове, преди да наложат глобата. За първо провинение тя е 2 хил. датски крони (около 300 долара), а за второ - двойно по-голяма. Датското пътно законодателство се прилага и за водачите на тротинетки - тоест допустимото съдържание на алкохол в кръвта е еднакво за автомобили и другите видове превозни средства. Педерсен каза още, че водачи на тротинетки биват глобявани, ако карат по тротоари и пешеходни зони, и че те трябва да спазват правилата, валидни за велосипедистите. Модата на електрическите тротинетки \"зарази\" градовете по света от една година насам. Тя е част от своеобразна революция за микромобилност, в която потребителите наемат тротинетки за придвижване на малки разстояния. /БТА", "date": "2019.07.11", "title": "Дания глобява водачи на електрически тротинетки, употребили алкохол или наркотици"}
{"url": "https://www.dnevnik.bg/evropa/2019/07/11/3936939_germanskiiat_zakon_za_ravno_zaplashtane_na_dvata_pola/", "text": "Германският закон за равно заплащане за мъжете и жените се е прилагал в незначителна степен през изминалите две години след приемането му, предаде ДПА. Малко служители са се възползвали от възможността да сравнят заплатата си с колегите си от другия пол, както позволява законът. Това сочи оценката на германското правителство, която кабинетът обсъжда вчера и с която ДПА се е запознала предварително. Според доклада само 4 процента от служителите в по-големите компании са поискали такова сравнение на заплащането. В същото време 45 процента от компаниите с над 200 служители, участвали в проучването, са преразгледали доброволно структурите си. Законът за прозрачност на възнагражденията целеше да помогне за преодоляване на разликата в заплащането между мъжете и жените. Работодателите трябва да обяснят при поискване по какви критерии и колко плащат на служители, които вършат сходна работа. Законът обаче се прилага само за компании с поне 200 служители и ако поне 6 колеги от противоположния пол имат сходни задължения с вносителя на молбата. Законът и възможностите, които той дава, все още не са добре познати, отбелязва в доклада министерството по въпросите на семейството, възрастните хора, жените и младежта. Това трябва да се промени чрез целенасочена информация според министерството. /БТА", "date": "2019.07.11", "title": "Германският закон за равно заплащане на двата пола не е оказал голямо влияние"}
{"url": "https://www.dnevnik.bg/kultura/2019/07/11/3936715_horata_za_spektakula_caged_-_ogledalo_na_sobstvenite/", "text": "Танцовата продукция Caged е определяна от нейния създател, корейския хореограф Пансън Ким, като \"огледало на собствените ни увреждания\", a за да разберем какво стои зад това определение, малко преди световната й премиера на 7 септември в Пловдив, организаторите ни предлагат по-близък поглед към българско-корейския екип, който стои зад него.  В спектакъла под различна форма участват няколко български артисти. С музикално изпълнение се включва Павел Терзийски, кукловоди са Стефан Димитров и Полина Христова, сценографията е на Никола Тороманов, с дизайна на куклите и маските се занимава Мариета Голомехова, а композитор и озвучител е Емилиян Гацов. Към техния труд се присъединяват и танцьорите от Gaya Dance Company, Корея - Бонг Су Ким, Йонгджун Шин и Джийон Янг. Светлинният дизайн пък е поверен на Каролин Вандам от Франция. Сливайки танц, музика и куклен театър, Caged отвежда публиката в света на трима персонажи и техните страхове, които превземат съзнанието и умовете им. На сцената страховете оживяват като танцуващи реални и нереални същества и докато героите отделят безкрайно огромно количество психологическа енергия, борейки с \"демоните\" си, те се материализират в нова действителност. Така спектакълът прави опит да напомни, че макар и заклещени в собствените си страхове, хората могат да откриват изхода от тях - като ги оставят да преминат през човека, вместо да бъдат затворени вътре в него. Като съзнанието се отвори и му бъде позволено да бъде истински щастливо.  На въпроса какво интересно да очакваме от Caged всеки от замесените в неговата подготовка отговаря различно. Джаз вокалистът Павел Терзийски предупреждава да очакваме \"висок полет и дълбоко потапяне\". Кукловодът Полина Христова пък споделя: \"Човешката душа няма години, пол или раса. Тя има копнеж. Да бъде свободна\", и допълва, че й е интересно да разбере дали на премиерата на 7 септември ще успеем \"да пуснем душите си от клетката\".  Нейният колега Стефан Димитров пък намира за интересен обмена между различните направления в сценичните изкуства, както и съвместната работа с изключителните професионалисти от Южна Корея.\"  За танцьора Йонгджун Шин той е като \"капан, подобен на черна дупка\". Неговият колега Бон Су Ким пък отбелязва как Caged е повлиял на ежедневието му, \"което беше като на видеолента - а смътните ми страхове кристализираха в реалност\". Работата си по дизайна на куклите и маските Мариета Голомехова коментира така: \"Човешката кожа е еластична, тя може да сменя цвета, формата си. Може да променя външността ни, но не може да изпълва със съдържание. Отливайки тези силиконови кожи толкова близки до реалните, всеки път си мислех колко е уязвимо съдържанието. Колко много усилия се полагат да извадим отпечатъка на своята външност, за да се видим, да се познаем, да се отгатнем...\" Хората зад проекта  CAGED е първата творба на неговата компания. Пансън Ким се занимава със съвременен танц още от дете и завършва Националния университет по изкуства в Корея (K-Arts) в Сеул. Развива международна кариера като танцьор в продукции на Жан-Клод Галота, Изток Ковач, Исмаел Иво, Laboratory Dance Project, Мина Ю и други. От 2010 година е хореограф на редица съвременни танцови спектакли с международно признание.  Джийон Янг следва съвременен танц в Националния университет по изкуства в Корея (K-Arts), а след това се присъединява към танцова компания LDP в Южна Корея. Участвала е в проекти на Art Project Bora и е танцувала на международни сцени по целия свят, включително в Швейцария, Мексико, Германия, Испания, Франция, Финландия, Щатите и Индонезия.  Бонг Су Ким е танцьор и хореограф, базиран в Сеул, Южна Корея. След като завършва специалност съвременен танц в Националния университет по изкуства в Корея (K-Arts), Ким започва да танцува за множество компании както в Корея, така и навън. В момента е основният хореограф в колектива Ubuntu и член на креативната група mover.  Йонгджун Шин е танцьор от корейски произход, базиран във Франция. Той е част от танцовата компания Theater Bielefeld, a преди това също е бил част от LDP в Южна Корея. Участва в редица международни продукции, а също така и преподава танц в Училището по изкуства в Лозана. Павел Терзийски е уникален джаз вокалист, който използва и импровизира с разнообразни вокални техники. През последното десетилетие участва в множество солови и групови проекти с някои от най-големите имена, част от българската ъндърграунд джаз сцена - Антони Дончев, Росен Захариев, Arable Karajan и вече е познат на част от публиката в Германия, Великобритания, Австрия, Норвегия и Холандия. Емилиян Гацов живее и работи в цяла Европа. Гацов създава и музикалната среда за голяма част от спектаклите на Иво Димчев. Автор e на музиката на повече от 70 театрални постановки, танцови спектакли и филмови продукции. Сътрудничи с популярни български режисьори като Мариус Куркински, Десислава Шпатова, Касиел Ноа Ашер и други. Няколко пъти е номиниран за \"Икар\" и \"Аскеер\" в категорията за авторска музика и печели \"Икар\" за \"Психоза 4:48\" на Десислава Шпатова. Автор е и на музиката на множество танцови проекти на формации като NOMAD Dance Academy, балет \"Арабеск\", Brain Store Project и други.  Полина Христова се изявява на различни сцени в българския куклен театър от 1993 г. Завършва НАТФИЗ в специалност актьорско майсторство за куклен театър в класа на проф. Жени Пашова. Полина има редица награди от фестивали за куклен театър в България, Холандия, Сърбия и Хърватия. Стефан Димитров е български театрален и филмов артист и кукловод. Новаторският му стил се радва на популярност и престижни награди от 2013 година. Стефан има развит усет към детайлите в интеракцията си с предмети и други материали, включително кукли, като използва естествен подход и разширява границите на традиционното кукловодство.  Мариета Голомехова започва кариерата си като актриса, развивайки широка палитра от умения и богат визуален речник, които след това обогатяват цялата ѝ кариера като театрална и филмова актриса. От 1995 година се занимава с дизайн на декори, кукли, костюми и създава сложни картини, които впоследствие се използват в известни постановки в София. Мариета Голомехова стои зад сценографията на някои от успешните проекти на известния режисьор Веселка Кунчева. Работата ѝ е известна във Франция, Япония, Белгия, Чешката република, Сърбия.  Никола Тороманов е носител на 6 награди \"Аскеер\", 3 награди \"Икар\" и множество признания както в България, така и зад граница. Основен фокус на творческата му дейност е да намира визуални решения и да ги представя в различни формати, включително изложби. Заедно с писателя Георги Господинов той е съавтор на книгата \"Вечната муха\" – комикс, който показва как историята може да бъде разказана през погледа на една муха. Работил е и върху продукции от сферата на съвременните изпълнителски изкуства в България, Германия, Русия, Турция и други държави. Каролин Вандам живее и работи във Франция, а през последните 15 години е участвала като асистент на някои от големите театрални режисьори в страната. Започва да създава изцяло собствени светлинни дизайни през 2008 г. с филма La Maison Tellier на френската режисьорка Елизабет Рапно. Работила е по светлинния дизайн на различни театрални и оперни продукции като \"Севилският бръснар\" от Джоакино Росини, \"Така правят всички жени\" (Cosi fan tutte) и \"Дон Жуан\" от Моцарт. От 2015 г. тя работи върху адаптирани пиеси, една от които е по новелата \"Коледни песни\" на Чарлз Дикенс. Виктория Костова работи в сферата на културата от няколко години, била е част към OpenArts Foundation, ОСАИК \"36 маймуни\", \"Червената къща - център за култура и дебати\", \"Фондация Елизабет Костова\", \"Гьоте институт\" и Фондация ЕДНО. Интересува се от форум театър, контактна импровизация и различни визуални изкуства и в момента следва журналистика в СУ \"Св. Климент Охридски\". Има опит в работата с различни неправителствени организации с обучителни и социални цели.", "date": "2019.07.11", "title": "Кой прави спектакъла Caged - \"огледало на собствените ни увреждания\""}
{"url": "https://www.dnevnik.bg/evropa/2019/07/11/3937004_zelenite_ne_podkrepiat_fon_der_laien_za_predsedatel_na/", "text": "Германският министър на отбраната Урсула фон дер Лайен опита да спечели подкрепата на евродепутатите за кандидатурата си за председател на Европейската комисия, но  обещанията й  за борба с климатичните промени не бяха достатъчни за депутатите от групата на Зелените, които заявиха, че ще гласуват против нея, предаде \"Ройтерс\". Малко по-късно и групата Европейска обединена левица зае същата позиция. Двете заедно разполагат с общо 115 гласа в Европейския парламент. Фон дер Лайен може все пак да получи подкрепата на парламента следващата седмица, но след решението на Зелените ще трябва да разчита повече на националистите в Източна Европа, които харесват твърдата й позиция спрямо Русия, коментира агенцията. Тя бе \"уклончива във всичките си отговори; ние не я познаваме\", коментира Бас Ейкхаут, холандски евродепутат от Зелените. По думите му не е ясно какво конкретно ще прави тя. \"Не чухме никакво конкретно предложение, било то за върховенството на закона или за климата\", заяви съпредседателят на групата Ска Келер, цитирана от \"Политико\". \"Бяхме избрани с мандат за промяна и не виждаме как ще бъде възможна промяна с този кандидат\", допълни Келер, чиято група постигна най-добрия си изборен резултат на вота за Европейски парламент през май. Миналата седмица след продължили рекордно дълго време разговори  лидерите на ЕС се обединиха  около пакет номинации за висшите постове на блока. Ако бъде одобрена от европарламента, Фон дер Лайен ще стане първата жена, председател на еврокомисията. Загубата на гласовете на Зелените, които имат 74 от 751 места в силно фрагментирания Европейски парламент, прави подкрепата на лявоцентристите за номинацията й ключова. Те все още не са решили дали ще гласуват за Фон дер Лайен, която изненадващо стана кандидат на дясноцентристката Европейска народна партия и бе предпочетена от лидерите вместо водещия кандидат на социалистите Франс Тимерманс. Фон дер Лайен се нуждае от абсолютно мнозинство (376 гласа), за да бъде утвърдена на поста. В първите си публични коментари след номинирането й тя каза: \"ЕС е основан на принципи. Това е основата – зачитане на върховенството на закона\". Добави, че е изключително важно да се подкрепи конкурентоспособността на икономиката на ЕС. Въпреки скептицизма на Зелените тя напълно подкрепи предложението ЕС да е въглеродно неутрален до 2050 г. По думите й ЕС освен това трябва да напредне в реформите на единния пазар, да инвестира в общи отбранителни способности и \"да стане по-настъпателен\" в позицията си към САЩ. По време на изказването си шейсетгодишната майка на седем деца говори на английски, френски и немски език. Изказа се и в подкрепа на разширяването на еврозоната и на Шенген, ако страните изпълняват критериите. Според нея ЕС трябва да е готов да приеме Западните Балкани. Обеща да бъде по-твърда за върховенството на закона от отиващата си комисия и да реформира системата за предоставяне на убежище. Изрази надежда, че Великобритания няма да напусне блока, като все пак подчерта, че \"Обединеното кралство трябва да реши своята част от нещата за Брекзит\", имайки предвид липсата на яснота от Лондон какъв вид бъдещи отношения иска с ЕС. Добави, че е от ключово значение \"разводът\" да не отравя шансовете за добро бъдещо сътрудничество между блока и Лондон. Засега Фон дер Лайен може да разчита на ЕНП, която има 182 места, и вероятно на либералите, които разполагат със 108 евродепутати, но й е необходима още подкрепа. Ако бъде одобрена, тя каза, че иска баланс между половете в еврокомисията. Тимерманс, който е холандец, ще бъде пръв зам.-председател заедно с датчанката Маргрете Вестагер от групата на либералите, която също бе кандидат за председател на институцията. Ако европарламентът отхвърли номинацията на Фон дер Лайен, държавите членки ще имат 30 дена да предложат нов кандидат. И социалистите са скептични Ираче Гарсия, председателят на групата на социалистите, която се срещна с Фон дер Лайен сутринта, каза: \"Не получихме достатъчно отговори, така че ще запишем исканията си и ще я оценим според отговорите, които получим\", предаде EurActiv. В Германия социалистите, които са коалиционни партньори на Ангела Меркел, също бяха критични. Бившият правосъден министър и настоящ евродепутат Катарина Барли каза пред репортери, че я познава много добре лично, но не знае какви са идеите й за Европа. Дачиан Чолош, лидер на центристката \"Обнови Европа\", определи срещата като \"много добър дебат\" и неговата група изглеждаше в по-голяма степен готова да подкрепи номинацията на Фон дер Лайен. Той обаче подчерта, че одобрението му ще зависи от това дали тя иска да отговори на исканията им: провеждане на конференция за бъдещето на Европа, разрешаване на транснационални листи на бъдещи евроизбори, подкрепа за нов механизъм за върховенство на закона и назначаване на Вестагер за зам.-председател на ЕК (което Фон дер Лайен обеща да направи). Наясно с недоволството сред политическите семейства, които настояваха някой от техните кандидати да наследи Жан-Клод Юнкер, Фон дер Лайен обеща да запази процеса с водещите кандидати за следващите евроизбори. Обяви освен това, че би отстъпила известна законодателна инициатива (която принадлежи на еврокомисията според договорите на ЕС) на Европейския парламент. Не успя обаче да представи ясна програма за следващите пет години, което не е изненадващо, предвид че не участваше в кампанията за евроизборите и до миналата седмица бе министър на отбраната на Германия.", "date": "2019.07.11", "title": "Зелените и левицата не подкрепят Фон дер Лайен за председател на еврокомисията"}
{"url": "https://www.dnevnik.bg/detski_dnevnik/2019/07/11/3936782_rezultatite_ot_purvoto_klasirane_sled_7_klas_veche_sa/", "text": "Резултатите от първия етап на класирането за професионални и профилирани училища с прием след 7 клас вече са достъпни онлайн. Учениците могат да проверят резултатите си с входящ номер и код за достъп на  https://priem.mon.bg/ Учениците могат да се запишат в училищата, в които са приети, до 16 юли. Ако ученик желае да участва на второ класиране, подава заявление в училището, в което е класиран на първо класиране. Срокът е същият. Второто класиране ще бъде обявено до 18 юли.", "date": "2019.07.11", "title": "Резултатите от първото класиране след 7 клас вече са достъпни онлайн"}
{"url": "https://www.dnevnik.bg/sport/2019/07/11/3937001_fotogaleriia_praznichniiat_parad_na_svetovnite/", "text": "С парад и церемония пред кметството на Ню Йорк женският футболен отбор на САЩ отпразнува световната си титла.   и останаха на върха в женския футбол. Титлата е четвърта в историята на отбора.", "date": "2019.07.11", "title": "Фотогалерия: Парадът на световните шампионки по футбол от САЩ"}
{"url": "https://www.dnevnik.bg/photos/2019/07/11/3936971_fotogaleriia_sled_buriata_na_halkidiki/", "text": "Шестима чужденци, сред които две деца, са загинали в буря, която връхлетя гръцкия полуостров Халкидики. Над сто души са ранени.", "date": "2019.07.11", "title": "Фотогалерия: След бурята на Халкидики"}
{"url": "https://www.dnevnik.bg/politika/2019/07/11/3937026_parlamentut_zabrani_nargiletata_na_nepulnoletni_no_ne/", "text": "Парламентът забрани на непълнолетни да употребяват наргилета и да купуват тютюневи изделия за тях, но отхвърли въвеждането на забрана за пушене на наргиле на закрито. Това стана с промени в Закона за здравето, предложени от лидера на НФСБ Валери Симеонов. В преходните заключителни разпоредби на закона се забранява продажбата на деца на всякакъв вид тютюневи изделия, включително модерните продукти, при които се пуши тютюн с изпарител. Това, че забраната за пушене на наргиле на закрито не бе приета, предизвика недоволството на НФСБ и Валери Симеонов, който каза, че е изключително неудовлетворен, защото не са приети всичките им текстове. Според него пушенето на наргиле се е превърнало в опасна мода, при която деца и ученици с одобрението на родителите провеждат рождени дни в наргиле барове, а никой не може да гарантира съдържанието на смесите за пушене. Въздържахме се да подкрепим тотална забрана за наргилета в закрити помещения, защото това крие риск страната ни да бъде наказана заради липсата на процедура по нотификация, коментира след гласуването председателят на парламентарната група на ГЕРБ Даниела Дариткова във връзка с промените в Закона за здравето. \"Опитах се да им обясня, че процедура, свързана с всякакви ограничителни мерки за тютюн и свързани с тях изделия, изисква съгласно договора за функциониране на ЕС и всички други правила процедура по нотификация съгласно директивата на тютюна. Така внесен от народни представители, законопроектът не беше нотифициран, защото народните представители нямат право на нотификационна процедура\", обясни Дариткова. Според нея приемането на ограничение без нотификация от ЕС крие риск по процедура по наказание на България. Глобата, в случай че започне наказателна процедура срещу България, би била 839 хил. евро. Дариткова обясни, че според Закона за здравето санкциониращите органи, които трябва да следят за спазването на забраните, са районните здравни инспекции. Те наблюдават да се спазва забраната за пушене в закрити и други обществени места. Дариткова призна: \"На този етап има леко затруднение да се санкционират собствениците на заведения, които са допуснали да се пуши на територията им.\" Досегашната санкция за нарушителите се запазва, като се въвежда нова за тези, които допуснали пушене на територията на забранено място според закона.", "date": "2019.07.11", "title": "Парламентът забрани наргилета на непълнолетни и не ограничи пушенето на закрито"}
{"url": "https://www.dnevnik.bg/sviat/2019/07/11/3937051_tri_iranski_koraba_sa_opitali_da_blokirat_britanski/", "text": "Три ирански плавателни съда са се опитали да блокират преминаването на танкера за суров петрол \"Бритиш херитидж\" през Ормузкия проток, заяви днес говорител на британското правителство. \"Корабът \"Монтроуз\" от британския Кралски военноморски флот бе принуден да заеме позиция между иранските кораби и \"Бритиш херитидж\" и да отправи вербални предупреждения към иранските съдове, които след това се отстраниха. Силно сме обезпокоени от това действие и продължаваме да призоваваме иранските власти да деескалират ситуацията в региона\", гласи изявлението на британския официален представител, цитирано от \"Ройтерс\". Иранските \"Гвардейци на ислямската революция\" днес отрекоха информацията, разпространена първо от американски медии, предаде иранската агенция \"Фарс\", цитирана от \"Ройтерс\". Великобритания задържа миналата седмица  ирански петролен танкер в Гибралтар  по подозрения, че нарушава санкциите срещу Сирия. Този ход доведе до дипломатически спор между Великобритания и Иран, като Техеран привика британския посланик. Това се случи на фона на засилващото се напрежение по отношение на превоза на петрол в Персийския залив и кризата около иранското ядрено споразумение. Генерал Джоузеф Дънфорд, председател на Съвета на началник-щабовете на въоръжените сили на САЩ, заяви във вторник, че Съединените щати преговарят с голям брой страни с цел да установят дали е възможно създаването на коалиция, която да гарантира свободата на преминаването на плавателни съдове както през  Ормузкия проток , така и през протока Баб ел Мандеб. Вашингтон обвинява Техеран, че стои зад серия от скорошни атаки срещу търговски кораби в близост до Ормузкия проток, отбелязва ДПА./ БТА", "date": "2019.07.11", "title": "Три ирански кораба са опитали да блокират британски танкер в Ормузкия проток"}
{"url": "https://www.dnevnik.bg/kultura/2019/07/11/3936533_kude_da_gledame_kino_na_otkrito_v_toplite_letni_vecheri/", "text": "В София От 5 години  обикаля столичните квартали, като превръща междублоковите пространства в кина на открито и представя на зрителите едни от последните български игрални, документални и късометражни филми.  лятното кино отново тръгва на обиколка из 10 софийски квартала, част от които ще бъдат \"Света Троица\", \"Младост\" и \"Хиподрума\". В програмата присъстват филмите \"Ага\" на режисьора Милко Лазаров, който през 2018 г. взе награда за \"Най-добър филм\" на фестивала в Кайро, \"Формулата на Тео\" по режисура на Николай Василев, представящ необикновената история на един учител по физика, и филмът на Чавдар Живков и Александър Смолянов \"Малко късмет за по-късно\", чийто сюжет е посветен на събитията около живота на двама боксьори. Началото на прожекциите ще бъде в 20:45 ч., а входът ще е свободен. За да разберете дали вашият квартал е в списъка на \"Блок кино\" за тази година, може да проверите  тук . Ако се окажете в него, имате възможността да дадете предложение кое място ще бъде най-подходящо да се превърне в лятно кино. Вижте повече  тук . За любителите на топлите вечери   започна своите летни прожекции на открито през юни. От понеделник до неделя програмата на \"Кинодвор\" предлага селекция от различни филми във всяка от вечерите, а прожекциите са от 21.45 ч. в двора на културния център. Билетите се продават на място, като актуалната програма до края на лятото може да следите на сайта  тук . е инициатива на  , чиято градина се превръща в кино под открито небе. Прожекцията на филмите е само в неделя, като следващата възможна дата е 21 юли с начален час 21 ч. Тогава ще бъде представен филмът \"Изключителният: Моят Годар\" на режисьора Мишел Азанависиюс. Входът за всички прожекции е свободен. Инициативата ще продължи до началото на септември, а пълната програма може да видите  тук . За втора година в края на юни   ще се превърне в лятно кино, което ще продължи до 31 август. Филмите се прожектират всяка събота от 21.30 ч., а входът е свободен. В рамките на инициативата ще бъдат представени 9 пълнометражни и 5 късометражни филма, като в програмата присъстват \"Стъпки в пясъка\" на Ивайло Христов, \"Летовници\" по режисурата на Ивайло Пенчев и \"Снимка с Юки\" на Лъчезар Аврамов. Повече за програмата може да прочетете  тук .  В Пловдив  ще имат възможността да посетят кино на открито в някой от парковете на града. \"Младежки хълм\" в Стария град, \"Лаута\" и парка на Гребната база са само част от местата, където организаторите на са подготвили да прожектират филми от европейското и българското кино. В програмата присъстват френският филм \"Чувствам се добре\" на режисьорите Беноа Делепин, Гюстав Керверн, италианската комедия \"Фамилна къща\" по режисура на Аугусто Форнари, както и \"Вездесъщият\" на Илиян Джевелеков. Всички филми са с вход свободен с начален час 21.30 и е желателно да си вземете нещо за сядане. Пълната програма може да разгледате  тук . Край морето След като пътуващото  на \"София филм фест\" мина през Поморие, морската му обиколка продължава на летните естради в Синеморец и Китен Прожекциите ще бъдат от 21.30 ч., а билетите ще са на цени между 6 и 8 лв. Пълната програма може да проверите  тук.", "date": "2019.07.11", "title": "Къде може да се гледа кино на открито в топлите летни вечери"}
{"url": "https://www.dnevnik.bg/video/2019/07/11/3937076_video_raketa_na_arianaspace_padna_s_shpionski_sputnik/", "text": "Стартът на ракетата Vega с разузнавателен спътник на Обединените арабски емирства завърши с провал две минути след изстрелването от Куру във Френска Гвиана. Стартът със сателита Falcon Eye 1 бе отлаган няколко пъти от първата дата 5 юли. Първоначално от Arianespace обявиха, че ракетата се е отклонила от траекторията, но малко по-късно потвърдиха, че спътникът е безвъзвратно изгубен. Люс Фабреже, изпълнителен президент за мисиите и покупките на базираната във Франция компания, поднесе три пъти най-дълбоки извинения на ОАЕ и на клиентите. Falcon Eye 1 трябваше да предоставя снимки и за търговски цели. Договорът с ОАЕ предвижда изстрелване на още един такъв спътник, разработван от Airbus Defence and Space и Thales Alenia Space. Vega е лека ракета, разработвана от Европейската космическа агенция съвместно от 1998 г. с Италианската космическа агенция. Първият ѝ старт бе през 2012 г. от космодрума Куру.", "date": "2019.07.11", "title": "Видео: Ракета на Arianaspace падна с шпионски спътник на ОАЕ"}
{"url": "https://www.dnevnik.bg/bulgaria/2019/07/11/3937006_igoria_ot_umishlen_pojar_avtomobilut_na_velislav/", "text": "Тази вечер добри хора подпалиха колата ми.\" С това кратко съобщение във \"Фейсбук\", придружено със снимка на пламъци, скулпторът Велислав Минеков, известен с острите си публични критики към властта, информира, че снощи е бил подпален автомобилът му, паркиран пред жилището му в столичния квартал \"Изток\". Случилото се предизвика лавина от коментари в социалните мрежи, като преобладаващото мнение беше, че пожарът е умишлен и представлява заплаха срещу Минеков. МВР официално съобщи за случилото се в бюлетина около обяд, а пред \"Дневник\" от ведомството заявиха, че целта на наказателната акция е бил друг автомобил, а колата на скулптура е пламнала, тъй като се намирала вблизост.", "date": "2019.07.11", "title": "Колата на Велислав Минеков е била подпалена, според МВР целта бил друг автомобил"}
{"url": "https://www.dnevnik.bg/bulgaria/2019/07/11/3937085_deloto_sreshtu_evgeni_krusev_za_remonta_na_graf/", "text": "Делото срещу бившия заместник-кмет по транспорта в Столичната община Евгени Крусев за ремонта на ул. \"Граф Игнатиев\" започва с разпит на свидетели на 30 септември в специализирания наказателен съд. Той е обвинен за нарушаване на Закона за обществени поръчки и ощетяване на Столичната община с 919 863.55 лв., като с действията си е облагодетелствал \"Джи Пи груп\". Според обвинението в периода от 27 юни 2018 г. до 5 декември 2018 г. в качеството си на длъжностно лице, заемащо отговорно служебно положение, той е нарушил служебните си задължения по Закона за обществените поръчки, както и задълженията, възложени му със заповед на кмета. Крусев е предприел действия за съществено изменение на сключения договор с \"Джи Пи груп\" АД за обществена поръчка и така набавил облага за фирмата, а Столичната община била ощетена, твърдят от прокуратурата. На днешното разпоредително заседание съдът не намери основание делото да бъде върнато на прокуратурата и прецени, че не са допуснати нарушения, които нарушават правата на Крусев. Съдът потвърди мярката му за неотклонение \"подписка\".", "date": "2019.07.11", "title": "Делото срещу Евгени Крусев за ремонта на \"Граф Игнатиев\" започна в специализирания съд"}
{"url": "https://www.dnevnik.bg/video/2019/07/11/3937082_video_pojar_izbuhna_v_elektrocentrala_v_moskva/", "text": "Пожар избухна в електроцентрала в Москва, съобщи агенция ТАСС, позовавайки се на свой източник. Става въпрос за ТЕЦ-27 \"Северная\" до град Митишчи. Свидетел, цитиран от РИА, казва, че пламъците достигат 50 метра. На място има повече от 10 пожарни коли. Има опасност огънят да се разпространи към съседна сграда в строеж. Според губернатора на Московска област Андрей Воробьов ситуацията е под личния му контрол и няма пострадали. По-късно ТАСС съобщи за седем ранени, позовайки се на източника си. Според него пострадалите имат изгаряния от първа и втора степен.", "date": "2019.07.11", "title": "Видео: Пожар избухна в електроцентрала в Москва"}
{"url": "https://www.dnevnik.bg/sport/2019/07/11/3936985_bulgarskoto_futbolno_purvenstvo_stana_efbet_liga/", "text": "Българското футболно първенство, което досега носеше името Първа професионална лига, вече ще се казва efbet Лига. Това стана ясно след пресконференция преди началото на новия сезон и обявяване на партньорството с букмейкърската компания. Шампионатът започва в петък. Не се разкриват параметри по договора между \"Футбол про медия\" и хазартната компания, освен срока на партньорството, което е за две години. \"Футбол про медия\" се възползва от клауза в договора си с футболния съюз. Ние не правим никакви проблеми какви компании са спонсори по стадионите. До момента ни липсваше голям спонсор, като това вече е факт\", каза ръководителят на фирмата собственик на телевизионните права \"Футбол про медия\" Атанас Караиванов. Новият спонсор на първенството обяви, че ще се стреми да \"подобри общата визуална идентичност на първенството и като цяло на футбола в България\". Желанието е да се привлече и по-младата аудитория, която обича футбола. Шампионатът години наред беше известен като \"А\" група, но след промяната на формата през 2016 г. беше прекръстен на Първа лига. До момента българското първенство нямаше генерален спонсор. \"Ефбет\" е най-големият онлайн букмейкър в България и е свързван с бизнесмена Васил Божков. Компанията се ръководи от Цветомир Найденов, който е син на дясната ръка на Божков от създаването на \"Еврофутбол\" Стефан Найденов. Българското първенство е шампионатът с  най-много спонсори от хазартния сектор в Европа , показа проучване в началото на годината. Логото на компанията \"Ефбет\" е на екипите на част от елитните клубове: \"Лудогорец\", \"Витоша\" и \"Локомотив\" (Пловдив). Доскоро и на \"Левски\", но преди няколко дни сините  смениха \"Ефбет\" с \"Национална лотария\" . \"Това не е прецедент в Европа. Има го в Румъния и Чехия, както и в много други страни. Няма нищо скрито-покрито. Нашите средства ще бъдат разпределени и ще помагат за развитието на клубовете. Целта е да направим по-добър продукт, заедно с партньорите от \"Нова телевизия\", каза маркетинговият директор на \"Ефбет\" Емил Кънев. Според него няма конфликт на интереси заради това, че \"Ефбет\" спонсорира част от клубовете и е свързвана с Васил Божков. \"За нас е хубаво, че ние повлякохме крак и дръпнахме другите компании да спонсорират българските клубове, както се случи с \"Левски\".", "date": "2019.07.11", "title": "Компания, свързана с Васил Божков, вече спонсорира и футболното първенство"}
{"url": "https://www.dnevnik.bg/sviat/2019/07/11/3937101_niama_postradali_bulgari_v_gurciia_suobshti_vunshnoto/", "text": "Няма пострадали българи в бурята в Гърция, съобщи Министерството на външните работи. Към момента в генералното консулство в Солун няма постъпили сигнали за бедстващи или пострадали български граждани. Получен е един сигнал през нощта от българска гражданка, намираща се на Ситония (втория ръкав на Халкидики), в който е съобщила, че помещението, в което се намира, е наводнено и планира да изчака преминаването на бурята в автомобила си. Електрозахранването е било прекъснато на първия ръкав в селата Потидия, Певкохори и Полихоро, както и на втория ръкав в с. Вурвури.", "date": "2019.07.11", "title": "Няма пострадали българи в Гърция, съобщи външното министерство"}
{"url": "https://www.dnevnik.bg/biznes/imoti/2019/07/11/3937105_propteh_ili_kak_tehnologiite_mogat_da_preoburnat/", "text": "Вкарването на технологиите в сферата на недвижимите имоти може да направи имотния пазар в България по-прозрачен, като едновременно улесни и работещите на него, и ползващите го. Те могат буквално да преобърнат пазара. Това виждане кара работещия в сферата на имотите повече от 13 години Георги Павлов да създаде българското проптех (proptech) общество, което представи днес. В световен мащаб този бизнес се развива от около 4 години, като през миналата година инвестициите в него са 9.6 млрд. долара. Павлов дефинира проптех като набор от технологии, които променят начина, по който купуват, продават и управляват имотите. \"Той започва от софтуер за домоуправители, какъвто вече има и у нас, и достига до автоматична данъчна оценка на цели бизнес сгради\", допълва бившият изпълнителен директор на холдинга от компании, работещ в сферата на недвижимите имоти, AG Capital. 30 български стартъпи търсят решения От началото на годината започва работа по създаването на българското проптех общество и с изненада открива, че в България има повече от 30 стартъп компании, чиято дейност е посветена на въвеждането на технологиите в имотния пазар. Амбицията му е да ги свърже с реалните бъдещи ползватели на техните продукти от работещите на пазара компании. Сред работещите приложения вече са тези за управление на споделени офиси и управление на входове. Най-перспективните за Павлов от тези, с които се е запознал за момента, са такова за търсене на имот с помощта на изкуствен интелект и платформа за отдаване и наемане на апартаменти за средносрочен период. \"Опитайте се в момента да наемете апартамент за период от 3 до 6 месеца\", за да видите какъв проблем е това\", посочва основателят на българското проптех общество. Изкуственият интелект срещу фалшивите обяви Изкуственият интелект би могъл да се използва и за откриването на фалшиви обяви сред стотиците, заливащи специализираните сайтове, смята Павлов. Една друга идея пък предвижда създаване на платформа, в която имотите постоянно се предлагат под наем независимо дали в момента са свободни или не. \"За един магазин например би могло да пише, че той е ангажиран до еди-кога си, наемът е толкова и ако след това сте готови да дадете повече, договор да се сключи в аванс\", уточнява Георги Павлов. И допълва: \"Да, това не е добре за наемателя, но пък е от полза на наемодателя\". Проблемът - предпазливите инвеститори Като специфичен български проблем Георги Павлов вижда малкото възможности за намиране на първоначални инвестиции. \"Българските инвеститори са много предпазливи\", обобщава той. Павлов не скрива, че за да се реализират наистина значими технологични пробиви като автоматична оценка на всеки имот, каквато има в САЩ например, няма как да се мине без помощта на държавата. В по-далечен хоризонт мечтае и за времето, когато цялата информация за един имот ще може да се намери през компютъра и смартфона, без да е нужно да се ходи до общината, агенцията по кадастър, имотния регистър и т.н. За момента обаче Георги Павлов се е фокусирал в търсенето на добри идеи и представянето им пред бизнеса. Той уточнява, че често бъдещите технологични решения се раждат от сблъсъка на IT специалистите с реалните проблеми в областта на недвижимите имоти.", "date": "2019.07.11", "title": "Проптех, или как технологиите могат да преобърнат пазара на недвижими имоти"}
{"url": "https://www.dnevnik.bg/evropa/2019/07/11/3937095_krainodesnite_biaha_blokirani_ot_vsishi_rukovodni/", "text": "Традиционните проевропейски политически партии в Европейския парламент  блокираха  евроскептичните и крайни групи за няколко ръководни поста в комисии, предаде \"Политико\". Това разгневи антисистемните сили и може да постави в риск сделката за бъдещото ръководство на ЕС. Един от лидерите на групите, Ришард Легутко от Европейски консерватори и реформисти, предупреди, че неговите евродепутати е по-малко вероятно да подкрепят сделката за висшите постове, постигната миналата седмица от европейските лидери, след като бе блокиран опитът на един от членовете на ЕКР, бившия полски премиер Беата Шидло, да стане председател на комисията по заетост и социални въпроси. Антисистемните групи бяха подсилени след изборите за Европейски парламент през май. Новата \"Идентичност и демокрация\", представляваща партньорство между италианската партия \"Лига\" и партията на Марин льо Пен \"Национален сбор\" във Франция, сега е петата по големина и има 73 евродепутати, само с двама по-малко от Зелените. Заедно \"Идентичност и демокрация\" и Европейски консерватори и реформисти имат 135 евродепутати. Центристката либерална група \"Обнови Европа\", подкрепяна от френския президент Еманюел Макрон, разполага със 108 места. Заедно обаче проевропейските сили контролират 519 места и в сряда успяха да получат още повече сила, като попречиха на опитите на крайните групи да заемат няколко висши позиции. \"Идентичност и демокрация\" очакваше да оглави комисията по земеделие и развитие на селските райони, но нейният кандидат бе блокирана от четирите проевропейски партии. Вместо това бе избран германски евродепутат от консервативната Европейска народна партия. Крайнодесният кандидат бе отхвърлена и за две зам.-председателски позиции. Проевропейските групи отхвърлиха френски евродепутат от \"Национален сбор\", който се очакваше да застане начело на комисията по правни въпроси. Вместо това тя ще бъде ръководена от британец либерал, която може да напусне ЕП след Брекзит. Силви Гийом, френски депутат социалист, обвини \"Идентичност и демокрация\", че има ясни мотиви да иска да оглави комисията, която надзирава парламентарния имунитет на депутатите. Когато Льо Пен бе евродепутат през 2017 г. например, парламентът гласува за вдигане на имунитета й заради снимки с насилие на \"Ислямска държава\", които публикува в \"Туитър\". Евроскептиците и националистите в момента нямат свой представител зам.-председател в европарламента – удивително отсъствие от ръководството предвид техния брой. Това означава, че те нямат и представители в бюрото, където се взимат най-важните решения за работата на ЕП. Представител на \"Идентичност и демокрация\" обвини проевропейските групи в лицемерие, защото по думите му те твърдят, че са защитници на демокрацията, а в същото време отказват представителство на партиите на малцинството. Гласуването против Шидло предизвика най-яростния отговор. Лидери на ЕКР предупредиха, че техните евродепутати е много по-малко вероятно да подкрепят сделката за бъдещите лидери на ЕС,  включително номинацията на Урсула фон дер Лайен  от ЕНП за председател на еврокомисията. Зелените и Европейската обединена левица вече обявиха, че няма да гласуват за нея следващата седмица. Тя се нуждае от поне 376 гласа в ЕП, за да оглави еврокомисията. Парламентарните комисии играят ключова роля в работата на Европейския парламент. Те са по-специално на първа линия в преговорите по законодателните текстове, водени с ЕК и страните членки, преди пленарните вотове.", "date": "2019.07.11", "title": "Крайнодесните бяха блокирани за висши ръководни постове в европарламента"}
{"url": "https://www.dnevnik.bg/skorost/2019/07/11/3937117_snimka_na_denia_pensioniraneto_na_edna_avtomobilna/", "text": "Eдна автомобилна легенда остава в историята, след като последният \"Фолксваген Костенурка\", както е популярен в България, слезе от поточната линия в завода на компанията в мексиканския град Пуебла. Първият Volkswagen Beetle, както е официалното име на модела, излиза на пазара през 1945 година и до момента от него са продадени 21.5 милиона автомобила.", "date": "2019.07.11", "title": "Снимка на деня: Пенсионирането на една автомобилна легенда"}
{"url": "https://www.dnevnik.bg/analizi/2019/07/11/3937124_velislav_minekov_darihme_sluchainata_si_svoboda_na/", "text": "Желаете да оценя експлозията на битовата балканска простотия? Да бъда изкуствовед, оценяващ продукт на народното ни творчество? Успех в тази среща беше възможен, ако премиерът бе преоблечен с калпак, цървули и потури, подобно на разжалвания му бивш любимец – Цветан. Унизителен интелектуален сблъсък – индиански вожд с пера и лък се пазари и търгува съдбата на племето си срещу бъчва с ракия, предлага традиционната корупция да бъде заменена с малко кохезия и малко Шенген. Защото е \"красив\", \"умен\" и \"десен\". Защото той е прост и племето – също. Изборът на Кошлуков за директор на БНТ е среден пръст срещу цялата нация и заслужено действие срещу 1500 служители в националната телевизия. Това е поредната политическа перверзия и доказателство за превзета от мафията държава. За мен резултатът е ужасяващ. Победа за неграмотния, простия и лумпенизирания кретен. Тези избори са срамно петно в хилядолетната ни история. Роби, предпочели робството, с омраза към свободата и самочувствие на безгръбначни насекоми. Днес не съм патриот, чужденец съм. Победиха безсрамието, наглостта и корупцията. Дарихме случайната си свобода в ръцете на наследената милиционерска диктатура. Пожарникар, негасил и огън, управлява държава. Правото е в ръцете на \"деректор\", непознаващ конституцията. Корупцията е наказателното право на корумпираните. Паметниците на културата са в ръцете на лишените от култура и дарените с титлата \"Главен Мултак\". Икономика и финанси, зависими от субект - сътрапезник на милиардер, собственик на стар \"Опел\", същият живеещ без наем при кръстник, напомнящ за Марио Пузо, хотел в Тиролските Алпи, добит с \"чук и длето\". Превърнаха София в кочина. По техния вкус, с нашите пари. Откраднаха ми младостта и детството. Унищожиха столицата в името на банална и всекидневна корупция. В държавата, която все още обитаваме, бе създадена специализирана прокуратура за борба с корупцията по т.нар. румънски модел. Нещо като КОНПИ, нещо като конпир или по заглавието на Сароян – нещо като цвете, нещо като нищо на света. Диригентите на същата комисия са избрани от управляващото парламентарно мнозинство. Трудно е да бъдат определени като политически независими лица. Същите са дарени с изключителни правомощия, би трябвало управляващият елит да се чувства застрашен и треперещ пред тази определена като независима свръхвластова наказателна единица. Очакванията са тържествено огромни, България е с най-високо ниво на корупция в ЕС, сравнимо със световните рекорди на диктатури в Азия и Африка. Първият експеримент на този елитен отряд доведе до незабавни смущения относно правния капацитет на иначе независимото ръководство и качулат персонал. Жертвата е подложена на публична инквизиция, с часове лишена от адвокат, служител запушва устата й, когато пожелава защита, разпитът се провежда в съседна административна сграда. Акцията, съвсем случайно, е отразена в действие от внезапно появил се шайколог и проправителствена телевизия. В колата на същата са намерени пари. Това е доказателство за корупция. Сумата била поръчана на траншове, прокуратурата удвоява финансовите размери на първоначалния подкуп. Би трябвало обвиненият да получава пожеланото седем пъти в рисковани операции. Според обвинителите лицето е водило \"бурен нощен живот\", има доказателства за посещения в съседна Гърция и предполагаема намеса на Световния еврейски конгрес. Доближихме свободата на нацизма и националсоциализма – креслив популизъм и тихо растящо насилие. Диктатурата на административния пролетариат, съпътствана от мизерията и насилственото опростяване, ни доведоха до явление като диктатура на псевдодемокрацията.", "date": "2019.07.11", "title": "\"Дарихме случайната си свобода на милиционерска диктатура\" и още цитати от Велислав Минеков"}
{"url": "https://www.dnevnik.bg/politika/2019/07/11/3937132_siderov_poiska_novoto_rukovodstvo_na_patriotite_da/", "text": "Лидерът на \"Атака\" Волен Сидеров заяви, че с  отстраняването му от председателското място на парламентарната група  на \"Обединени патриоти\" са нарушени коалиционното споразумение, както и правилниците на групата и на Народното събрание. Затова поиска от председателя на парламента Цвета Караянчева да обяви за нищожно решението за новото ръководство на групата, свика заседание на политически съвет на \"Обединени патриоти\" и е поискал от премиера Бойко Борисов свикване на коалиционен съвет на голямата коалиция. Освен това Сидеров заподозря геополитически причини за отстраняването му като покупката на Ф-16 и назначаването на нов посланик на САЩ. Лидерът на \"Атака\" Волен Сидеров от вторник не е председател на парламентарната група на \"Обединени патриоти\". Решението е взето на заседание на парламентарната група във вторник вечерта, на което не са са присъствали депутати от \"Атака\" и самият Сидеров. От \"Атака\" поискаха с писмо до председателя на парламента Цвета Караянчева бъде заличено вписването на новото ръководство на групата. Заместник-председателят на Народното събрание Явор Нотев каза, че според правилника на групата промени в ръководството на парламентарната група се правят по предложение на Политическия съвет на коалицията, който взима решение с пълно единодушие и в него участват представители и на трите партии. \"Такъв съвет не е проведен, такъв съвет с предмет и точка предложения за промени в ръководството няма. Той не се е състоял. Респективно такова предложение не е постъпило. Парламентарната група няма правомощия да предвиди такава точка в дневния ред и да вземе решение\", каза Нотев. На въпрос на \"Дневник\" какви ще са следващите му стъпки, ако председателят на парламента и ГЕРБ не реагират на искането на \"Атака\", Сидеров отговори, че това не може да се случи, тъй като има правни нарушения. Според него, ако председателят на парламента Цвета Караянчева не реагира, това означава, че си затваря очите пред закононарушения. \"Ще си направим изводи със сигурност какви стъпки ще предприемем\", каза той и се съгласи, че \"Обединени патриоти\" вече не е коалиция. На въпрос защо не излезе от коалицията, след като парламентарната група не се събира на заседания и рядко има обща позиция, Сидеров посъветва да се питат другите коалиционни партньори защо те не излизат и се обяви за създаването на \"Обединени патриоти\". Сидеров покани в петък лидерите на НФСБ и ВМРО Валери Симеонов и Красимир Каракачанов на коалиционен съвет с една точка - \"разглеждане на нелегитимното решение от вторник на част от колегите от парламентарната група\". Цвета Караянчева каза, че ще изчака становището на правния отдел на парламента. От ВМРО и НФСБ все още не са коментирали официално действието на Сидеров. Неофициално обясниха, че на заседанието на парламентарната група са променили правилника на групата, за което се изисква обикновено мнозинство. Въз основа на променения правилник Сидеров е отстранен. Двете партии имат 20 народни представители, а Сидеров 7. Във ВМРО смятат, че Борисов няма да вземе страната на Сидеров в спора, защото ще трябва да реши дали иска да разчита на 20 или на 7 народни представители. В новия правилник е предвидено и по-лесно изключването на член на групата, като се намалява мнозинството от 3/4 на 2/3.", "date": "2019.07.11", "title": "Сидеров поиска новото ръководство на \"патриотите\" да бъде обявено за нелегитимно"}
{"url": "https://www.dnevnik.bg/bulgaria/2019/07/11/3937143_za_poreden_put_sofiiskata_matematicheska_gimnaziia_e_s/", "text": "За поредна година Софийската математическа гимназия (СМГ) \"Паисий Хилендарски\" е училището, което има най-висок минимален бал след първо класиране за гимназиите в столицата - 479.5 от общо 500 точки. Паралелката с най-висок минимален бал в София - 490.5 точки, е в СМГ - математически профил и изучаване на немски език. Отново за поредна година най-желана е паралелката с чуждоезиков профил - испански и английски език, в 164-а Гимназия с преподаване на испански език (ГПИЕ) \"Мигел де Сервантес\". За 26 места в нея са кандидатствали 2101 ученици. Тази година кандидат-гимназистът с най-висок бал - максималните 500 точки, е приет в Първа английска езикова гимназия в паралелка с английски и испански език. Резултатите от  първо класиране за гимназиите в столицата  бяха представени от директора на регионалното управление на образованието в града Ваня Кастрева днес. В първата десетка тази година са същите училища като миналата, без са има размествания в реда им. Балът обаче е малко по-висок. В отговор на въпрос на \"Дневник\" дали има сигнали за технически грешки при класирането, както през м.г., тя обяви, че винаги има опасност, но се надява миналогодишните случаи да са единствените. На второ място след СМГ, където има анулирана изпитна работа на един ученик, който я е изнесъл, е 91-а Немска езикова гимназия \"Проф. д-р Константин Гълъбов\", където минималният бал на първо класиране е от 458.5 точки. Следват го 73 СУ \"Владислав Граматик\" с бал 442 точки, Технологичното училище \"Електронни системи\" (ТУЕС) към Техническия университет - София, с бал 440.5 точки и 164-а Гимназия с преподаване на испански език \"Мигел де Сервантес\" с бал 431 точки. На шесто място е Първа английска езикова гимназия с минимален бал 418 точки, а на седмо - Втора английска гимназия \"Томас Джеферсън\" - с 413 точки. Следват 9-та Френска езикова гимназия \"Алфонс дьо Ламартин\" - с 399 точки, 22 СУ \"Г. С. Раковски\" - с 388 точки и СЕУ \"Добри Войников\" с 384 точки (още за най-желаните училища вижте  тук ). Най-желаните паралелки са тези с чуждоезиков профил - след профил \"Испански и английски език\" в 164-а ГПИЕ по брой кандидатствали отново се нареждат паралелка с английски и испански език в 22 СУ \"Г. С. Раковски\" (2085 кандидати) и паралелка с изучаване на чужди езици в СУИЧЕ \"Св. Климент Охридски\" (1992 кандидати). В специалност \"Банково дело\" с английски език в Националната търговско-банкова гимназия са кандидатствали 1389 седмокласници, а в специалност \"Електронна технология\" с английски език - 1218. От 229 профилирани паралелки, разкрити в София, са закрити само четири. Докато закритите професионални паралелки са 11 от общо 154 разкрити. Сред закритите са паралелки за заварчици, работещи с подемно-транспортна техника и металообработващи машини и др. Според информацията на Регионалното управление по образование от 9869 кандидатствали ученици са приети 8817, а некласираните са 836. Свободните места са 684, но според Ваня Кастрева това не означава, че ще има некласирани ученици. Записването или заявяването на желание за участие във второ класиране е от утре до 16 юли в училището, в което ученикът е приет. Тази година има ръст на кандидат-гимназистите от страната - 747 ученици.", "date": "2019.07.11", "title": "За пореден път Софийската математическа гимназия е с най-висок бал след първо класиране"}
{"url": "https://www.dnevnik.bg/bulgaria/2019/07/11/3937160_sled_80_godini_naselenieto_na_bulgariia_shte_e_4_mln/", "text": "През 2100 година населението на Европейския съюз ще намалее с 4%, което представлява около 20 млн. души. Очаква се до 2044 г. да има покачване на живеещите в ЕС и те да достигнат 525 млн. души, след което да последва спад до 493 млн. души. Тази прогноза направи европейската статистическа агенция Евростат. България попада в черната статистика на държавите, които ще загубят най-голям процент от населението си. Очакванията са през 2100 г. в страната да живеят 4 млн. души. Прогнозите на Евростат са, че сегашното население от 7 млн. души ще се свие до 5 млн. през 2060 г., а за още 20 години спадът ще е с още 1 млн. души. Както в ЕС, така и в България населението ще става все по-възрастно през следващите десетилетия. През 2100 г. близо една трета от живеещите в Европейския съюз ще са на 65 или повече години. Средната възраст на жителите на ЕС пък ще достигне 48.7 години, като през 2018 г. тя е 43.1. Очаква се Португалия, Хърватия и Италия да бъдат държавите с най-възрастно население. Евростат предвижда сериозен спад на населението на Италия, което от 60 млн. ще намалее до под 45 млн. души. Близо 11-милионна Гърция ще се свие до 7.5 млн. души, а след 80 години в Полша ще живеят 27 млн. души при сегашно население от 37 млн. Румъния, Португалия и Унгария също ще загубят голяма част от населението си. Сериозен ръст на жителите през 2100 г. се очаква във Великобритания. Кралството ще увеличи населението си с близо 20 млн. души до 85 млн. Евростат очаква Швеция да покачи населението си с 50% и да достигне 15 млн. души. От статистическата агенция подчертават, че прогнозите им са базирани на все по-голямата миграция на хора и демографските проблеми в редица страни в ЕС.", "date": "2019.07.11", "title": "След 80 години населението на България ще е 4 млн. души, прогнозира Евростат"}
{"url": "https://www.dnevnik.bg/bulgaria/2019/07/11/3937161_kratki_novini_policiiata_predotvrati_imotni_izmami_s/", "text": "Работодателски организации сезираха прокуратурата за пазара на ток Асоциацията на индустриалния капитал в България, Българската стопанска камара и Конфедерацията на работодателите и индустриалците в България изпратиха  сигнал  до Главния прокурор. Той е свързан с недостатъчното предлагане на количества от производителите на ел. енергия на платформата \"Ден напред\". Отбелязва се, че на него средната цена за 1 MWh базова мощност за 3 юли 2019 г. е била 195.40 лв. - най-скъпата в цяла Европа. Според авторите на сигнала, има бездействие и неупражняване на задължения от лица с управителни функции в ТЕЦ \"Марица изток 2\" и БЕХ, което се отразява като ключово значим ценообразуващ елемент. Месечната помощ за отопление се увеличава с близо 25% Месечният размер на помощта за отопление за новия зимен сезон ще е 93.18 лв., което е с 24.5% повече в сравнение с предходния период. Общата стойност на помощта, която се изплаща от Агенцията за социално подпомагане за периода 1 ноември – 31 март, ще се повиши с 91.75 лв. – от сегашните 374.15 лв. на 465.90 лв. Полицията предотврати имотни измами с фалшиви документи Престъпна група, занимавала се с изготвяне и използване на неистински официални документи, е разкрита при специализирана полицейска операция на територията на Силистра и Тутракан, съобщи МВР. Към момента е установено, че възползвайки се от фалшива лична карта и пълномощно, групата е подготвила документи за продажба на 60 дка земеделски земи, чужда собственост, но сделката била осуетена след намесата на полицията. За срок до 24 часа са задържани двама мъже – на 30 г. и на 36 г., известни с извършване на аналогична дейност. Акция срещу битовата престъпност се провежда в Сандански Специализирана операция по линия на битовата престъпност се провежда в момента в Сандански. Тя е съвместна на Областната дирекция на полицията в Благоевград и жандармерията. По неофициална информация има 8 задържани, а близо 100 души са били проверени, предава БНТ.", "date": "2019.07.11", "title": "Кратки новини: Работодателски организации сезираха прокуратурата за пазара на ток"}
{"url": "https://www.dnevnik.bg/razvlechenie/2019/07/11/3937083_disni_se_nadiava_da_specheli_kitai_s_nova_versiia_na/", "text": "В него няма да има песни или говорещи дракони и антагонистът на филма ще е китайска вещица, а не зъл лидер на армията, но въпреки разликите \"Мулан\" ще се завърне на големия екран. Тази седмица \"Дисни\" представиха тийзър трейлър към игралния римейк на своята анимационна класика от 1998 г. с история, базирана на легендарна жена воин, която се дегизира като мъж, за да се бори на мястото на своя болен баща в имперската армия на Китай. \"Мулан\" ще стане част от поредицата от хитовете на \"Дисни\" от 90-те, които ще бъдат съживени наново през XXI век, наред с \"Пепеляшка\", \"Красавицата и звярът\", \"Цар Лъв\" и \"Аладин\". Анимацията \"Мулан\" не постигна особен успех в родината на своята героиня, но този път \"Дисни\" смята да премахне всички пречки пред победата в Китай с нейна обновена и подобрена версия. Когато \"Дисни\" за пръв път излъчва оригинала, Китай все още не е голям пазар за студиото. Двадесет години по-късно обаче Китай вече е вторият най-голям филмов пазар в света. Около 70% от приходите на холивудските студия се генерират зад граница. Преди две десетилетия от там идват около 30%. А и днес китайската публика е способна да добави милиони към боксофис приходите. \"Китайските приходи могат да направят или разбият един филм\", коментира един от китайските културни анализатори пред Би Би Си. \"Дисни\" много добре знае това и по тази причина ще похарчи 300 млн. долара за създаването на филма, поне по данни на една от звездите, които ще участват в него. Професорът по политология от Университета в Южна Калифорния Станли Роузън смята, че \"Дисни\" агресивно се прицелва в Китай. Някои от последните предложения на гиганта като \"Играта на играчките 4\" не постигнаха особен успех в китайския боксофис. За сметка на това студиото DreamWorks на Стивън Спилбърг, което се отдели от \"Дисни\" през 2016 г., имаше огромен успех сред китайската публика с \"Кунг Фу панда\". За този филм създателите прекарват много време в Китай, проучват пандите и разговарят с експерти, разказва Роузън. Според китайските анализатори оригиналният филм \"Мулан\" се е опитал да бъде много китайски, но според стереотипите - с фенери, фойерверки, дори имаше панда, вмъкната в него. Но хуморът и взаимоотношенията бяха изцяло американски, или такива, каквито Америка си представя, че биха били в Китай. В една от сцените например императорът се кланя на Мулан, което е немислимо в Китай, където образът на императора се равнява с божество, което не се кланя никому. Затова според Роузън сега, когато публиката в Китай е още по-развита, ако \"Дисни\" иска да я спечели обратно, ще трябва да се постарае най-вече върху културните аспекти на Мулан. Което означава, че новият филм не трябва да е в никакъв случай буквално повторение на стария.", "date": "2019.07.11", "title": "\"Дисни\" се надява да спечели Китай с нова версия на \"Мулан\""}
{"url": "https://www.dnevnik.bg/sviat/2019/07/11/3937168_sasht_predlagat_15_mln_dolara_za_informaciia_za/", "text": "САЩ обявиха награда от общо 15 млн. долара за информация, която да доведе до залавянето на трима словенски наркотрафиканти. Това обясниха американски представители в телефонен брифинг вчера. Става въпрос за Михаел, Аленка и Матеуш Карнер, които са обвинени в пране на пари и  трафик на наркотици  и в САЩ ги очакват до 20 години затвор. Михаел и съпругата му Аленка, както и брат му Матеуш живеят в Словения, чиито власти обаче не желаят да ги екстрадират. Американските институции са определили наградата от 5 млн. долара за всеки от тях с надеждата да получат информация за евентуални техни пътувания в чужбина. В случай че някой от тримата напусне Словения, екстрадицията може да се извърши от друга европейска държава. Карнер са използвали десетки сайтове да продават милиони дози стероиди в САЩ и други страни. Печалбите са били изпирани чрез фиктивни компании по света, за да се върнат при тях, обясни главния прокурор на щата Масачузетс Андрю Лелинг. Обвинение им е повдигнато през 2010 г. и макар през 2012 г. да са били заловени от австрийските власти, след като са били пуснати под гаранция, са се върнали обратно в родината си, каза той. \"Словенското правителство не желае да задържи Карнер и да ги екстрадира в САЩ. Ето защо те потърсиха убежище в Словения и останаха там, обясни Лелинг. Предполагам, че те живеят открито там. Виждал съм Михаел Карнер по словенски телевизии. Но на нас ни е нужно словенските власти да искат да ни сътрудничат за екстрадицията.\" Той посочи още, че по време на разследването САЩ са работили с Великобритания, Италия, Австрия и други държави. Карнер са получавали съставките за анаболни стероиди от Китай, произвеждали са ги в Молдова и са ги продавали по интернет чрез посредници от различни страни, за да не разбуждат подозренията на властите, обясни Лелинг. Наградите са обявени като част от Narcotics Rewards Program (NPR) - програма на Конгреса, създадена през 1986 г., за обявяване на награди за издирвани престъпници. Държавният департамент е платил над 130 млн. долара на хора, снабдили го с полезна информация, каза регионалният директор за Европа на Службата за борба с наркотиците Кевин Скъли. Той уточни още, че правителството гарантира конфиденциалност на хората, пoдали сигналите, и има възможност дори те и семействата им да бъдат преместени. Информация може да се дава на местните дипломатически мисии на САЩ. Те предлагат на Държавния департамент да награди информаторите, а финалното решение се взема от държавния секретар.", "date": "2019.07.11", "title": "САЩ предлагат 15 млн. долара за информация за словенски наркотрафиканти"}
{"url": "https://www.dnevnik.bg/analizi/2019/07/11/3937189_svobodata_na_mediite_i_zaplahite_pred_jurnalistite/", "text": "Ваши превъзходителства, уважаеми гости, дами и господа, от името на Обединеното кралство и на нашите съорганизатори, правителството на Канада, имам удоволствието да ви приветствам на настоящата конференция. И благодаря на канадската ми колежка Кристия Фриленд за нейната подкрепа и ентусиазъм за тази конференция и се надявам тя да бъде домакин на конференцията догодина. Само преди два месеца, рано сутринта на 16 май, Франсиско Ромеро Диас, мексикански репортер на 28 години, получава обаждане за инцидент в нощен клуб в Плайа дел Кармен. Работата на Ромеро е насочена към разкриването на случаи на организирана престъпност. Той реагира както би постъпил всеки добър журналист и отива на мястото на инцидента колкото се може по-бързо. Всъщност това вероятно е било капан. Когато пристига, Ромеро попада в засада и е застрелян. Той е знаел какъв риск поема. През предходните два месеца той е бил задържан от полицията – твърди се, че това е свързано с факта, че е отказал да даде подкуп – и е бил отвлечен от въоръжени мъже. Бил е заплашван анонимно, че ще бъде хвърлен от някой мост, както и че хората, отправящи заплахите, знаят къде учи синът му. Но въпреки всички опити да бъде сплашен и тормозен Ромеро продължава да публикува свои материали във вестника Quintana Roo Hoy и да поддържа уебсайт, посветен на проблемите на организираната престъпност. Той е шестият убит  журналист в Мексико  тази година. А само преди месец е извършено и седмо убийство – на Норма Сарабия, застреляна в щата Табаско. Миналата година са убити 99 журналисти от целия свят – над двойно повече в сравнение с предходното десетилетие, а други 348 са били лишени от свобода от правителства. Твърде малко от извършителите на тези престъпления биват подведени под отговорност. Всъщност от 46-те  убийства на журналисти  извършени през 2008 г., сега – единадесет години по-късно – са разкрити само 8. Свободата на медиите: световна кауза Ето защо нашата конференция и глобалната кампания са толкова важни. Предизвикателството, пред което сме изправени, е да почетем паметта на Франсиско Ромеро Диас – и на други като него – като защитим журналистите и им гарантираме възможността да упражняват своята професия, която представлява един от жизненоважните стълбове на свободното общество. Аз и моята приятелка Кристия, която е бивш журналист, сме първите външни министри, които организират международна конференция, посветена на тази тема, и както Кристия каза, искаме това да стане ежегодно събитие по света. Днес към нас се присъединяват делегации от над 100 държави, включително 60 министри и повече от 1500 журналисти, представители на академичните среди и участници в кампании. Никога досега толкова много държави не са се обединявали в подкрепата на тази кауза. Днес отправяме ясно послание, че свободата на медиите не е ценност на Запада, а световна ценност. Когато функционират оптимално, свободните медии защитават обществото от злоупотреби с властта и същевременно помагат на страната си да достигне пълния си потенциал. През 1887 г. известният историк и политик лорд Актън пише: \"Властта корумпира, а абсолютната власт води до абсолютна корупция.\" Най-сигурните защитни средства срещу тъмната страна на властта са отчетността и критичният поглед, а малко институции могат да приложат тези принципи по-добре от свободните медии. Истинската отчетност обаче не се състои в избирателната и показна \"борба\" с корупцията, провеждана от авторитарните режими, които по мистериозни начини елиминират своите политически опоненти, а същевременно си затварят очите, когато става въпрос да извършителите на най-тежките престъпления. Истинската отчетност се състои в риска от разобличаване от медия, която не може да бъде контролирана или подчинена. Доказателствата за това са безспорни. От 10-те страни, постигнали най-добри резултати в справянето с корупцията според световната класация на организацията \" Прозрачност без граници \", 7 са и в първата 10-ка на  Световния индекс за свободата на медиите . Същевременно 4 от 10-те най-корумпирани държави са и в последната 10-ка на класацията за свободата на медиите. Хората, които разполагат с власт, ценят своята репутация. Затова наличието на прозрачност е най-сигурният начин да се гарантира, че те няма да извършват нарушения. Аз съм политик и също както на повечето мои колеги невинаги ми е приятно да чета какво пишат медиите за мен. Всъщност политик, който защитава журналистите, може понякога да се чувства като някой, който работи срещу собствения си интерес. Разбира се, трябва да кажа и това може да е единственият ми шанс, че вестниците също правят грешки. Журналистите не са защитени от изкушенията на хиперболата и преувеличаването. Но тези от нас, които понякога са обект на критика, трябва да се замислят над мъдрите думи на Нелсън Мандела: \"Медиите са огледало, с помощта на което можем да разберем как ни виждат другите, с всички наши недостатъци, брадавици и всичко останало Тези критики могат да ни помогнат да се развиваме, защото ни показват кога хората не са удовлетворени от нашите действия или нашето бездействие.\" Така че, ако бъдем разумни, ние, политиците, трябва да гледаме на медиите като на свои критични приятели. Нашите държавни служители може да ни казват това, което искаме да чуем, но медиите ще ни кажат онова, което трябва да чуем, представяйки ситуацията \"без грим\", независимо дали това ни се харесва. Как свободните медии помагат на обществото? Ролята на свободните медии обаче не се свежда само до това да критикуват неуспехите и да спомагат за предотвратяването на злоупотреби - те включват и насърчаването и подкрепата за развитието на нови идеи. Историята показва, че човечеството е успявало да бележи най-бърз напредък тогава, когато е имало възможност за свободно обсъждане, оспорване и противопоставяне на идеи. При задушаващите условия на забрани и цензура не може да има открития и изобретения. Свободният обмен на идеи, осъществяван с помощта на свободните медии, позволява на гения на обществото да диша, като по този начин се отключват оригиналността и творчеството на цялото население. Ето какво казва по този въпрос големият философ Джон Стюарт Мил: \"Най-тежката последица от това да бъде ограничена възможността за свободно изразяване на мнение е, че човечеството бива ограбено, ако мнението е правилно, на обществото се отнема възможността да поправи грешката си; същевременно ако мнението е грешно, загубата е почти толкова голяма - пропусната е възможността за утвърждаване на ясна и устойчива представа за това кое е правилно в резултат на противопоставянето между правилно и грешно.\" В обществата, където свободният дебат процъфтява, са направени пропорционално много по-голямо количество открития, допринесли за развитието на човешкото познание. Десетте държави с най-голяма свобода на медиите в света имат общо 120 нобелови лауреати – 3 пъти повече от тези на Русия и Китай, взети заедно. Норвегия, която има население от едва 5 милиона, е спечелила 13 нобелови награди. В никакъв случай не искам да обидя моите приятели от Норвегия, но не считам, че те са по-големи новатори или че са по-изобретателни от другите народи. Отличните им резултати се държат на факта, че тяхното отворено общество и свободни медии, които са оценени като най-свободните в света, създават възможно най-добрите условия талантите им да просперират. Предизвикателства, пред които са изправени съвременните журналисти  В други държави ситуацията е по-сложна, но въпреки трудностите журналистите успяват да постигнат резултати. Във Венецуела Лус Мели Рейес се опълчва срещу режима на Мадуро. Тя е редактор на уебсайта за новини Efecto Cocuyo, в страна, където независимата преса е ограничена по един много прост начин - чрез лишаването от достъп до хартия, върху която да печата. В Казахстан Гулнара Бажкенова поддържа уебсайта Holanews, който разкрива как е отровена рибата в река Урал. В Перу Густаво Горити от IDL Reporteros е разкрил редица значими случаи на корупция, в които са били замесени представители на бизнеса, правителството и съдебната система. На други места обаче ситуацията продължава да се влошава. В Китай автоматичната цензура и великият китайски файъруол блокират достъпа до хиляди новинарски уебсайтове, а милиони хора са наети, за да цензурират съдържанието, да публикуват фалшиви съобщения в социалните медии и да манипулират дебатите в интернет. Първият човек, създал уебсайт, посветен на правата на човека в Китай, е активистът Хуан Куи. Той е лишен от свобода през 2016 г. и въпреки лошото му здравословно състояние, липсва каквато и да било информация какво се е случило с него след таен съдебен процес, проведен през януари. Поставили сме този въпрос пред китайските власти. Призовавам ги отново да предоставят информация относно съдбата на Хуан Куи и да му осигурят медицински грижи, ако той се нуждае от тях. През 2017 г. във Виетнам Тран Ти Нга публикува видеоматериал, показващ полицейско насилие, заради което е наказана с лишаване от свобода за срок от девет години. Затова днес призовавам виетнамските власти да я освободят. Защита на свободата на медиите  Лесно би било да станем фаталисти в свят, където Джамал Кашоги, журналист работещ за Washington Post, е убит на територията на саудитско дипломатическо представителство, а талантливата млада журналистка Лира Макки е убита от републикански отцепници в Северна Ирландия. Но ние трябва да устоим на това изкушение. Защото, ако действаме заедно, можем да изобличим злоупотребите и да направим така, че хората, които посягат на журналистите или ги лишават от свобода заради това, че си вършат работата, да платят дипломатическата цена за своите действия. Затова днес искам да обявя пет практически стъпки, които британското правителство ще предприеме заедно със своите партньори. На първо място, заедно с други правителства ще създадем нов Световен фонд за защита на медиите, който ще се управлява от ЮНЕСКО. Така ще направим стъпка напред в изпълнението на  Плана за действие на ООН за безопасността на журналистите . Целите включват подпомагане на журналистите с правни консултации и обучения по безопасност за тези от тях, които работят в зони на конфликт. В рамките на следващите пет години Великобритания ще внесе 3 милиона паунда във фонда. Призоваваме и други държави да се включат в тази инициатива. На второ място, ще създадем международна работна група, която да помага на правителствата да изпълняват своите ангажименти за осигуряване на свобода на медиите, включително чрез разработването на планове за действие на национално ниво. Всяка година по време на Генералната асамблея на ООН ще се срещаме, за да оценим работата на групата, да поздравим държавите, които са постигнали напредък в областта на свободата на медиите, и да набележим какви мерки трябва да бъдат предприети по отношение на държавите, където това не се случва. На трето място, нашият специален пратеник, Амал Клуни, създаде комисия от експерти, която ще съветва отделните държави какви мерки могат да предприемат, за да засилят правната защита на журналистите. Призовавам правителствата да се вслушват в съветите на комисията и да следват нейните препоръки. От наша страна британското правителство гарантира, че когато предлагаме нови законопроекти или променяме съществуващи закони, ще взимаме предвид евентуалните им отражения върху свободата на медиите. По-рано днес моята колежка, министър Хариет Боудуин, обяви, че нашето Министерство за международно развитие заделя  15 милиона паунда за нови програми, които да промотират свободата на медиите по целия свят . На четвърто място, Кристия Фриленд и аз ще сформираме група за контакти от държави съмишленици, за да лобираме заедно в случаи, когато е застрашена свободата на медиите. Целта ни е това да бъде механизъм за бързо реагиране, който да позволява на министрите на външните работи и на посланиците да реагират заедно при случаи на злоупотреби. На последно място, призовавам всички страни, представени на настоящата конференция, да подпишат Глобалното обещание за свобода на медиите, с което се ангажираме да работим заедно за каузата като единна коалиция и да се срещнем отново следващата година. Заключение Борбата за свобода на медиите се води ден след ден не в конферентни зали като тази, а от независими журналисти, работещи в авторитарни държави; от бдителни блогъри, които изобличават корупцията; и от смели активисти, които публикуват доказателства за нарушения на правата на човека. В тази борба няма място за неутрални. Ние сме на страната на тези, които се стремят да публикуват истината и да изяснят реалните обстоятелства. Ние сме срещу онези, които потискат, цензурират или отмъщават. След убийството на Франсиско Ромеро Диас неговият вестник излиза с заглавието \"Болка, страх и безсилие\" и обявява: \"Гласът на един журналист е заглушен.\" В крайна сметка всички сме изправени пред избор. Ако си затворим очите за съществуващите заплахи, това ще означава, че толерираме репресиите, насочени срещу независимите гласове, и опасностите, произтичащи от съществуването на власт без отчетност. Като защитим нашите ценности, страните ни ще преуспяват благодарение на свободния обмен на идеи. С присъствието си на тази конференция всеки от хилядата души тук вече е направил своя избор. Дали сме обещание да направим всичко необходимо, абсолютно всичко, за да гарантираме, че вместо да бъдат заглушени, множеството различни гласове на свободните медии ще бъдат подкрепяни и насърчавани като най-важния фактор за съществуването на отворено общество, което от своя страна представлява основата, върху която се гради напредъкът на човечеството.", "date": "2019.07.11", "title": "Свободата на медиите и заплахите пред журналистите"}
{"url": "https://www.dnevnik.bg/analizi/2019/07/11/3937133_poslanie_ot_mafiiata_-_reakcii_za_izgorialata_kola_na/", "text": "Аз не разбирам как точно твърдението, че колата на Велислав Минеков e изгоряла, защото умишлено е запален съседния автомобил, тряба да е обяснение и успокоение за всичко?! Първо, ако Велислав казва, че в колата му е излят бензин, аз вярвам на него, а не на МРВ. Второ, дори и да е запален съседния автомобил, това не значи, че мишената не е пак Слави! Трето, какво успокоение трябва да намерим във факта, че колата била собственост на постоянно пребиваващ у нас сърбинн?! С какво е заслужил палежа - с това, че е сърбин ли? Четрърто, с какво се занимава този човек и защо живее необезпокояван цяла година в София, щом предизвиква такива действия? Въобще, коя кола първо е запалена и защо няма никакво значение от гледна точка на факта, че такива неща се случват в София и дори не предизвикват кой знае какви вълнения... :( Толкова сме свикнали с бруталните нелепости и мутренското си ежедневие, че имаме по една педя мазоли на съвестта си. Това с обяснението за подпалената кола ми прилича на онзи виц, дето едната съседка върнала на другата пукната взетата назаем стомна и казала по повод на обвинението, че я е пукнала: - Първо на първо, не съм я вземала, ти ми я даде; второ на второ, когато я взех беше вече счупена, трето на трето, като ти я върнах беше здрава и четвърто на четвърто, никой насила не те е карал да ми я даваш! Горящата кола на Велислав Минеков е отношението ИМ към нашето право на свобода и достоен живот. Мен не ме е страх, този вид \"хабери\" не ми въздействат и не си давам , нито си търгувам достойнството. Ще вървим заедно с хора, като Велислав към деня, в който Пожарникарят няма да успее да загаси огъня под краката си и ще плати солидарен данък заедно с бушоните си. Запалиха колата на проф. Велислав Минеков. Той е известен освен със скулптурите си и професорската си дейност, но с активната си гражданска позиция срещу статуквото, олигархията и политическата престъпност в България. Този грозен акт за сплашване се случва непосредствено след публикуване на интервю с професор Минеков за сайта liberta.bg. Паркирам колата през деня пред офиса - малка закътана уличка в центъра на Мордор, адресът е посочен в Гугъл мапс, съвсем удобно за запалване, бомба или поне за кирки. Самия офис е пълен с хартия и би горял чудесно. Точно, както снощи изгоря колата на професор Велислав Минеков, запалена от някой недоволен от критиките срещу корупцията и срещу властта, което у нас е едно и също, или по негова заръка Новите родни поробители на България запушиха устите на повечето медии. Така все по-рядко публично се чува сладката дума справедливост. Но очевидно вече много са изплашени за бъдещето си, щом не крият мафиотските си мурафети. Благодаря на професор Минеков за честността и смелостта, за борбата му за справедливост. Събитието с колата е отврат, но сега професорът ще разбере колко много хора го обичат, защото е изразител на тяхната позиция. Колата на Велислав Минеков e запалена от престъпници на хранилка на властта. Проф. Минеков е виден критик на управлението на Борисов и грижливо отглежданата от него мафиотизирана власт. Нито една голяма телевизия не е отразила събитието! Да продължаваме гордо да играем хоро и да си късаме ризите от патриотизъм! А домашната прислуга от телевизиите дори не заслужава коментар. Добре, че според шефа на МВР, в България няма условия за мафия... Днес е проф. Велислав Минеков, утре ще сме аз, ти и всички несъгласни с режима, който ни налагат! Знаeм кой и защо запали колата на професора. Това е политическата мафия, която управлява нашата държава, това са статуквото, системата, беззаконието, олигархията и корупцията, които всеки ден ни изцеждат като презрели лимони. Закривай! Питам се защо плячкосаните медии не попитат кой запали през тази нощ автомобила на проф. Велислав Минеков и за малко не предизвика огромен взрив и мащабен пожар на няклко пълни резервоара, а може би и жертви? Това опит за сплашване, репресия или за друго е? Всички знаем отношението на Слави към настоящата власт... Не питат за съществените и важни неща, защото работят по опорки, защото са част от пропагандната машина на мафията, затова. Пиша тези редове с голяма тъга. Тази сутрин се събудих с новината, че колата на проф. Велислав Минеков е умишлено подпалена. Той е дързостен критик на управлението на Борисов използващ остър език и перо, наричайки нещата с истинските им имена. Първоначално му беше отрязан достъпа до медии, след това един министър му заведе дело за клевета за непосилна нему сума. Все пак останаха и няколко независими медии извън хватката на Пеевски, които му даваха някаква трибуна. Наложи опонентите му да използват мутренски подход, за да му затворят устата. Днес дори не беше отразено от нито една телевизия за този палеж. Същите подходи са ползвани през 30-те години в преднациска Германия при плавното установяване на диктарура. Изчезваш от медиите, взривяват ти колата, получаваш инфаркт или те самоубиват. Така са постъпвали и комунистите през 1945 г. в България. Малко по-късно идва Народния съд, лагерите и нататък го знаем. Мнозина са си казвали, че това не може да им се случи и са си останали дотам. Мълчанието на агнетата е основната причина, в модерна България, член на ЕС да се заговори отново за пълзяща диктатура. Във всички съседни столици, които са на няколко часа от нас, нацията (не народа) се надига и излиза на улиците и реагира незабавно щом и отневат някакво право. Така бе в Букурещ, Белград, Истанбул, Атина, Варшава. У нас всичко е тихо, защото чрез купените медии успяха да ни убедят, че от нас нищо не зависи. Това не е вярно! Колкото по-продължително е мълчанието ни, толкова по-видима и усетена ще бъде диктатурата им. Скъпи сънародници, ако смятате, че само защото не ходите на българските курорти и така сте наказали мутрите и сте дали отпор на злото, жестоко са ви подлъгали. Продължавайте да четете родните вестници, да гледате родните канали, да търкате билетчета за незаслужени награди разчитайте на \"българската\" дума късмет! Разчиташ ли на късмета, значи си повярвал, че от теб нищо не зависи. Историята обаче е залята със случаи на малък праведен остатък от хора, които не са се отдали на съня на множествата. От 12-те Христови апостоли, през апостолите организирали Априлското възстание, през Горяните до Независимото дружество за правата на човека на Илия Минев всички са изглеждали смешни, глупави и самотни. Само, че имената им се помнят и днес, а на палачите им са отдавна забравени и презряни. Новините започват след малко. Приятно гледане!", "date": "2019.07.11", "title": "\"Послание от мафията\" - реакции за изгорялата кола на Велислав Минеков"}
{"url": "https://www.dnevnik.bg/evropa/2019/07/11/3937198_airbnb_veche_izpulniava_izcialo_iziskvaniiata_na_es/", "text": "Европейската комисия съобщи, че след преговорите с \"Еърбиенби\" (Airbnb) платформата е подобрила и изяснила напълно начина, по който представя предложенията за настаняване на потребителите, и тези предложения сега съответстват на  изискванията на правото на ЕС  за защита на потребителите. Дружеството разгледа всички искания, отправени от еврокомисията и националните власти за защита на потребителите, да съобрази своята дейност и условия за ползване изцяло с правилата на ЕС, се посочва в съобщението. Вече при търсене на възможности за нощувка с избрани дати потребителите виждат   на страница с резултати, включително всички приложими задължителни такси (например за обслужване, почистване и местни данъци). Вече няма изненадващи задължителни такси, които се появяват на страниците по-късно. Дружеството ясно разграничава дали дадена оферта за настаняване е пусната на пазара от домакин, който е  . Освен това предоставя на своя сайт лесно достъпна връзка към платформата за  и всички необходими данни за уреждането на спорове. От Airbnb също така преразгледаха своите условия за ползване на услугата, в които: - поясняват, че   в съдилищата в своята страна на пребиваване; - зачитат основните законни права на потребителите  ; - се задължават да не  , без предварително ясно да информират потребителите и без да им дадат възможност да анулират договора.", "date": "2019.07.11", "title": "Airbnb вече изпълнява изцяло изискванията на ЕС"}
{"url": "https://www.dnevnik.bg/bulgaria/2019/07/11/3937203_novi_pravila_kandidatite_za_glaven_prokuror_i/", "text": "Висшият съдебен съвет (ВСС) гласува единодушно и прие промяна в правилата за избор на \"тримата големи\" в съдебната власт по предложение на главния прокурор Сотир Цацаров. Точката бе извънредна в дневния ред на днешното заседание, а Цацаров обясни, че е внесена за обсъждане заради предстоящата процедура по избор на негов наследник на поста, съобщи  Defakto.bg. Промените се отнасят за тeĸcтoвeтe, oпиcвaщи ĸaĸви дoĸyмeнти тpябвa дa пoдaдaт нoминиpaнитe ĸaндидaти зa тpитe нaй-виcoĸи пocтa в cиcтeмaтa - главен прокурор, председател на Върховния касационен и Върховния административен съд. Цaцapoв мотивира предложението си c aнтитĸopyпциoнния зaĸoн и пpeдлoжи номинираните дa пoдaвaт дeĸлapaции зa имyщecтвa и интepecи, ĸaĸтo ca пpeдвидeни в Зaĸoнa зa антикорупционната комисия, a нe в cъдeбния зaĸoн. Paзлиĸaтa e, чe в тeзи дeĸлapaции се oпиcвaт вĸлючитeлнo тpyдoвитe възнaгpaждeния нa caмитe ĸaндидaти и нa тexнитe cъпpyзи. B дeĸлapaциитe пo Закона за съдебната власт зaплaтитe нe се oпиcвaт. Дeĸлapaциитe пo закона, по който работи Комисията за противодействие на корупцията и за отнемане на незаконно придобитото имущество, ca пo-пoдpoбни. Освен това тeopeтичнo мoжe дa имa ĸaндидaт, ĸoйтo дa нe e oт cъдeбнaтa влacт и зa нeгo дa нe вaжaт пpaвилaтa зa мaгиcтpaтитe, oбясни Цaцapoв.", "date": "2019.07.11", "title": "Нови правила: Кандидатите за главен прокурор и съпрузите им ще декларират заплата"}
{"url": "https://www.dnevnik.bg/photos/2019/07/11/3936944_snimka_na_denia_ediniiat_ot_ciferblatite_na_big_ben/", "text": "В Лондон, Великобритания, беше реставриран северният циферблат на часовника \"Биг Бен\" на кулата \"Елизабет\" в Уестминстърския дворец. Ремонтът на един от символите на Лондон  . Камбаните в кулата бият само при специални случаи, но по време на обновяването винаги поне един от циферблатите ще работи, като стрелките се задвижват от електрически механизъм.", "date": "2019.07.11", "title": "Снимка на деня: Единият от циферблатите на \"Биг Бен\" вече е като нов"}
{"url": "https://www.dnevnik.bg/sport/2019/07/11/3937050_klubovete_vuv_visshata_liga_gubiat_po_1_mln_paunda_na/", "text": "Може ли пиратството и нелегалното излъчване на футболни мачове да се отрази негативно на клубовете от Висшата лига? Отговорът е да, след като проучване показа негативите върху отборите от най-гледаното първенство в света. Органът за борба с пиратството MUSO заедно с компанията за оценка на спонсорството в спорта GumGum Sports направиха обстоен анализ на осем мача от изминалия сезон 2018-19, за които има данни, че са привлекли 7.1 милиона души нелегална аудитория в 149 страни в света. Според проучването загубите са 1 милион паунда на мач от спонсори, след като са анализирани седем от най-големите сделки с рекламодатели в английския футбол. Най-голямата пиратска аудитория на мачове от Висшата лига е в Китай, където над 1 милион души гледат нелегално всеки мач от шампионата. Останалите водещи страни са Виетнам, Кения, Индия и Нигерия. САЩ и Великобритания са съответно на десето и 11-о място. \"Клубовете и техните спонсори никога не са били способни да определят количеството на медийно отразяване или на нелегалния поток, който следи мачовете. Сега чрез нови алгоритми и софтуери имаме такъв шанс. Анализът показва, че загубите от всеки нелегално излъчен мач възлизат на 1 милион паунда. Пиратството се отразява пряко на телевизионните права, а оттам на по-малко средства за клубовете\", казват от GumGum Sports. Висшата лига отдавна се бори с пиратското излъчване, като в началото на годината бяха издадени и  първите присъди . Трима души, които са разпространявали нелегални стриймове, бяха осъдени общо на 17 години. Доказано е, че те са спечелили близо 5 милиона паунда, след като са крадели сигнал от 20 телевизии.", "date": "2019.07.11", "title": "Клубовете във Висшата лига губят по 1 млн. паунда на мач заради пиратството"}
{"url": "https://www.dnevnik.bg/razvlechenie/2019/07/11/3937216_predistoriiata_na_igra_na_tronove_shte_e_bez_lanistur/", "text": "Писателят Джордж Р. Р. Мартин издаде няколко детайла около предстоящата предистория на \"Игра на тронове\", разкривайки, че докато предстоящият сериал на HBO може да има доста по-малко дракони, то в него ще има повече вълчища, мамути и бели бродници. Действието в новия сериал, който в момента се снима в Северна Ирландия, се развива хиляди години преди събития от поредицата \"Игра на тронове\" и по описанието на HBO проследява как светът се изплъзва от златния си период на герои към своите най-мрачни времена. Британската актриса Наоми Уатс участва в ролята на \"харизматична светска личност, която крие мрачна тайна\". В актьорския състав е и нейната британска колежка Миранда Ричардсън. Създатели на поредицата са Джейн Голдман и самият Мартин. Миналата година писателят обяви, че сериалът ще покаже Вестерос като много различно място - без Кралски чертог, без Железния трон и без фамилията Таргариен. \"Валирия\" едва започва да се развива с драконите си и великата империя, която създава, разказа той пред \"Ентъртеймънт уикли\". Преди ден той разкри още, че семейство Старк определено ще е част от предисторията, и допълни, че белите бродници, или \"Другите\", както са наричани в книгата, също ще са налице. Ще има още и вълчища и мамути. Сериалът ще предхожда и съществуването на семейство Ланистър, а техният дом ще бъде обитаван от друга фамилия. \"Ланистър все още ги няма, но Кастърли Рок определено е там - той е като Скалата на Гибралтар\", казва писателят. \"Всъщност ще се обитава от семейство Кастърли, на което мястото ще е все още кръстено и по времето на \"Игра на тронове\"\". Писателят разкри също така, че Вестерос отпреди 5000 години е разделен на над 100 различни феодални владения. \"Говорим за Седемте кралства на Вестерос; имало е Седем кралства по времето на бунта на Егон. Но ако се върнете още по-назад, ще откриете, че е имало девет кралства, както и 12 кралства преди това и в крайна сметка стигате до времето, когато е имало 100 кралства - дребни кралства - и точно за този период говорим.\" В момента Мартин пише \"Ветровете на зимата\" - дългоочакваната шеста част от серията му \"Песен за огън и лед\". През май той обеща, че ще е приключил с писането й през лятото на 2020 г., когато ще пътува до Нова Зеландия за коференция на тема научна фантастика. \"Ако не държите \"Ветровете на зимата\" в ръцете си, когато пристигна в Нова Зеландия за Worldcon, ви давам официалното си писмено позволение да ме арестувате и затворите до края на дните ми в малка килия на Белия остров с изглед към езерото със сярна киселина. Докато острите изпарения не прецакат стария ми DOS word процесор, ще се оправя\", написа той на собствения си уебсайт.", "date": "2019.07.11", "title": "Предисторията на \"Игра на тронове\" ще е без Ланистър и Таргариен, но с много Старк"}
{"url": "https://www.dnevnik.bg/detski_dnevnik/2019/07/11/3937204_gimnaziite_v_sofiia_v_koito_se_vliza_nai-trudno/", "text": "За поредна година  Софийската математическа гимназия (СМГ) \"Паисий Хилендарски\" е училището, в което се влиза с най-висок бал . Максималният е 499 точки, а минималният - 479.5 точки. Това показват резултатите за  първо класиране за гимназиите , които бяха обявени днес (още четете  тук ). \"Дневник\" публикува класацията на училищата, в които се влиза с най-висок бал, предоставена от Регионалното управление на образованието в София-град. Списъкът не включва Националната гимназия за древни езици и култури \"Св. Константин Кирил Философ\" (НГДЕК), чийто принципал е Министерството на културата. Според бала тя е на 8-мо място, като най-високият резултат в училището на първо класиране 484.5 точки, а минималният - 362 точки. ", "date": "2019.07.11", "title": "Гимназиите в София, в които се влиза най-трудно"}
{"url": "https://www.dnevnik.bg/sviat/2019/07/11/3937237_zakusala_kompaniia_v_bosna_i_hercegovina_moje_da/", "text": "Предприятието \"Алуминий\" (Aluminij), един от най-големите работодатели в Босна и Херцеговина, днес трябва да подаде молба за защита от кредиторите. В леярната работят около 900 души, но с дейността ѝ са свързани близо 10 хиляди души от подизпълнители и доставчици. Работниците ще получат заплата за последния месец и ще бъдат пуснати в безсрочен неплатен отпуск. Закриването на базираното в Мостар предприятие ще е тежък удар и за десетки фирми за обработка на метали в Босна и Херцеговина и в Хърватия, разчитащи на доставки от него. Производството и обработката на метали е изключително важен сектор на местната икономика, тъй като формират около половината от босненския износ, припомня \"Ройтерс\". Малко след полунощ във вторник срещу сряда на \"Алуминий\" беше изключено електрозахранването, тъй като е натрупало много неплатени сметки. Общите задължения на металургичното предприятие са почти 380 милиона босненски марки (195 млн. евро). Собствениците опитват да намерят стратегически инвеститор, но преговорите с гиганта \"Гленкор\" (Glencore) се провалиха и той се оттегли в сряда. След това Нермин Джинджич, енергийният министър на босненско-хърватската федерация, заяви, че компанията ще обяви неплатежоспособност. Правителството на босненско-хърватската част от Босна и Херцеговина притежава 44% дял в \"Алуминий\", също толкова са в ръцете на малки акционери, а останалите 12% са на правителството на съседна Хърватия. Джинджич заяви пред журналисти, че правителството в Сараево планира да продължи да търси партньори и инвеститори, включително в разговори с Emirates Global Aluminium. Над 70% от задълженията на предприятието са към държавната енергийна компания EPHZHB, която през юни спря да доставя на договорените през декември преференциални цени. Ръководството на \"Алуминий\" бе принудено да премине към купуване на количества енергия ден за ден, което само по себе си е по-неизгодна схема. Федералното правителство отказа да субсидира цената за леярната с настояване тя да излезе на свободния пазар за енергия. \"Сега ни трябва детайлен анализ, който да ни покаже как да преструктурираме \"Алуминий\" в компания, която да е устойчива и способна да работи в пазарна среда\", коментира министърът. Той допълни, че е поръчал и анализ за ефекта от спирането на предприятието за икономиката в района. Критики се чуват и в Загреб по адрес на правителството, което според лидера на Хърватската народна партия е виновно за закриването на \"Алуминий\". \"Не искам да вярвам, че това е краят, надявам се да се запази в ограничен обем някакво производство с добър стратегически партньор, но така или иначе хиляди семейства ще изпаднат в криза\", допълни Божо Любич. Той посочи, че основната вина е на политическите и правни абсурди в Босна и Херцеговина, защото федералното правителство, което е голям собственик на \"Алуминий\", продава по-евтино енергия на частната леярна на \"АрселорМитал\" в Зеница. \"Известни сили в Босна и Херцеговина се опитват да използват този проблем, трупащ се от много години, за да увеличат разделението между ядосаните босненци и политическото ръководство на Хърватия.\"", "date": "2019.07.11", "title": "Закъсала компания в Босна и Херцеговина може да остави без работа 10 000 души"}
{"url": "https://www.dnevnik.bg/skorost/2019/07/11/3937279_chasovete_po_kormuvane_se_uvelichavat_zaduljitelno/", "text": "Часовете за практическо обучение на кандидат-шофьорите за най-масовата категория \"B\" да бъдат увеличени с 11 на 42, като част от тях задължително станат карането по магистрала, нощем или при намалена видимост, както и в сериозен трафик. Това предлага работна група, която включва представители на министерствата на образованието, транспорта, вътрешните работи, Държавна агенция \"Безопасност на движението по пътищата\", висши учебни заведения, браншови организации и др. Промените могат да станат факт още от септември, ако тестовете бъдат одобрени от министъра на образованието Красимир Вълчев. \"До този момент компонентите на обучението бяха разписани в методиката, но без конкретни изисквания за продължителността им и липса на ефективен контрол. Това създаваше както предпоставка за нелоялна конкуренция, така и за явяване на шофьорски изпит без придобиване на ключови умения като управление на магистрала, скоростен път, при намалена видимост и др.\", се посочва в съобщение от днес на Държавна агенция \"Безопасност на движението по пътищата\". Снощи работната група реши управлението на автомобил извън населено място да покрива поне 6 часа, като половината са по автомагистрала или скоростен път. Пожелателно е записано курсистите да са част от автомобилния поток при интензивен трафик. От агенцията уточняват, че подобно изискване се залага за първи път, като досега управлението на магистрала или скоростен път не е било задължително, а се е организирало по инициатива на инструкторите. Сред другите задължителни елементи са шофиране в населено място с голяма интензивност на движение, което да е поне 10 часа. Минимум 2 часа ще трябва да покрият курсистите за каране по тъмно или в условията на намалена и ограничена видимост. Работната група предлага паралелно с увеличаването на практическото обучение да се намали теоретичната подготовка от 40 на 26 часа. Смята се, че при това положение не би трябвало да има съществен ръст на цените за крайния потребител. Ще поскъпнат ли курсовете? От автошколите обаче вече коментираха, че ако новите изисквания станат факт, шофьорските курсове ще поскъпнат с поне 200-300 лева и ще струват около 1000 лева. Мнението си по новите текстове утре ще дадат няколко браншови организации, сред които Асоциацията за квалификация на автомобилистите в България, Съюзът на преподавателите по авто-мото подготовка, Националният автоинструкторски съюз, Българската асоциация на пострадали при катастрофи и Българското обединение на шофьорите. Преди две години  беше последният протест на автомобилните инструктори , като поводът бяха обвинения в корупция и промени в организацията на изпита. Промените стават факт, след като анализ на пътнотранспортните произшествия през 2018 г. показва, че смъртността сред водачите между 18 и 25 години е с 20% по-висока от всички останали шофьори, а тенденцията е за нарастване на негативната статистика сред тази възрастова група. Обучението на симулатор няма да се зачита Работната група не е приела предложението част от практическото обучение да се провежда на симулатор. Както и досега, центровете по автообучение ще могат да провеждат занятия на тренажор, но те няма да се вземат предвид при отчитане на задължителния брой часове по практика. Промените в обучението на бъдещите шофьори са сред първите реални инициативи на  създадената в края на миналата година Държавна агенция \"Безопасност на движението по пътищата\" . Сред нейните задачи са формиране на политиката в областта на пътната безопасност, събиране и системен анализ на информацията по темата. Агенцията се занимава и с контрол върху функциите и мерките от всяко едно от ведомствата, ангажирани с проблема, като според Крумова това е ключов елемент. Предвид изявленията на ръководителя на новия орган Малина Крумова могат да се очакват  промени също в организацията на контрола на път я и законодателството. Целта на агенцията е след първата ѝ година работа жертвите на пътя да бъдат намалени с 20%. И ограничения за новите шофьори В началото на годината беше обявено, че в  новия Закон за движение по пътищата се предлага  новите шофьори в първите шест месеца да могат да карат сами автомобили с максимална мощност до 50 киловата (около 67 конски сили). По-мощни превозни средства ще имат право да шофират само в присъствието на правоспособен водач със стаж над 5 години, който не е употребил алкохол или наркотици и не е оставал без книжка през последните 5 години. Освен това новите шофьори ще получават две трети от максималния брой контролни точки (26 вместо 39 към днешна дата), а оставащите една трета ще им се дават след две години шофиране без нарушения. Докъде стигна работата по закона обаче към момента не е известно, след като още през февруари би трябвало да е приключило неговото обществено обсъждане.", "date": "2019.07.11", "title": "Часовете по кормуване се увеличават, задължително ще има магистрала и нощно каране"}
{"url": "https://www.dnevnik.bg/zelen/2019/07/11/3937253_globite_za_kumpinguvane_v_obshtina_carevo_veche_sa_v/", "text": "Повторно приетата наредба  от община Царево, която налага ограничения и глоби за поставяне на палатки, каравани и кемпери на територията на общината, не противоречи на закона. Това заяви пред \"Дневник\" областният управител за Бургас Вълчо Чолаков (СДС). Предишната наредба на кмета на Царево Георги Лапчев (ГЕРБ)  бе отхвърлена на две съдебни инстанции  поради процедурни нередности. Новата наредба, която дословно повтаря старата, пък беше приета в средата на юни. Чолаков уточни, че наредбата вече е в сила и община Царево може да налага предвидените в нея глоби от 200 до 5 хил. лв. На наказание подлежат гражданите, които поставят палатки и кемпери без предварително съгласуване от общинския архитект и без нотариално заверено разрешение на собственика на имота, ако имотът се намира в границите на общината. Към момента на  интернет страницата на община Царево  със заглавие \"актуална\" е налична само наредбата в първоначалния си вид и с дата 24 август 2018. Законни ли са глобите Преди две седмици сдружението \"Да запазим Корал\"  поиска областният управител да спре наредбата , с което да упражни правото си на контрол по силата на Закона за местното самоуправление и местната власт. Аргументите на активистите бяха за административни и съдържателни нарушения при приемането на наредбата. Административните проблеми се отнасяха до формално провеждане на задължителното обществено обсъждане. Съдържателните критики бяха за глоби, които са в разрез с действащите разпоредби на Закона за Черноморското крайбрежие (ЗУЧК). Природозащитниците посочиха също, че с наредбата се нарушават два текста от Конституцията - чл. 35, който постановява правото на свободно придвижване, и чл. 17 за неприкосновеността на частната собственост - заради въвеждането на изричен режим за влизане в частна собственост. Чолаков обясни за \"Дневник\", че не е възразил към повторното приемане на ограниченията, защото този път наредбата е приета без нарушение на административните изисквания. По отношение на съдържателните аргументи на защитниците на плажа за природосъобразен туризъм \"Корал\" областният управител заяви, че неговият правен екип е анализирал наредбата и не е намерил несъответствие с действащия ЗУЧК към момента преди приемането на спорните промени вчера. С оглед факта, че вчера бяха окончателно приети  въпреки протестите и президентското вето , промените в Закона за Черноморието, които налагат допълнителни санкции и де факто забраняват къмпингуването в България, Чолаков каза, че наредбата ще трябва да се анализира и спрямо тях. Той каза, че очаква кметът Лапчев да оцени съответствието на наредбата спрямо актуалния закон автоматично. Ако това не бъде направено по инициатива на община Царево, областната управа ще го изиска, уточни Чолаков. Глобите Във всички случаи към момента гражданите ще бъдат глобени, ако къмпингуват в община Царево без общинско разрешение и нотариално заверено съгласие на собственика. След като бъдат обнародвани последните промени в ЗУЧК, което се очаква в следващ брой на Държавен вестник, любителите на туризъм извън хотелски комплекси могат да очакват глоби по цялото българско Черноморие при къмпингуване на всички видове дюни освен ембрионалните (незалесени, в начален стадий на формиране). Очаква се както морските туристи, така и общинските инспектори да имат трудности при разпознаване на разрешените за къмпингуване ембрионални дюни от забранените сиви, бели и облесени. Разграничаването на видовете дюни се извършва от специалисти ботаници. Всеки от видовете дюни е местообитание, което е защитено от европейската мрежа \"Натура 2000\", въпреки че ограниченията,  приети вчера , не се отнасят до ембрионалните.", "date": "2019.07.11", "title": "Глобите за къмпингуване в община Царево вече са в сила"}
{"url": "https://www.dnevnik.bg/razvlechenie/2019/07/11/3937396_metalika_izdavat_detska_kniga_s_abv-to_na_svoiata/", "text": "Метъл групата \"Металика\", известна с песни като Seek & Destroy, Leper Messiah, Harvester of Sorrow и My Friend of Misery, навлиза в издателския бизнес с публикуването на своя детска книга. Съобщение за това бе публикувано на официалния им уебсайт. Илюстрираното издание със заглавие \"АБВ-то на Металика\" (The ABCs of Metallica) ще бъде издадено на 26 ноември, а приходите от него ще отидат за благотворителната фондация на групата \"Всичко в ръцете ми\" (All Within My Hands). Групата прави книжката заедно с писателя Хауи Ейбрамс и илюстратора Майкъл \"Кейвс\" Маклиър. Музикантите допълват, че в книжката чрез рими и илюстрации ще бъде пресъздадена историята на групата от А до Я, като всяка буква ще представя отделен момент от израстването им от Garage Days до Master of Puppets, примесени със забавни факти за тях. Последният албум на \"Металика\" - десетият в тяхната 38-годишна кариера, бе озаглавен Hardwired to Self Destruct и излезе през 2016. Той бе продаден в 5 млн. копия в цял свят и получи номинация за \"Грами\". Неотдавна групата изнесе два мащабни концерта във Великобритания, описани от \"Гардиън\" като \"майсторски клас по метъл\" с \"брутални хеви метъл рок песни за смъртта и разрухата заедно с някои нежни химни за - ами, смъртта и разрухата\".", "date": "2019.07.11", "title": "\"Металика\" издават ... детска книга"}
{"url": "https://www.dnevnik.bg/sviat/2019/07/11/3937416_omari_i_skupi_vina_moje_da_suboriat_frenski_ministur/", "text": "Министърът на околната среда на Франция се бори за оцеляване, след като в медиите се появиха снимки как дава вечери с луксозни вина и омари за държавна сметка, докато е бил председател на парламента. Разследващият сайт Mediapart съобщи, че Франсоа дьо Рюжи е бил домакин на десетки скъпи вечери в резиденцията си между 2017 и 2018 г. Няма подозрения, че разходите са били незаконни. Но снимките допринасят за мнението, че администрацията на президента Еманюел Макрон е откъсната от реалността и че той е \"президентът на богатите\", пише агенция \"Ройтерс\". Проблемите на Дьо Рюжи се влошиха, когато Mediapart съобщи, че данъкоплатците са поели 63 хил. евро разходи за реновацията на служебния му апартамент на брега на Сена. Снимките на омари и розови листенца, пръснати по масата, разгневиха много хора във Франция. Дьо Рюжи, чиято съпруга е журналистка в жълто списание, първоначално отказа да се извини. \"Поемам пълна отговорност за факта, че председателят на парламента или министър би трябвало да може да проведе неформални срещи на вечеря с бизнес лидери, интелектуалци и декани на университети\", каза той в сряда. Днес обаче той коментира, че е готов да \"поправи\" \"грешна преценка\", която евентуално може и да е направил. Той съкрати посещението си в Западна Франция и е бил привикан в кабинета на премиера. Макрон вече загуби един министър на околната среда миналата година, а протестите на \"жълтите жилетки\" продължиха месеци.", "date": "2019.07.11", "title": "Омари и скъпи вина може да съборят френски министър"}
{"url": "https://www.dnevnik.bg/gradska_sreda/2019/07/11/3937443_obshtinarite_glasuvaha_vdigane_na_zaplatite_v/", "text": "Столичният общински съвет днес прие предложението на кмета Йорданка Фандъкова за вдигане на заплатите на шофьорите в градския транспорт с 10% три поредни години. Първото увеличение се предвижда да е от 1 март 2020 г., а последното - през 2022 г., бе договорено между кмета на София и ръководствата на КНСБ и КТ \"Подкрепа\". С 20 милиона лева ще се увеличи общата сума на възнагражденията на работещите в столичния обществен транспорт през 2020 г., обясни зам.-кметът по транспорта Дончо Барбалов. Сега основната заплата в столичния градски транспорт е 1150 лв., а средното възнаграждение е 1800 лв., в което са включени и парите за стаж, за храна, премии за добра работа и приходи от продажба на билети. Групата на БСП не гласува днес за увеличението на възнагражденията, защото така щял да се \"затвори проблемът с материално-битовите условия на работещите в столичния градски транспорт\", обясни Калоян Паргов, председател на групата на социалистите в общинския съвет. Според него темата изисква далеч по-сериозни решения за подобряване условията на труд в тази професия.", "date": "2019.07.11", "title": "Общинарите гласуваха вдигане на заплатите в градския транспорт с 30% до 2022 г."}
{"url": "https://www.dnevnik.bg/bulgaria/2019/07/11/3937415_za_da_pesti_bulgariia_kupuva_f16_s_funkcii_ot_1913_g/", "text": "За да намали цената, България купува изтребители с намалена функционалност. Това коментира пред Би Ти Ви главният секретар на президента полковник Димитър Стоянов. Той подчерта, че държавният глава оценява високо характеристиките на американския изтребител Ф16, не е лобирал за конкретен тип авиационна техника, а за честна и открита процедура по ясни правила. Днес министърът на отбраната Красимир Каракачанов подписа сделката, по която България ще придобие 8 изтребителя от типа  F-16 Block 70, а общата стойност на договора е 1 256 153 980 долара. Военният експерт от екипа на президента даде пример с това, че новите самолети ще могат да пускат единствено свободна падащи бомби - тоест нищо различно от това, с което военната авиация е разполагала и през 1913 г. Няма да има нито лазерно насочване нито джипиес насочване, каза Стоянов и добави, че самите САЩ са предупредили, че от интерес на България е да разшири пакета, ако иска многофункционален самолет с всички способности и обучен екип, както и да осигури възможност за ремонти и резервни части.", "date": "2019.07.11", "title": "За да пести, България купува Ф16 с функции от 1913 г., предупреди сътрудник на президента"}
{"url": "https://www.dnevnik.bg/sport/2019/07/11/3937442_serena_uiliams_shte_spori_s_halep_v_tursene_na/", "text": "Серена Уилямс и Симона Халеп ще определят шампиона при жените на \"Уимбълдън\". Американката и румънката се класираха за финала след убедителни победи в два сета. Уилямс се развихри и надви скоростно с 6:1, 6:2 Барбора Стрицова от Чехия за малко над час игра. 37-годишната американка не срещна съпротива и с по два пробива в двата сета стигна лесно до победата. При успех във финала Уилямс ще се изравни с Маргарет Корт на върха по брой титли от Големия шлем. Легендарната австралийка има 24 титли, докато 37-годишната американка е с една по-малко, като загуби последните си два финала. \"Обичам това, което правя. Когато се събудя сутрин, искам да се чувствам във форма, да спортувам и да играя за публиката като тази на \"Уимбълдън\". Не всеки може да го прави, но осъзнавам, че имам страхотна работа, обичам това, което правя и все още съм много добро в това, което правя. Така продължавам да се наслаждавам и преживявам невероятни чувства\", каза Уилямс след победата си. Американката ще участва в мача за титлата на \"Уимбълдън\" за четвърти път в последните пет години. Уилямс има седем титли и три загубени финала в третия за годината турнир от Големия шлем. От своя страна, Халеп стига за пръв път до заключителния мач на \"Уимбълдън\". Носителката на една титла от Големия шлем заслужи мястото си във финала след лесен успех с 6:1, 6:3 срещу украинката Елена Свитолина за 1.13 часа игра. Тя е първата румънка, която достига до финала на \"Уимбълдън\". В мачовете помежду им Уилямс има значително предимство с девет победи от десет мача срещу Халеп.", "date": "2019.07.11", "title": "Серена Уилямс ще спори с Халеп в търсене на историческа 24-а титла от Шлема"}
{"url": "https://www.dnevnik.bg/gradska_sreda/2019/07/11/3937447_stolichnata_obshtina_shte_kupi_s_evropari_novi/", "text": "Кметът Йорданка Фандъкова получи подкрепа на днешната сесия на Столичния общински съвет за предложението си да се кандидатства за безвъзмездна помощ от Европейския съюз, която цели повишаване качеството на атмосферния въздух в София. Целта е да се получат 218 млн. лв. финансиране по оперативна програма \"Околна среда\" за купуване на нови 82 електрически електробуса, 25 трамвая и 30 тролея. С тях ще се сменят по-старите дизелови автобуси в градския транспорт, ще се обновят тролейбусните линии №6, 7 и 11. Новите нископодови трамваи, които са предвидени за купуване с евросредства, ще се движат по линии №4 и 18.", "date": "2019.07.11", "title": "Столичната община ще купи с европари нови електробуси, трамваи и тролейбуси"}
{"url": "https://www.dnevnik.bg/biznes/2019/07/11/3937449_samo_15_kushti_za_gosti_se_okazaha_lichni_vili/", "text": "От 295 проверени къщи за гости, изградени с еврофинансиране, само 15 се оказаха на недобросъвестни собственици и се използват за лични нужди, а не за бизнес. Това съобщи земеделският министър Десислава Танева след края на проверката, осъществена от държавен фонд \"Земеделие\" и цитирана от пресцентъра си.. До нея се стигна след като се разбра, че такъв е случаят на зам.-министъра на икономиката Александър Манолев, който беше принуден да подаде оставка. Прокуратурата  предяви обвинения на Манолев  за накърняване на финансовите интереси на ЕС и започна проверка на всички къщи за гости с еврофинансиране, но там проверката все още не е приключила. Танева уточни, че проверката на фонд \"Земеделие\" е дали къщите се използват по предназначение, а държавното обвинение проверява дали е спазено законодателството. Фонд \"Земеделие\", който е отговорен за изразходването на европейските субсидии, е проверил общо 295 къщи за гости – 288 в период за наблюдение, тоест пет години след получаването на парите, и седем, за които този срок вече е приключил, но за тях са постъпили сигнали от медии. Общата субсидия за всички 288 къщи за гости възлиза на 81 млн. лв., а 15-те нарушители са взели общо 4.5 млн. лв., които сега ще трябва да върнат. Не функционират по предназначение 2 къщи в област Благоевград, 4 в област София, 2 - в Пазарджишко и по 1 във Варненско, Ловешко, Пловдивско, Видинско, Разградско, Шуменско и Добричко. Други 74 къщи за гости са с отклонения в различна степен от заявения бизнес план. Проектите са получили субсидия от общо 18 млн. лв. и ще бъдат санкционирани с между 5 и 15% от получената сума. Изпълнителният директор на фонда Живко Живков съобщи, че двама експерти са се оказали свързани с две къщи за гости. Едната от служителките няма пряк достъп до одобряване на проекти, а за другата също не е установена директна свързаност. От двете служителки са снети обяснения и предстои дисциплинарен съвет да реши ще има бъдат ли наложени наказания и какви. \"Няма срок, в който трябва да бъдат върнати парите за къщите за гости, при които са установени нередности. Това е така защото това е отворен процес. След издаването на решение за финансовата корекция от страна на ДФ \"Земеделие\", бенефициентът, който е получил това подпомагане, има право на обжалване, обясни Живков.", "date": "2019.07.11", "title": "Само 15 къщи за гости се оказаха лични вили"}
{"url": "https://www.dnevnik.bg/sport/2019/07/11/3937451_s_desetgodishen_biznes_plan_emireits_uelt_iska_da/", "text": "Компанията  \"Емирейтс Уелт\"  иска да закупи 75% от собствеността на ОФК \"Пирин\" (Благоевград), обяви представителят й за България Ива Уорън. Фирмата има лиценз за инвестиционен посредник. Кандидат инвеститорите, които за момента са спонсори, са предоставили в Община Благоевград бизнес план за развитието на клуба. Той включва подробно описание на дейностите от първата до десетата година. Първата година включва стабилизиране на клуба след тежката минала година във Втора лига, когато \"Пирин\" едва не изпадна при аматьорите. \"Емирейтс Уелт\" обяви, че в рамките на месец са били инвестирани 440 хиляди лева. Уорън се надява бизнес планът да бъде обсъден скоро на заседание на Общинския съвет в Благоевград и да бъде дадена зелена светлина за промяна в структурата на собствеността. Очаква се общината да продължи да съдейства, тъй като стадион \"Христо Ботев\" е нейна собственост, а също така да финансира и школата. \"Ние ще поемем издръжката и развитието на първия отбор\", обеща Уорън. \"Влизането в Първа лига е естествена цел, но не и в рамките на предстоящия футболен сезон\", обяви спортният директор Венко Попов. Отборът е направил подготовка, за което не е имало пари предния сезон. Ще бъдат привлечени и няколко чуждестранни футболисти, като в момента текат проби. Попов допълни: \"Колкото и да е неестествено за \"Пирин\" се налага да привлечем няколко футболисти от чужбина. Необходимо е, докато школата ни заработи на пълни обороти и успеем да интегрираме собствени футболисти в рамките на следващите 3-4 години. Дългосрочната ни стратегия включва основно развитие и изграждане на млади футболисти\".", "date": "2019.07.11", "title": "С десетгодишен бизнес план \"Емирейтс Уелт\" иска да придобие собствеността в \"Пирин\""}
{"url": "https://www.dnevnik.bg/sviat/2019/07/11/3937353_velikobritaniia_shte_suzdade_specialen_organ_za/", "text": "Великобритания ще създаде специална институция, която да се грижи за безопасността на журналистите. Това съобщи министърът на цифровизацията, културата, медиите и спорта Джеръми Райт по време на глобалната конференция за свободата на медиите. Целта на новата комисия ще бъде да проучи с каква защита се ползват медиите в страната сега и да обмисли как да я увеличи. \"На фона на увеличаващата се дезинформация и заплахи срещу медиите независимата и силна преса на Великобритания е фар на свободата, която правителството е обещало да подкрепя и закриля\", каза Райт. Решението на кабинета идва, след като през април Организацията за сигурност и сътрудничество в Европа (ОССЕ) препоръча на държавите членки да предприемат мерки в тази посока. ОССЕ предвижда такива национални комисии да се състоят от представители на прокуратурата, полицията и журналистическите сдружения. България също е част от ОССЕ. Броят на журналистите,  убити заради работата си , е скочил почти двойно през 2018 г., показа годишният доклад на Комитета за защита на журналистите. Базираната в Ню Йорк организация е установила, че до 14 декември 2018 г. в света са убити най-малко 53-ма журналисти, като 34-ма от тях са станали жертва на отмъщение заради работата си, докато през 2017 г. убийствата за отмъщение са били 18 от общо 47-те, документирани от комитета. В последните няколко години  множество правозащитни организации  алармират, че  журналистите са подложени на невиждан натиск и тормоз  дори в държави, смятани за бастиони на свободата на словото. ", "date": "2019.07.11", "title": "Великобритания ще създаде специален орган за безопасността на журналистите"}
{"url": "https://www.dnevnik.bg/evropa/2019/07/11/3937178_resheni_da_stignat_do_evropa_migranti_potegliat/", "text": "Двайсет и шест годишният сенегалски мигрант Исмаил се е върнал в горите около северното мароканско пристанище Танжер малко след като бил задържан там от властите и закаран на 872 километра на юг в опит да бъде спрян да достигне Европа. Той обаче е непреклонен в желанието си да достигне Испания и играта на котка и мишка с властите продължава. Миналата година Мароко стана главен отправен пункт за мигрантите към Европа, като изпревари Либия, където бреговата охрана започна да спира повече плавателни съдове с помощта на Европейския съюз. Мароко е само на 14 километра южно от испанския бряг и има сухопътна граница с малките испански анклави Мелиля и Сеута на северното си крайбрежие, които са оградени с 6-метрова ограда, опасана с бодлива тел. В рамките на нова акция тази година властите изпращат мигрантите без документи, които залавят, към южните градове - далеч от сухопътната и морската граница с Испания. Те също така разчистват мигрантските лагери в гората и спират продажбите на рибарски и надуваеми лодки. По официални данни от началото на годината до май Мароко е предотвратило незаконното преминаване на 30 хил. души в Испания и е разбило 60 мрежи за трафик на мигранти. Властите твърдят, че по-конкретно мерките срещу трафикантите са довели до намаляване на пристигналите от Мароко в Испания мигранти през първите шест месеца на 2019 г. до 12 053 души от 26 890 за същия период на миналата година според Международната организация по миграция (МОМ). Мароко освен това е на път да завърши нова триметрова ограда на собствената си територия около Сеута, за да възпира пресичането на границата, казват хора, живеещи в близост до анклава. \"Властите предприемат изненадващи акции за претърсване на горите, за да ни открият, затова трябва да спим на място, където може да предусетим тяхното пристигане и да избягаме, преди да ни хванат и да ни изпратят пак на юг\", каза Исмаил. Той и други мигранти се прехранват с просия и чакат шанса си да прескочат оградата около Сеута. Не разполагаме с 3 хил. евро (3360 долара), които да платим на трафикантите за прекосяване на морето към Испания, допълни Исмаил. Той се е върнал на север, като се е криел по-навътре в горите и е избягвал да се движи по улиците през деня. \"Нашите братя, които стигнаха до Испания, сега водят добър живот\", каза Ибрахим, който е родом от Гвинея, като показа белезите на ръката си от неуспешен опит да прескочи оградата миналата година. Кампанията по прехвърлянията на мигранти на юг предизвика критики от страна на правозащитни групи като АСКОМС, коалиция на 27 неправителствени организации от Субсахарска АФрика. Властите казват, че отвеждат мигрантите на юг, за да ги предпазят от трафиканти и да им попречат да проникнат в Сеута и Мелиля. Оставащи на място В момент, когато достигането до Европа става още по-трудно, мнозина африканци сега решават да останат в Мароко и да си търсят работа, като се възползват от законодателната политика, започната от властите през 2013 г. Повече от 50 хил. мигранти, 75 процента от които са от Субсахарска Африка, са получили карти за пребиваване от 2013 г. според официални данни. След пет години в Мароко 35-годишната Соня от Камерун се отказала от идеята си да стигне до Европа. Сега тя вижда в Мароко дом за себе си и за своята дъщеря Салма, която посещава местно училище. Соня преминава обучителен курс към местна неправителствена организация, като се надява да повиши шансовете си за намиране на работа. Не е лесно обаче да си намериш работа в една икономика, където сивият сектор е широко разпространен, а безработицата остава 10 процента, като всеки четвърти младеж е безработен. Ахмед Ским от мароканското министерство на миграцията каза, че държавните агенции могат да помогнат на мигрантите да си намерят работа, а около 400 са наети в частния сектор. През 2018 г. мароканските училища са приели 5545 деца на мигранти, а болниците са оказали медицинска помощ на 23 хил. мигранти. Повечето мигранти обаче работят в сивия сектор, като вършат нископлатена работа, избягвана от мароканците. Президентът на региона Танжер Иляс ал Омари призова ЕС да помогне на Мароко и на неговия регион да интегрират мигрантите чрез обучителни програми и инвестиции с цел създаване на работни места и избягване на напрежението между местните жители и мигрантите. Миналата година ЕС обеща да предостави на Мароко 140 млн. евро под формата на помощ за охрана на границата. За Исмаил обаче няма друга цел освен Испания. \"Искам да стигна до Европа заради по-високия жизнен стандарт и по-добрата работа. Заплатите тук не са толкова добри\", каза той и добави: \"Изтощени сме, но ще продължим да се опитваме да стигнем до Испания\". /БТА", "date": "2019.07.11", "title": "Решени да стигнат до Европа мигранти потеглят въпреки опитите на Мароко да ги спре"}
{"url": "https://www.dnevnik.bg/sport/2019/07/11/3937457_italianec_obleche_jultata_flanelka_v_tura_video/", "text": "Италианецът Джулио Чиконе е новият лидер в  Обиколката на Франция , след като облече жълтата фланелка след шестия етап. Колоездачът на \"Трек\" завърши втори в 160-километровия етап между Мюлюз и Ла Планш де Бей Фий, като победител стана Дилан Тьонс от \"Бахрейн Мерида\". Чиконе завърши с 1.35 минути преди досегашния лидер Жулиан Алафилип и вече води с шест секунди пред него. Победителят в етапа Тьонс е трети. Белгиецът взе десета победа в кариерата си. Двамата с Чиконе бяха част от 14-членна група, която се откъсна в началото на етапа. Тя премина през всички изкачвания и не беше застигната въпреки атаките на част от фаворитите. Финалът беше белязан от участък с чакъл и стръмен наклон от 24%. От основната група най-силен беше Герант Томас, който пристигна четвърти на финала, с няколко секунди пред основните си съперници. Уелсецът, който е шампион от 2018 г. вече е пети в генералното класиране. С голяма загуба в етапа завършиха Ромен Барде и Винченцо Нибали. В петък предстои най-дългият етап в Тур дьо Франс за 2019 г. - 230 км между Белфор и Шалон сюр Саон.", "date": "2019.07.11", "title": "Италианец облече жълтата фланелка в Тура (видео)"}
{"url": "https://www.dnevnik.bg/sviat/2019/07/11/3937460_italiia_razsledva_opit_za_rusko_finansirane_na_salvini/", "text": "Италиански магистрати са започнали разследване за възможна корупция, идваща от чуждестранен източник, след публикация в петък на списание \"Еспресо\", че партията на вицепремиера Матео Салвини е обсъждала финансиране на еврокампанията ѝ с милиони евро чрез руска петролна сделка. Салвини, който е и министър на вътрешните работи, отрича партията му да е искала пари от Москва. Но тази седмица изданието Buzzfeed публикува съдържанието на адуиозаписи от обсъждането на такава схема и два източника на \"Ройтерс\" казват, че прократурата знае за тях още преди това. L'Espresso написа, че Джанлука Савоини, бивш говорител на партията, е разговарял миналия октомври в руската столица с руски бизнесмени за евентуална петролна сделка, средствата от които да отидат в \"Лига\". В сряда американският сайт Buzzfeed разпространи стенограма на разговор, в който се говори за тайна сделка за около 65 млн. долара. Днес Савоини каза пред италиански медии, че наистина се е срещал с група бизнесмени, но отрича да е сторил нещо нередно и настоява, че партита не е получавала никакви пари от руснаците. Разследването се води от Фабио Де Паскуале, ръководител на екипа магистрати, разследващи международни икономически престъпления. Съгласно италианските закони е забранено партиите да получават дарение от чуждестранни лица. Опозиционната лявоцентристка Демократическа партия призова Салвини да се яви в парламента и да даде пояснения около публикациите. Председателят на Сената, който е от \"Форца Италия\", дългогодишен партньор на \"Лига\", отказа да извика Салвини и отхвърли историите като \"жруналистически слухове\". Салвини не крие близките си връзки с руския президент Владимир Путин и през последните години често посещаваше Москва. При визитата си във Ватикана и Рим миналата седмица Путин похвали Салвини и каза, че е в постоянен контакт с \"Лига\". Миналата година италиански съд даде на партията 75 години да възстанви на италианската държава близо 49 млн. евро, откраднати от предишния председател Умберто Боси.", "date": "2019.07.11", "title": "Италия разследва опит за руско финансиране на Салвини"}
{"url": "https://www.dnevnik.bg/sport/2019/07/11/3937463_bez_napadatel_levski_potegli_s_chista_pobeda_v_evropa/", "text": "\"Левски\" направи голяма крачка към продължаване във втория предварителен кръг в Лига Европа след чиста победа над  \"Ружомберок\" . Сините потеглиха в евротурнирите с успех 2:0 като гост и изглеждат сигурни за продължаване към следващия етап. Точни за победата бяха Давиде Мариани и Паулиньо. Сините играха без нападател в двубоя, като треньорът Петър Хубчев не можеше да разчита на наказания Станислав Костов и новото попълнение Дени Алар, който е с контузия. При тази ситуацията на върха на атаката се редуваха Мариани и Паулиньо. \"Левски\" започна много неубедително и плахо в двубоя, като първите минути бяха за домакините. В 14-ата минута \"Ружомберок\" вкара и гол чрез Далибор Такач, който беше отменен заради засада. Едва след 20-ата минута българските футболисти погледнаха по-смело в атака и започнаха да задържат топката. Първите опити бяха с далечни удари, но в 36-ата минута след флангова атака \"Левски\" поведе. Живко Миланов центрира отдясно, а Давиде Мариани беше непокрит от защитниците. Той стреля с глава, а топката описа парабола, за да прехвърли словашкия вратар - 0:1. В самия край на първата част \"Левски\" пропусна шанс да вкара и втори гол, след като Паулиньо игра самостоятелно вместо да намери свой съотборник. След почивката сините удвоиха аванса си само шест минути след подновяването на играта. Те се възползваха от грешка в словашката защита, когато Паулиньо получи подаване от Станислав Иванов и се измъкна зад защитата. Бразилецът излъга и вратаря, за да се разпише в опразнената врата. След втория гол \"Левски\" свали темпото и се прибра в своята половина, за да запази аванса си. Сините имаха и някои шансове на контраатака, но в края на мача трябваше вратарят Милан Миятович да се намесва и да спаси опасен удар.", "date": "2019.07.11", "title": "Без нападател \"Левски\" потегли с чиста победа в Европа"}
{"url": "https://www.dnevnik.bg/biznes/2019/07/11/3937464_mejdu_belene_e_svishtov_e_izhvurlen_trup_na_domashna/", "text": "Неизвестни са изхвърлили трупа на домашна свиня с вируса на бързо разпространяващото се опасно за животните заболяване африканска чума между Свищов и Белене, съобщи агенцията за безопасност на храните. Изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине, предупреждава агенцията. Тя напомня, че африканската чума по свинете  е заболяване с потенциал на бързо разпространение, вирусът е изключително устойчив в околната среда и замърсени продукти. В рамките на засилените проверки с органите на реда в област Плевен, до вчера - 10 юли, са регистрирани 7 случая на нелегално изнасяне на месо без документи от инфектираните зони. Открито е над 170 кг месо, което е конфискувано и унищожено. В рамките на активно претърсване за болни и умрели диви свине в област Плевен е открит труп на умряло диво прасе в землището на село Деков, община Белене. Пробите са потвърдени като положителни за африканска чума по свинете. Това е първия случай на положително диво прасе в областта, уточняват от БАБХ. Експертите напомнят на стопаните, че всички случаи на болни и умрели свине трябва да бъдат докладвани. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине не трябва да бъдат оставяни в природата, а да се загробват и местата да се дезинфекцират. ", "date": "2019.07.11", "title": "Между Белене е Свищов е изхвърлен труп на домашна свиня с африканска чума"}
