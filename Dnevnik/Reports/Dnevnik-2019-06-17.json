{"url": "https://www.dnevnik.bg/citat_na_deniia/2019/06/17/3926559_citat_na_denia_g-n_premier_-_na_pozitano_edna_ostavka/", "text": " Това написа във своя \"Фейсбук\" профил лидерът на БСП Корнелия Нинова. Повод за коментара и е  изказване на Борисов от днес . По повод вчерашният извънреден конгрес на БСП, на който така и не се стигна до приемане на оставката на Нинова, която я оттегли.", "date": "2019.06.17", "title": "Цитат на деня: Г-н премиер - на \"Позитано\" една оставка не можете да ВЗЕМЕТЕ като хората"}
{"url": "https://www.dnevnik.bg/sviat/2019/06/17/3926395_sankciite_na_sasht_shte_ni_struvat_30_mlrd_obiavi/", "text": "Ударът от американските санкции срещу \"Хуауей\" е по-тежък, отколкото очаквахме, а доставките на смартфони на компанията по света са се сринали с 40%, заяви основателят Рен Жънгфей, цитиран от \"Ройтерс\". По-късно говорител на китайския гигант уточни, че спадът е за последния месец, а \"Блумбърг\" съобщи, че е в ход подготовка за свиване на търсенето на смартфони в рамките на 40-60%. Изявлението на Рен Жънгфей е изненадващо, след като седмици наред ръководството твърдеше, че \"Хуауей\" ще се справи с критичната ситуация. Сега той заяви, че приходите за тази и следващата година ще бъдат в рамките на 100 млрд. долара. Това е в рамките на миналогодишните приходи от 721.2 млрд. юана ($104 млрд.) и доста под първоначалната цел на компанията от 125-130 млрд. долара за 2019 г. Не очаквахме намерението на САЩ \"да разбие\" компанията ще е \"толкова силно и с широк ефект\", добавя Рен Жънгфей в централата в Шънджън. \"Не очаквахме да ни атакуват по толкова много аспекти. Не можем да получим нормални доставки на компоненти, не можем да участваме в много международни организации, не можем да работим в тясно сътрудничество с много университети, не можем да използваме нищо с американски компоненти и не можем дори да се свързваме с мрежи, използващи такива компоненти\", цитира \"Ройтерс\" още от думите му. Според него възстановяване на бизнеса може да има през 2021 г. Компанията няма намерение да ограничава разходите за развойна и изследователска дейност и не планира мащабно съкращаване на служители. В разговора се включват и двама американски експерти - Джордж Джилдър и Никлас Негропонте, който е основател на Технологичната лаборатория в Масачузетския технологичен институт. Според Негропонте американските санкции са грешка: \"Президентът ни вече заяви публично, че може да си промени мнението за \"Хуауей\", ако сключи търговска сделка с Китай. Очевидно е, че тук не става дума за национална сигурност, а за нещо друго.\" Вашингтон въведе забрана за търговия и снабдяване на втория по големина производител на смартфони в света, освен ако администрацията на САЩ не издаде специално позволение за това. Ключови в този бизнес компании като Google или британският производител на чипове ARM бяха принудени да ограничат или прекратят партньорството си с китайците. Това се случва, докато американците водят търговска война с Китай и към властите в Пекин е отправено предизвикателство към твърденията му, че страната може да постигне автономност в този сектор. \"Хуауей\" бе обявявала, че ако се наложи - при евентуално спиране на правата да инсталира в новите си устройства Android - може да въведе до 9 месеца собствена операционна система Hongmeng, която е в тестови етап. Засега няма никаква промяна в отношенията с Google, всички продадени, произведени досега и произвеждани в момента устройства работят и ще работят с Android,  заяви преди дни за \"Дневник\"  Лонгруи Циу, който е регионален мениджър на Huawei Consumer Business Group за България и Северна Македония. В неделя \"Блумбърг\"  съобщи , че компанията се подготвя за спад в доставките в чужбина на смартфоните ѝ в рамките на 40-60%. Според източниците на агенцията сред обмисляните варианти е отлагане продажбите на модела Honor 20, които в Европа би трябвало да започнат на 21 юни, петък. Ръководството ще следи старта на този продукт и ако търсенето е слабо, може да бъдат спрени доставките, допълва \"Блумбърг\". Компенсация ще се търси в Китай, където \"Хуауей\" щели да се опитат да заемат половината от местния пазар за смартфони.", "date": "2019.06.17", "title": "Санкциите на САЩ ще ни струват $30 млрд., обяви основателят на \"Хуауей\""}
{"url": "https://www.dnevnik.bg/evropa/2019/06/17/3926420_konservator_be_izbran_za_kmet_na_madrid_s_pomoshtta_na/", "text": "Градската управа на Мадрид се измести вдясно, след като новата крайнодясна партия \"Вокс\" подкрепи кандидата на консерваторите Хосе Луис Мартинес Алмейда, предаде \"Франс прес\", цитирана от БТА. Три седмици след общинските избори, след интензивни преговори, Хосе Луис Мартинес Алмейда от консервативната Народна партия бе избран за кмет благодарение на подкрепата, получена и от десноцентристките общински съветници от партия \"Сиудаданос\" (\"Гражданите\") и от крайнодясната \"Вокс\". За Алмейда гласуваха 30 общински съветници - повече от необходимото абсолютно мнозинство. Той ще стане приемник на Мануела Кармена, бивша съдийка, избрана през 2015 г. с подкрепата на левите и крайнолевите сили. Сега Народната партия ще управлява Мадрид в коалиция със \"Сиудаданос\" и с подкрепата на \"Вокс\". Подобно споразумение бе сключено поне в още един испански град, откакто \"Вокс\", основана през 2013 г. и практически отсъствала допреди година от политическия пейзаж, жъне успехи в страната. През април партията събра 10 на сто от гласовете и получи 24 места от общо 350 в парламента на Испания. \"Ще ни чуете с право да съжаляваме, че сте упълномощили една сила от рода на \"Вокс\" да ръководи най-важния град в Испания, един от най-важните в света\", реагира Пепу Ернандес, кандидат на социалистите, изгубил надпреварата за поста столичен кмет. Народната партия и \"Сиудаданос\" са сключили споразумение от 80 точки, регламентиращо как да управляват заедно испанската столица. Предвижда се по-специално да преразгледат \"Мадрид Сентрал\" - система, ограничаваща движението в центъра на града, въведена от Мануела Кармена.  Тази схема  забранява на шофьорите под страх от глоба достъпа до централната градска част с официалния мотив, че трябва вредните емисии да бъдат намалени с 40 на сто. Народната партия и \"Сиудаданос\" са се разбрали да обявят от 1 юли \"мораториум върху глобите\", докато преразгледат наредбата. Местните избори в Испания през май доведоха до фрагментиран политически пейзаж, налагащ многобройни сделки за споделяне на властта, за да се сформира коалиционно управление. На някои места кандидатите, спечелили най-много гласове, останаха извън управлението, отбелязва \"Ройтерс\". Според системата за общински избори в Испания градските съвети трябва да изберат кмет от групата, сформирала мнозинство, ако нито един кандидат не спечели категорично. В Барселона крайнолевият кмет Ада Колау бе на второ място на изборите, но беше преизбрана с помощта на социалистите и платформа, подкрепена от бившия френски премиер Мануел Валс. Целта на сделката бе да се попречи на подкрепящия независимостта на Каталуня лидер да спечели.", "date": "2019.06.17", "title": "Консерватор е избран за кмет на Мадрид с помощта на крайната десница"}
{"url": "https://www.dnevnik.bg/sport/2019/06/17/3926448_toti_napusna_s_roma_s_obvineniia_kum_rukovodstvoto/", "text": "Легендата на \"Рома\" Франческо Тоти напуска клуба след 30 години при римските \"вълци\". Бившият футболист, който заемаше поста технически директор от 2017 г., обяви, че се оттегля от настоящата си роля. Причината е неразбирателство между Принца на Рим и ръководството на \"Рома\". Тоти организира пресконференция, която обаче не се проведе на тренировъчната база на клуба \"Тригория\", а беше в сградата на Италианския олимпийски комитет (CONI). Интересът към нея беше огромен, като 250 журналисти от Италия бяха акредитирани за брифинга на легендарния футболист. Тоти е емблемата на клуба, като прекара цялата си кариера в \"Рома\". Той е №1 по мачове (786) и голове (307), като игра за първия тим между 1992 и 2017 г. \"Напускам \"Рома\". Надявах се този ден никога да не дойде, но за съжаление този грозен и тежък момент настъпи\", каза Тоти и уточни, че откакто е директор, никога не е получил възможността да работи в сферата, за която е бил назначен. \"Над всичко трябва да бъде \"Рома\". Президентите се сменят, треньорите се сменят, футболистите идват и си тръгват, но емблемата остава и това е най-важното. Решението, което взимам, не е по моя вина\", добави Тоти. Легендарният футболист хвърли светлина по отношенията си с клубното ръководство и президента Джеймс Палота. Независимо че американският милиардер обяви, че той е поканил Тоти да бъде директор, Принца на Рим разкри, че не е получил шанс да работи. \"За две години ме поканиха на около 10 срещи, при това винаги ми се обаждаха в последния момент. Тези хора дойдоха с план да изгонят всички, свързани с \"Рома\", от клуба и успяха. Сега ме боли повече, отколкото като напуснах като футболист. Чувствам се сякаш съм умрял\", добави Тоти. Според бившият капитан на \"вълците\" Палота се е обградил с грешните хора. \"На всички е ясно, че тези хора ме накараха да се откажа преди две години. Сега постъпиха ужасно и с  Даниеле Де Роси , като не му продължиха договора. Посъветвах ги още през миналата година, ако обмислят такъв ход, да кажат на Даниеле от началото на сезона, а не както с мен два кръга преди края. Затова поговорих с него като приятел, за да го предупредя какво може да стане, и се оказах прав\", добави легендата. Тоти добави, че би се върнал в \"Рома\" при друг собственик. Той разкри, че има няколко предложения, но засега ще си вземе почивка. Легендарният №10 обеща и да отиде на мачове през следващия сезон. \"Защо не? С Даниеле можем да отидем в Курва суд и да гледаме мачове, но ще трябва да си вземем перуки, иначе няма да видим нищо от срещите.\"", "date": "2019.06.17", "title": "Тоти напусна \"Рома\" с обвинения към ръководството"}
{"url": "https://www.dnevnik.bg/evropa/regioni/2019/06/17/3926385_da_jiveesh_v_talian/", "text": "Талянът е мрежа, закотвена неподвижно на морското дъно. Той има вход, но не и изход. Така рибните пасажи попадат в клопката му, докато плуват свободно край морския бряг, и остават заплетени. Докато ги изтеглят рибарите. \"Таляна\" е името, с което преди няколко години неофициално беше наречен най-романтичният варненски квартал. Той е заключен в триъгълника между гаровия площад, улиците \"Преслав\" и \"Цар Симеон\" - някогашното сърце на града. Там са се намирали банките, канторите на големите търговци, модерните магазини, Търговско-индустриалната камара и стоковата борса, синагоги, църкви, най-скъпите градски хотели \"Париж\" и \"Лондон\". Сега \"Таляна\" е смела идея за връщането на бизнеса в квартала, но и за превръщането му в място за култура, общуване и забавление. За градско сърце, което отново да започне да бие. Но тази история, типично по варненски, звучи и тъжно. Като пророчество за един град с все по-отдалечаващо се славно минало, пленено настояще и красиво бъдеще, което би могъл да има, ако успее да да се измъкне от собствените си мрежи. За разликата между \"Таляна\" и \"Капана\" \"Бащинството\" на идеята за превръщането на \"Таляна\" във варненска реплика на пловдивския \"Капан\" приписват на сегашния главен архитект на града Виктор Бузев. Така както \"Капана\" беше съществена част от подготовката на Пловдив за столица на културата, още през 2015 г. варненската идея влиза в обръщение като елемент от програмата, с която две години по-късно градът поема титлата \"Европейска младежка столица\". \"Основната разлика между \"Капана\" в Пловдив и \"Таляна\" е в подхода на обособяване на мястото\", казва Биляна Раева, която е председател на управителния съвет на сдружението \"Варна - Европейска младежка столица\". В Пловдив общината инвестира освен в инфраструктурната рехабилитация на квартала и в директна финансова помощ към артисти за ползване на помещения в зоната в рамките на две години. Във Варна няма такова заплащане на наеми за галерии или други пространства, но пък желаещите да се включат в развиването на квартала участваха със свои проекти в конкурсите през 2017 г.\". Благодарение на тях през 2018 г. се създаде общност от архитекти, урбанисти, дизайнери, IT специалисти, историци, артисти, активни граждани, които основаха сдружение \"Таляна\". Според Раева през 2017 г. в \"Таляна\" са били организирани повече от 40 проекта, свързани с домакинството на Варна. След това с възраждането на зоната са продължили да се занимават експерти, архитекти и граждани, организирани в сдружението. Чий е този квартал Две години по-късно обаче в местната администрация се държат сякаш идеята не е тяхна и вече не ги вълнува. Главният архитект Виктор Бузев и заместник-кметът на града Пламена Маринова дори не желаят да влизат в разговора за напредъка й. Въпросите, изпратени до тях, останаха без отговор. Идеи за бъдещето на квартала се появяват непрекъснато, но все още малко от тях стигат бързо до реализация. А средства, отделени директно за \"Таляна\", така и не са предвидени в бюджета на общината. Така излиза, че след 2015 г. варненският \"Таляна\" се движи паралелно на, а не точно съвместно с общинската власт. \"Рецептата за създаване на градски зони като \"Капана\" в Пловдив е в обединението на силите, казва Иво Дернев, съсобственик на малкия бар \"Котка и мишка\" - първият в пловдивския \"Капана\". Най-напред трябват хора, които да застанат зад идеята на такъв проект. Нужни са администрация, която да запретне ръкави и да започне промяната, предприемачи, които да инвестират в нея, но е нужно и разбиране от страна на гражданите. Всички трябва заедно да осъзнаят потенциала на проекта, за да скочат в него. Иначе няма да стане.\" Мартен Демирев, председател на движението \"Таляна\", казва, че общината все пак прави неща: \"Без нея нямаше как да стане възможно извеждането на автомобилното движение от зоната и превръщането ѝ до голяма степен в пешеходна – пример е ул. \"Цар Симеон\", която води от централния площад на Варна до гарата.\" Има обаче доста още, което да се направи, казва Мартен и дава за пример проекта City Walk за пешеходна достъпност на градската среда. \"Надяваме се той да залегне по-сериозно в плановете на местната власт.\" Според него трудностите идват най-вече от това, че има твърде много идеи и знания, които хората от движението искат да приложат, но друг взема решенията. \"Става дума и за частните проекти в района, които са единствено в ръцете на собствениците им, и във всичко свързано с архитектурата и градското планиране, които често са в ръцете на няколко напълно различни институции на местната власт\", казва още Мартен. Очевидната липса тук е на някой, който да вземе решение за квартала и да покаже правилната посока. Сега \"Таляна\" изглежда сякаш се носи по течението. Стара, забравена, без палми Това нежелание за работа с граждански креативните структури във Варна е странно. Състоянието, в което се намира градът, очевидно доказва, че отговорните за него все по-осезаемо страдат от липса на въображение. И компенсират това по странен начин. По време на втория от трите мандата и половина, през които потопи града, бившият кмет Крил Йорданов измисли гениалното решение да купи близо 100 финикови палми, с които беше решил \"да върне облика на Варна от началото на миналия век\". Идеите на сегашната управа пък са да възродят мегапроекта за градска магистрала от зрелия соц и да налеят пари в една огромна дупка, която да стане... паркинг с паметник. Дори една десета от 43-те млн. лв., които Варна изля за дупката на Георги Гергов, биха направили чудеса с малкия квартал в центъра на града. Само за пример - първоначалната инвестиция, с която Пловдив \"обнови\" \"Капана\" и му даде импулс за развитие, беше едва 5 млн. лв. А Варна, подобно на втория град в държавата, разполага с достатъчно пари. Сегашната идея за реанимиране на някогашния делови квартал като място за търговия и забавление също не е нова. Тя, оказва се, е на близо 40 години. Някъде там, в последното десетилетие на \"зрелия социализъм\", започва изпълнението на проект, който да превърне старите каменни сгради край стръмната уличка \"Дръзки\" в ресторанти и кафенета. Наричат я на шега \"Напий се сам\" заради съседната - \"Цариброд\", която в същия проект оживява с двадесетина малки магазина под общото име \"Направи си сам\". С началото на 90-те години тази идея приключва живота си. Както и много други идеи за бъдещето на Варна. Така граждани, местна власт и бизнесът във Варна продължават да се държат като хванати в талян - плуват хаотично и в различни посоки, търсейки изход всеки сам за себе си. Ако това не се промени, резултатът ще е предизвестен. А ако има добра новина, тя е, че никой освен тях самите не може да изтегли мрежите. \"Между 13 и 16 юни т.г. във Варна трябва да се състои национален форум в който за участие са поканени експерти от Пловдив и други градове, където е в ход реализирането на идеи, сходни с тази за създаването на \"Таляна\". Става дума за хора с опит в обособяването на арт квартали или други форми на оползотворяване и опазване на културно-историческото и архитектурно наследство. Резултатите, които очакваме от този форум, са два. Първо да съберем на едно място всички тези хора, всеки със собствените му битки и експертиза, да създадем общност. Втората ни цел е този форум да продължи и да прерасне в неформална, а по-късно защо не и във формална общност.\" Бюджетът на Варна  Щедростта, с която местната администрация на кмета Иван Портних харчи публичния ресурс, намира оправдание в обемите на общинският бюджет, който традиционно е вторият по големина в страната след този на столицата. Но на глава от населението във Варна се падат средно по 1417 лева, докато в София при бюджет от 1.5 млрд. лв. тази сума е 1236 лв. Едва след това се подреждат Бургас с 1247 лв. на човек и Пловдив с под 1100 лв. През м.г. бюджетът на Варна беше в размер на близо 400 млн. лв., като само от делегирани държавни дейности постъпленията в него бяха близо 126 млн. лв. Тази година Варна ще разполага с бюджет от 475 млн. лева. От тях близо 81 млн. лв. ще дойдат от европейски програми, а постъпленията от дейности, делегирани от държавата, ще са 145 млн. лв. В сравнение с миналата година най-голямо е увеличението на сумата за образование - от 118.6 млн. лв. на 139.5 млн. лв. Те трябва да бъдат вложени в подобряване на образователната инфраструктура, ремонти и ново строителство. За здравеопазване в бюджета на Варна са предвидени 20 млн. лв., за рехабилитация на улици - 4 млн. лв., за чистотата - малко над 30 млн. лв., и за поддръжка на зелените площи и Морската градина - 7.3 млн. лв. След всички премеждия, които преживя през последните две години, ще продължи и изграждането на бул. \"Васил Левски\". За завършването му общината възнамерява да похарчи още 37.6 млн. лв.", "date": "2019.06.17", "title": "Да живееш в талян"}
{"url": "https://www.dnevnik.bg/bulgaria/2019/06/17/3926451_edin_ot_kandidatite_za_shef_na_durjavnoto_radio/", "text": "Кандидатите за директор на българското национално радио (БНР)  останаха петима, след като днес Съветът за електронни медии реши от надпреварата да отпадне Анета Милкова. От съобщението, публикувано на сайта на регулатора след днешното му заседание, става известно, че според вътрешната техническа комисия, която е преценявала документите, тя не отговаря на условията да се кандидатира. По информация на БНР причината е липсата на изисквания най-малко петгодишен трудов стаж в медията и затова членовете на СЕМ са гласували единодушно Анета Милкова, която в момента е директор на Специализираната администрация в СЕМ, да не продължи нататък в конкурса.  \"Г-жа Милкова излага мнение, че притежава общо 8 години и три месеца трудов и осигурителен стаж, който се формира от стажа ѝ в Националния съвет за радио и телевизия ( ), в \"Дарик радио\", в \"Ретро радио\" и три години стаж като член на управителния съвет на БНР\", обяснява пред БНР Бетина Жотева, член на СЕМ. По думите й Милкова е приложила и правно мнение на специалиста по трудово право проф. Васил Мръчков за трудовия стаж, а освен това припомня, че в процедурата за избор на генерален директор на БНР 2010 г. е допусната за участие при същите писмени доказателства. Регулаторът обаче не е приел за достатъчен трудовия стаж, тъй като не може да признае за такъв времето й в НСРТ, както и трите години член на управителния съвет на БНР.  \"Това са несъвършенствата на закона. Излиза, че чистачката в БНР може да участва в конкурса, но Анета Милкова не може, защото управленският опит не се приема за трудов стаж\", каза Бетина Жотева, цитирана от  \"Капитал\" . В надпреварата за директор на държавното радио остават настоящият генерален директор Александър Велев, който се кандидатира за нов мандат, Светослав Костов - в момента начело на радио \"София\", предшественикът му Митко Димитров, бившият генерален директор на БНР Валерий Тодоров (с два последователни мандата от 2007 до 2013 г.) и Даниела Манолова - отговорен редактор в програма \"Хр. Ботев\". Публичните изслушвания на кандидатите ще са на 26 и 27 юни, а изборът - на 28 юни.", "date": "2019.06.17", "title": "Един от кандидатите за шеф на държавното радио отпадна от надпреварата"}
{"url": "https://www.dnevnik.bg/detski_dnevnik/2019/06/17/3926464_vuprosi_i_otgovori_na_izpita_po_bulgarski_ezik_i/", "text": "Днес се проведе изпитът по български език и литература след седми клас, който е вход за гимназиите. Въпросите и отговорите бяха публикувани току-що от Министерството на образованието и науката (вижте теста  тук) . На седмокласниците се падна вариант 1 на изпита. Преразказът бе по \"Богатствата на момъка\" на Георги Русафов. Килимарството е вековна българска традиция, която е част от националната ни самобитност. В майсторски изработените килими обикновено е закодирана дълбока символика, а разнообразието от цветове винаги е създавало неповторима атмосфера в българските домове. По българските земи килимарството достига своя разцвет през епохата на Възраждането. Двата основни килимарски центъра са градовете Котел и Чипровци, затова и технологията на тъкането е наречена котленска, съответно чипровска. Основата на килимите обикновено е била от вълна или от памук, а втъканите нишки – вълнени. Първоначално обагрянето на вълнените нишки се е постигало с естествени багрила. Сред предпочитаните цветове са тъмносиният, аленочервеният, зеленият и черният, като във всеки отделен килим винаги преобладава само един от тях. В зависимост от трудността на елементите и на композицията една тъкачка е изтъкавала средно по два квадратни метра за един месец. И понеже един килим се е тъчал бавно, котленките са се групирали и са си помагали. За разлика от днес в миналото не всички стаи са били застилани с килими. В най-богатите котленски домове килим е имало само в стаята, отредена за семейни тържества или за гости. Символиката, закодирана в чипровските килими, е древна и вероятно в корените ѝ се крият много магически и религиозни знаци. За чипровските килими и днес продължава да битува вярването, че служат не само за украса и за създаване на уют в дома, но и че носят на къщата и на нейните обитатели добра сполука. Традицията на килимарското производство е жива и днес в България. Майстори в Котел и Чипровци продължават да тъкат килими по съответните традиционни технологии. Котленски (характерни особености) За котленската техника са характерни ажурите (дупчиците) по контура на втъканите в килима фигури. Сред тези фигури се срещат изображения на вещи, използвани във всекидневието. Най-типични за котленските килими са стилизираните звезди с ченгелчета (къдрави звезди), а изображенията на пеперуди, птици, разцъфнали клончета са символ на пролетта и плодородието. По този начин се разкрива постоянният стремеж на котленката към красивото. Чипровски (характерни особености) Характерни за чипровските килими са геометричните фигури, като всяка фигура има определена символика. Ромбът например се свързва с безкрайността и вечността. Чипровските килими са двулицеви, т.е. са еднакви и от двете страни, наред с това са и практични, защото са с гладка повърхност, а така върху тях се задържа минимално количество прах. А) причината за появата на килимарството в България Б) традицията, свързана с килимарството в България В) разцвета на килимарството в съвременна България Г) основаването на два популярни града в България А) в първия абзац Б) във втория абзац В) в третия абзац Г) в четвъртия абзац А) Текстът анализира информацията от таблицата. Б) Таблицата преповтаря информацията от текста. В) Текстът оспорва информацията от таблицата. Г) Таблицата допълва информацията от текста. А) Използвани са за украса в българския дом. Б) Използвани са за застилане на гостни стаи. В) Подарявани са на гости при семейни тържества. Г) Приемани са за носител на благополучие в дома. А) палитрата от цветове за изобразяване на фигури върху чипровския килим Б) предимството на чипровския килим по отношение на практичността В) наличието на фигури върху котленския килим, свързани с ежедневието Г) символиката на изображения върху котленския килим, свързани с природата А) неспирният Б) непрестанният В) неоснователният Г) непрекъснатият А) постигало, обикновено, вероятно Б) отредена, наречена, закодирана В) предпочитани, изработени, естествени Г) застилали, обитатели, образували А) макар и да Б) въпреки че В) тъй като Г) поради което А) лично местоимение Б) показателно местоимение В) притежателно местоимение Г) неопределително местоимение А) просто изречение Б) сложно съчинено изречение В) сложно съставно изречение Г) сложно смесено изречение А) съюз Б) междуметие В) предлог Г) наречие А) се криели Б) се криеха В) са се крили Г) щяха да се крият 14. Запишете в листа за отговори САМО еднородните части, употребени в изречението. 15. Преобразувайте подчертаната част в подчинено изречение и запишете САМО НЕГО в листа за отговори. 16. Разгледайте изображението, на което е представен мотив от килим. В листа за отговори запишете от кой вид килим е мотивът, както и един аргумент в подкрепа на Вашето твърдение. Предпочитана и утричана бутилираната вода се налага като беспорен фаворит на световният пазар сред напитките. Тя е станала не разделна част от живота ни и е едно от най голямите потребителски явления на нашето савремие. Засилената ѝ употреба, се свързва с идеята за намаляване на консомацията на беззалкохолните напитки, като следва да се отчете и факта, че е лесно приносима и достъпна в търгофската мрежа. А) Да разговаря с другите. Б) Да почете книга. В) Да дремне в купето. Г) Да разглежда пейзажи. А) \"На прощаване в 1868 г.\" Б) \"Вятър ечи, Балкан стене\" В) \"Заточеници\" Г) \"Неразделни\" А) ...дебелите му мазолести пръсти трепереха, като свиваха цигарата. Б) ...лястовичките се разхвърчаваха, после пак се връщаха и кацаха... В) ...поясът му оръфан, потурите – също. Беше бос. Г) ...ризата му беше само кръпки, едро и неумело шити... А) Река Дунав е граница не само между родината и \"тази тежка чужбина\", но и между робството и свободата. Б) Лирическият герой не осъзнава какви страдания причинява на своята майка с житейския си избор. В) Бунтовникът няма колебания по отношение на житейския си избор – да поеме по пътя на борбата за свобода. Г) Лирическият герой вярва, че ако той загине в името на свободата, неговите братя ще продължат делото му. А) свидетел на конфликта между двамата влюбени и техните родители Б) наблюдател на преживяванията на Иво и Калина В) съдник на извършения от двамата влюбени грях Г) посредник между тайната на влюбените и разкриването ѝ в песен А) \"Стани, стани, юнак балкански\", \"По жицата\" Б) \"Вятър ечи, Балкан стене\", \"По жътва\" В) \"Една българка\", \"На прощаване в 1868 г.\" Г) \"По жицата\", \"Опълченците на Шипка\" А) ода Б) балада В) елегия Г) повест Какво ще ù гледам на Виената, град като град... \"Богатствата на момъка\", Георги Русафов Живял някога в една далечна страна беден момък. Той бил строен като топола, здрав като канара и силен като мечка, но с когото и да се срещнел, с когото и да заговорел, младият човек на всички се оплаквал: – Ох, не е живот моето, а жива мъка – за всичко сам се трудя, парчето хлебец с пот на челото си изкарвам!... А колко хубаво би било, ако имах несметни богатства – цял ден щях да се излежавам, край мене от сутрин до вечер щяха да припкат пъргави слуги и слугини да ми прислужват! [...] Една пролетна привечер, като се прибирал в колибата си, младият човек заварил там непознат старец с изпито лице и дълга до пояса брада. – Кой си ти, дядо, и какво търсиш в сиромашкия ми дом? – викнал момъкът към стареца. – Пътник отдалече съм, синко... – отвърнал тихо непознатият. – Видях отворена вратата на колибата ти и влязох вътре да ме нагости стопанинът с хляб и със студена водица, че съм капнал от дългия път! – Сбъркал си вратата, дядо – намръщил се домакинът, като чул желанието на стареца. – Стопанинът на този дом е последният бедняк в този край! И както правел всякога пред всеки срещнат човек, момъкът започнал и сега надълго да се оплаква от сиромашията си. – Защо говориш, че си беден, синко? – прекъснал го по едно време благо старецът. – Както те гледам, ти си по-богат от най-богатия цар на света... – Да не си дошъл да се подиграваш със сиромашията ми, старче! – настръхнал веднага момъкът. – За какво богатство ми говориш? Къде са ми дворците? Къде са ми кованите сандъци с жълтици, кожените торби с драгоценни камъни? Къде са ми слугите, слугините?... Не виждаш ли, че освен двете си очи, голите си ръце и босите крака нищо друго си нямам на тоя свят! Вместо да му отговори, непознатият старец бръкнал в пазвата си, извадил оттам едно огледало, кимнал на момъка да се приближи към него и му поръчал: – Погледни, синко, в това огледало – всичко, което видиш в него, само да пожелаеш, на минутата ще стане твое!... Младият човек се подчинил мълчаливо, погледнал в огледалото и занемял от удивление пред гледката, която зърнал. Най-напред видял голям дворец, златните кули на който се губели в облаците. След туй погледът му се зареял сред необятната градина, която заграждала от всички страни двореца. [...] И навред шетали като трудолюбиви мравки пъргави прислужници, подскачали млади прислужнички, нагиздени до една с дантели и копринени одежди... – Нима наистина всичко това може да бъде мое? – погледнал накрая момъкът с недоверие към белобрадия старец. – Да, синко, всичко, което зърна в моето вълшебно огледало, ще стане за вечни времена твое, ако в замяна ми дадеш само твоите млади очи... Съгласен ли си на такава размяна? Преди да отговори, момъкът погледнал през прозореца навън, дето в туй време омаята на пролетния залез била превърнала цялата природа в хиляди пъти по-вълшебна картина от картината, която младият човек видял в чудодейното огледало на дядото... \"Ако си дам очите, вече никога няма да зърна прелестта на гаснещия ден, нито чара на мъдрото утро... Ще прекарам целия си живот като къртица само в непрогледна нощ, във вечен мрак!\" – потръпнал [...] при тая мисъл момъкът. И викнал буйно на стареца: – Не, дядо, още сто дворци като този в огледалото ти да ми дадеш, пак не бих се лишил доброволно от очите си!... – Е, щом са ти толкова скъпи очите, синко, дай ми тогава вместо тях силните си ръце и твой да е дворецът ведно с всичко в него и около него! – предложил му нова размяна белобрадият гостенин. Но момъкът и сега се дръпнал като ужилен по-далече от стареца и викнал още по-буйно: – Не, не!... Не си давам дори един пръст от ръцете, ако ще за него да ме направиш владетел и на хиляда дворци! Същото се повторило и когато старецът му споменал да замени двореца от вълшебното огледало срещу стройните момкови крака... Накрая дядото погледнал ласкаво младия човек, усмихнал му се благо и рекъл: – Видя ли какви несметни богатства притежаваш, синко, а ти се оплакваш, че си бил беден?! Момъкът не отвърнал нищо. Но още на другия ден се хванал на работа, започнал да печели добри пари и вече никой не го чул да се оплаква от сиромашията си.. 1. Б 2. Б 3. Г 4. В 5. А 6. В 7. Б 8. В 9. В 10. Б 11. Б 12. В Отговорите на 1, 8 и 11 въпрос носят една точка, на останалите - 2. 13. за отделяне/за ограждане на обособена част отделят/ограждат обособена част 14. магически и религиозни/магически, религиозни 15. Например: която е закодирана в чипровските килими която (е) била закодирана в чипровските килими 16. Например: • чипровски/чипровски килим • има/съдържа геометрични фигури Вреният отговор на 15 въпрос носи три точки, на останалите - по две. 17. Предпочитана и отричана, бутилираната вода се налага като безспорен фаворит на световния пазар сред напитките. Тя е станала неразделна част от живота ни и е едно от най-големите потребителски явления на нашето съвремие. Засилената ѝ употреба_се свързва с идеята за намаляване на консумацията на безалкохолните напитки, като следва да се отчете и фактът, че е лесно преносима (леснопреносима*) и достъпна в търговската мрежа. По една точка за всяка открита грешка - 14. * Независимо от това, че в текста словосъчетанието лесно преносима не е използвано като сложна дума и е правилно да се пише разделно в съответствие с Официалния правописен речник на българския език (виж. 55.6 и 53.17.1), за вярно ще се приема и леснопреносима. 18. В 19. В 20. А 21. Б 22. Г 23. А Верният отговор на 18 въпрос носи една точка, на останалите - по две. 24. А) \"Опълченците на Шипка\"/\"Българският език\" Б) \"Неразделни\" В) \"Заточеници\" Г) \"Немили-недраги\" Верните отговори носят 4 точки. 25. Примерни посоки за размисъл: • ограниченост • духовна пустота/липса на духовни потребности • отсъствие на интерес към различното/нежелание да опознае културата на Виена • пренебрежително отношение към \"чуждото\", към света, който не познава и който уеднаквява с познатото • обезценяване на специфичната атмосфера на Виена Верните отговори носят 6 точки. Максимален резултат на теста - 65 точки.", "date": "2019.06.17", "title": "Въпроси и отговори на изпита по български език и литература след седми клас"}
{"url": "https://www.dnevnik.bg/kultura/2019/06/17/3926352_sirak_skitnik_ili_kama_sutra_-_izlojba_v_galeriia/", "text": "Работи от изложбата \"Модернизъм и авангард. Българската перспектива\", която бе открита на 30 май в галерия \"Структура\" в София, наистина са фалшиви. Това потвърдиха организаторите, които днес разпространиха съобщение, че са били обект на измама от страна на недобросъвестни продавачи. Две седмици след откриването на изложбата започнаха публикации и коментари на изкуствоведи, които оспорват автентичността на част от творбите, а няколко публикации в социалните мрежи откриха големи сходства между поне пет от представените произведения и по-стари творби на чужди автори. Собственикът на колекцията в изложбата, рекламистът Николай Неделчев, екипът, който стои зад проекта и включва реставратор, както и екипът на галерия \"Структура\" обявиха днес, че за които възнамеряват да сезират прокуратурата. Те допълниха, че нагледно ще обозначат съответните работи в изложбата. (В понеделник галерията не работеше.) Преди два дни собственикът на \"Структура\" и един от авторите на каталога към изложбата Мария Василева написа във \"Фейсбук\" профила си личен коментар на ситуацията, в който заяви, че ще бъде събран независим експертен съвет, който да провери автентичността на творбите, и изрази съмненията си, че \"начинът, по който се разразява скандалът, ме навежда на мисълта, че става дума за провокация, насочена към конкретни хора от екипа на проекта\". \"Дневник\" не успя да се свърже днес с нея за коментар за състава на съвета, докъде е стигнала работата им, какво визира тя, посочвайки \"начина, по който се разразява скандалът\" и защо в съобщението им е подчертано, че ситуацията е \"умишлено създадена\". Преди два дни на запитване, изпратено от журналиста на свободна практика Анна Благова от името на \"Дневник\", тя потвърди, че се прави експертиза, и допълни: \"Не искам да омаловажавам случая, Накрая всичко се изяснява. Защо обаче един случай и хвърлени в празното обвинения (израз на дългогодишна война между две школи в изкуствознанието) хвърлят такава черна сянка върху огромен труд и приносна колекция?\" Колекционерът Николай Неделчев заяви, че няма какво да добави повече по темата освен онова, което бе в разпратеното прессъобщение, и обеща да коментира пред \"Дневник\" допълнително през следващите дни. По думите на изкуствоведа проф д-р Ирина Генова тази част от колекцията на Неделчев (която е много по-голяма според други негови интервюта) е Това тя пише в каталога, придружаващ изложбата, съставен заедно с д-р Мария Василева и доц. д-р Огняна Георгиева-Тенева. В  анонса преди откриването  на изложбата бе обявено също така, че тя представя почти 100 неизвестни произведения на български автори със значителен принос в областта на изкуството. Екипът зад проекта допълни, че чрез показването на непознати произведения и слабо известни имена изложбата поставя въпроса, че в българската история на изкуството все още има големи бели петна, които трябва да бъдат запълнени и изследвани.  В изложбата са включени основно два вида автори – такива, които са сравнително познати и трайно са свързвани с българската художествена сцена, като Гео Милев, Иван Ненов, Николай Райнов, Георги Попов–Джон, Дечко Узунов, Иван Милев, Иван Пенков, Харалампи Тачев, Сирак Скитник, както и такива, чието творчество е частично или изобщо не е проучвано. В последната категория попадат имена като Крум Кюлявков, Александър Жендов, Мирчо Качулев, Кирил Маричков, Кирил Кръстев, Ламар, Мара Учкунова-Аубьок, Макс Мецгер, Борис Елисеев, Жорж Папазов и Николай Абрашев. Близо две седмици след откриването на изложбата обаче доц. Ружа Маринска, бивш директор на НХГ, заяви в интервю за \"Клуб Z\", че голяма част от произведенията в галерия \"Структура\" не са автентични.    Малко след това заместник-председателят на Съюза на българските художници Антон Стайков публикува във \"Фейсбук\" съпоставка между картина от изложбата, представяна за дело на Сирак Скитник, с корица на британското издание на \"Кама Сутра\" на издателство от 2012 г. на издателство Penguin Books, дело на френската художничка Малика Фавр, която живее в Лондон. Тя нарече ситуацията \"сююреалистична\" и я определи като в своя публикация в \"Туитър\". След като бе обявено, че се съставя експертен съвет, във \"Фейсбук\" започнаха да се появяват и други сходства - открития, направени от обикновени потребители с помощта на приложението Google Art, което дава информация за дадена картина по снимка, писа сайтът \"Площад Славейков\". Така се оказа още, че рисунка, представена като създадена от Гео Милев, всъщност е на немски експресионист – Ернст Лудвиг Кирхнер  , предложена на търг на модерно изкуство в Кьолн през 2018 г. с предварителна оценка между 60 000 и 80 000 евро. Друга голяма прилика се оказа, че има и между дизайнерска рисунка на австрийския художник Коломан Мозер (1868-1918), туш върху хартия от Виена, и български вариант, подписан от Харалампи Тачев (1875-1944). Съмнения за атентичността на изложбата изказа и Пламен В. Петров, докторант в катедра \"Нова и съвременна история\" при СУ \"Св. Климент Охридски\", който от 2010 г. е и уредник в Софийската градска художествена галерия. В  текста   си \"За борбата с двете големи \"Ф\"-та в българското изкуствознание\", публикуван в портал \"Култура,\" той споделя, че са се появили още по време на \"шумното\" й откриване. Най-вече заради недостатъчна предистория за произхода на творбите. Той обяснява, че в изложбата и придружаващия я каталог освен някои фактологични неточности \"се откриват и множество други проблеми, разкриващи \"безотговорност към фактите\". По сведения на Николай Неделчев част от произведенията произхождат от колекцията на сръбския журналист, преводач и колекционер Синиша Паунович, който създава своя авангардистка сбирка, в която присъстват и български автор. Пак по думите на Неделчев в интервю за БНР – голяма част от творбите са пристигнали от чужбина по различни \"канали\", основният от които преминава през Белград. Всичко започва с една творба на Мирчо Качулев, която колекционерът придобива преди шест години, а когато Светлин Русев я вижда, той е изумен и я определя за шедьовър. В края на днешното си съобщение от екипа на изложбата заявиха, че е от голямо значение \"Съществуването на такъв пазар е обществена тайна. Заобикалянето на този въпрос ни превръща в мълчаливи съучастници в престъпен сговор, а нашето желание е тези изключително вредни и опасни явления, уронващи авторитета на заниманията с изкуство, да бъдат изобличени. Ще бъдем удовлетворени, ако неприятният инцидент изиграе ролята на повратна точка в пресичането на дългогодишни престъпни практики от този вид\", се казва в съобщението им.", "date": "2019.06.17", "title": "Сирак Скитник или \"Кама Сутра\" - изложба в галерия \"Структура\" отвори темата за фалшификатите"}
{"url": "https://www.dnevnik.bg/sviat/2019/06/17/3926491_frenski_miliarder_kupi_aukcionnata_kushta_sothebys/", "text": "Компанията BidFair USA, принадлежаща на френския милиардер Патрик Драи, е сключила сделка с аукционната къща Sotheby’s, благодарение на която придобива контрол над нея и ще я оттегли от борсата в Ню Йорк. Новината бе  разпространена официално  от един от двата най-големи в света организатори на търгове. BidFair USA ще плати $57 за акция, което е с 61% над цената, на която приключи търговията с акции на Sotheby’s в петък. Това означава, че цялата компания е оценена на 3.7 млрд. долара. След като приключим сделката през последното тримесечие на 2019 г., планираме да свалим компанията от борсата, което ще сложи край на периода от 31 години като публично дружество, допълва съобщението. Драи е 190-ият по богатство в глобалния списък на сп. \"Форбс\" с лично състояние от 7.7 млрд. долара. Той притежава 60% от основаната от него транснационална компания Altice, специализирана в медиен и телекомуникационен бизнес. Чрез нея той контролира и 75% от най-големия френски кабелен оператор Numericable. Ако получи одобряване от акционерите и регулаторите, основаната през 1744 г. Sotheby’s ще стане втората голяма аукционна къща собственост на френска фамилия. Преди две десетилетия холдингът Artemis на семейство Пино придоби за 1.2 млрд. долара Christie’s.", "date": "2019.06.17", "title": "Френски милиардер купи аукционната къща Sotheby’s"}
{"url": "https://www.dnevnik.bg/sport/2019/06/17/3926499_prezidentut_na_psj_zagatna_che_moje_da_ima_razdiala_s/", "text": "Най-скъпият футболист в света  Неймар  може да се раздели с ПСЖ. Подобна новина циркулира от седмици във френската преса, а президентът на парижани Насер ал Хелайфи ги похрани с коментар на ситуацията в клуба. Катарският бизнесмен обяви, че ПСЖ се нуждае от футболисти, които дават всичко от себе си за отбора. Според много анализатори тези думи са отправени именно към Неймар. \"Искам футболисти, които са склонни да дават всичко от себе си за фланелката, отбора и нашия проект. Тези, които не искат са свободни да си ходят\", каза Ал Хелайфи пред \"Франс футбол\" и продължи по темата Неймар. \"Разбира се има договори, които трябва да се уважават. Никой не е принуждавал Неймар да подпише с нас. Той много добре знаеше къде отива\". Президентът на клуба добави, че той е първият, който трябва да бъде винен за лошата атмосфера през миналия сезон. Ал Хелайфи обясни, че не иска да има хора със звезден статут в съблекалнята, а футболисти, които да искат да постигат по-големи успехи с парижани. Наскоро  Килиан Мбапе  обяви, че иска по-голямо предизвикателство и загатна, че може да се раздели с клуба. Според Ал Хелайфи обаче 20-годишният нападател няма да бъде продаван. Той дори е провел разговор с него по темата. \"Той иска да бъде въвлечен все повече в проекта ПСЖ и да расте заедно с клуба. Ние адмирираме неговата амбиция. Килиан остава в ПСЖ и това е сигурно 200%\", добави Ал Хелайфи.", "date": "2019.06.17", "title": "Президентът на ПСЖ загатна, че може да има раздяла с Неймар"}
{"url": "https://www.dnevnik.bg/analizi/edno_na_um/2019/06/17/3926497_predozirane_monument_bulgariia_nad_vsichko_da_zameni/", "text": "\"Ако бях кмет на Столична община, бих направил незабавно това действие в три стъпки - превръщането на Паметника на съветската армия в Монумент \"България над всичко\". Мястото е изключително подходящо, да напомня на нашите политици този основен принцип на държавността, както и ще повдига духа на всички ни. Гербът на Репубика България ще е двустранен, за да се вижда и от Университета, и от парка. Вътре в него ще има камбана, която ще бие на всеки кръгъл час в светлата половина на денонощието като възрожденските часовникови кули. Фигуралната композиция със съветския войник ще бъде преместена на малък постамент между парк-хотел \"Москва\" и руското посолство, където ще стои добре в средата и ще бъде осветена от слънцето в лице вместо в гръб, както е сега.  При добра организация и подготовка монтажът може да бъде направен в рамките на един ден. Колко ще струва на общинския бюджет и данъкоплатците тази инициатива? Нула лева! Вярвам, че това може да бъде направено с дарения от граждани и фирми и безплатен организационен труд на доброволци. Убеден съм и че много общински съветници ще се включат в дарителската кампания с лични средства. Вечният въпрос - това ли сега е най-важното? Най-важното е здравето, но за да го има, хората трябва да се чувстват свободни и горди със себе си и страната си. Много е важно да се постави символично начало на ново Българско Възраждане. Споделяйте, за да се знае!\" \"Дневник\" припомня, че има решение на Столичния общински съвет от 25 февруари 1992 г. и допълнително решение от 18 март 1993 г. за демонтиране на Паметника на съветската армия в Княжеската градина. През юли 2011 г. Столичният общински съвет отново подхваща темата по предложение на съветници от СДС и ДСБ. В залата се оказва, че няма кворум - отсъстват членове на групите на ГЕРБ и БСП и въпросът отпада от дневния ред. Министерството на отбраната е дало заключение на 15 юли 2015 г., че въпросният паметник няма статут на военен мемориал според Закона за военните паметници. ", "date": "2019.06.17", "title": "Едно наум: Монумент \"България над всичко\" да замени Паметника на съветската армия"}
{"url": "https://www.dnevnik.bg/bulgaria/2019/06/17/3926511_danail_papazov_prodal_70_ot_tec_varna_na_dogan/", "text": "Дружеството \"Сигда\", собственик на ТЕЦ \"Варна\", водило преговори с няколко инвеститора за продажба на дялове, но единствено почетният председател на ДПС Ахмед Доган бил готов да застане зад проекта с името си, а не през офшорки и други компании. Това каза днес управителят на \"Сигда\" Данаил Папазов, който е бивш транспортен министър в правителството на Пламен Орешарски и бивш изпълнителен директор на \"Пристанище Варна\". В края на 2017 г. Папазов той купи през \"Сигда\" ТЕЦ \"Варна\", която бе собственост на \"ЧЕЗ греп\" и само няколко месеца по-късно прехвърли на Доган мажоритарния дял от 70%. Папазов отрече информацията, че дяловете на сина му и дъщеря му в \"Сигда\" са придобити от почетния председател на ДПС Ахмед Доган срещу 3500, каквато е била стойността им към момента на сделката според записаното в Търговския регистър. Стойността на дяловете била много по-висока и при това определена от лицензирана компания, но Папазов отказа да назове конкретна сума. Днес Папазов призна също, че дълго време опитвал да купи само пристанището на ТЕЦ \"Варна\", защото имал интерес само към него, но след като станало ясно, че това е невъзможно, купил \"от немай-къде\" цялото дружество. В същото време Доган имал планове за развитието на електроцентралата и нейната \"екологизация\" и така интересите им се допълнили. На 12 юни обаче  почетният председател на ДПС е регистрирал като дъщерна компания на ТЕЦ \"Варна\" дружеството \"Пристанище ТЕЦ Езерово\" . Както става ясно от името му, то ще управлява бъдещото търговско пристанище, което Доган възнамерява да изгради на мястото на въглищния терминал на ТЕЦ \"Варна\" във варненския залив. За негов директор е бил назначен Данаил Папазов. Днес той обяви, че до края на следващия месец трябва да бъде обявено името на голям чуждестранен инвеститор, който да придобие максимум 50% от пристанището срещу парична вноска от минимум 60 млн. лв. След това с общи лични средства на съдружниците и заеми от чуждестранни банки заради по-ниската лихва щяло да се премине към инвестиции за развитието на порта. Новият съдружник в него трябвало да изгради инфраструктурата и силози за зърнения терминал, а очакванията били до края на тази година \"Пристанище ТЕЦ Езерово\" да обработи до 250 хил. т товари. Това количество трябвало да нарасне до 500 хил. т. до края на следващата година, като основният дял в обработваните товари щял да бъде формиран от обработката на зърнени храни, олио, асфалт, битум и тежки корабни масла. Данаил Папазов обяви също, че след изграждането на новата контейнерна инфраструктура пристанището ще обработва около 200 хил. т. контейнери годишно, колкото е капацитетът на всички български пристанища в момента. Данни на \"ТЕЦ Варна\" оповестени днес показвали също, че след като централата бе придобита от \"Сигда\" за 48.5 млн. евро до момента в нея били вложени още допълнителни 30 млн. лв. Те били осигурени с два кредита от Д - банк и Първа инвестиционна банка. С парите три от шестте блока на електроцентралата били преоборудвани за работа на газ вместо да въглища. С два от тях централата и оттук нататък ще продължи да осигурява т.нар. \"студен резерв\", за който през м.г. спечели търг на стойност 27 млн. лв. Електроцентралата на Доган щяла да участва и в предстоящите търгове за осигуряването на т.нар. \"студен резерв\" с три от блоковете си. Според директора на електроцентралата Минчо Минчев обаче до момента тя не продава на свободния пазар на електроенергия освен с произведеното по време на 72-часовите проби. Така \"ТЕЦ Варна\" се издържала единствено от приходите от \"студен резерв\". Според Данаил Папазов тази ситуация можело да се промени, след като за централата също бъде осигурен инвеститор, което било сред приоритетите на новите й собственици.", "date": "2019.06.17", "title": "Папазов продал 70% от ТЕЦ \"Варна\" на Доган, защото само той застанал зад сделката с името си"}
{"url": "https://www.dnevnik.bg/sviat/2019/06/17/3926517_kak_edin_ukrainski_oligarh_zaobikoli_kvotite_na_es/", "text": "Концернът MХП (\"Мироновски хлибопродукт\") на украинския олигарх Юрий Косюк явно е намерил начин как сериозно да увеличи износа на своя продукция за ЕС. По данни на самия концерн само през миналата година MХП е доставил близо 100 000 тона украинско месо в страните от общността. Споразумението за асоцииране на Украйна към ЕС  дава на украинските фирми възможността за безмитен износ на почти всички категории пилешко месо, но само в рамките на определени квоти. За настоящата 2019 са разрешени 18 400 тона. Предвидено е това количество да нарасне на 20 000 тона до 2021 година и после да остане трайно на това ниво. Предвидена е обаче и възможността за допълнителни доставки на 20 000 тона замразени пилета. Как се заобикалят разпоредбите Австрийският в. \"Курир\" обвинява МХП, че от доста години насам заобикаля ограниченията за внос с помощта на един трик. Вносът в ЕС на пилешки гърди – най-скъпата част от пилето – е ограничен с квота. За да може по-евтините части от месото, които остават в Украйна след разфасоването му, да бъдат внасяни в ЕС без ограничения, се процедира по следния начин: МХП има свои клонове в Словакия и Холандия, където се отделят костите от останалото  по-евтино месо . Получените по този начин продукти се смятат вече за \"европейско производство\" и след това могат да се продават не само в ЕС, а и да бъдат изнасяни без мито за \"трети страни\". Брюкселското списание \"Политико\" пише, че европейските селски стопани се оплакват от \"гениалния и напълно легален начин за заобикаляне на европейските правила\", прилаган от концерна МХП. Пресцентърът на концерна потвърди пред ДВ, че изнася за по-нататъшна обработка в ЕС пилешко месо с кост. Тази практика обаче отговаряла на действащите европейски разпоредби. Нови квоти за внос И наистина Украйна успя сериозно да увеличи износа на пилешко месо за ЕС. През 2016, когато влезе в сила Споразумението за асоцииране, страната е изнасяла по-малко от 50 хиляди тона годишно. Две години по-късно, по данни на Евростат, износът е нараснал на повече от 123 хиляди тона, като повишението иде основно от износа на пилешко месо, което попада в графата \"по-ниска категория\". В случая не е от значение дали става дума за прясно или замразено пилешко – за тези категории украинско месо няма нито квоти, нито мита. Тъй като властите на редица европейски държави така и не успяваха да открият никакви нарушения на правилата от страна на украинските износители, Еврокомисията предприе необичайна мярка, за да прекрати бясното разрастване на  украинския износ за ЕС . ЕК започна преговори за промяна на квотите за пилешко месо. По информация на ДВ Брюксел и Киев вече са постигнали споразумение, налагащо квоти и за останалите категории пилешко месо, за които досега нямаше ограничения. Източник, запознат с преговорите, съобщи на ДВ, че е предвидено да се увеличи и общата квота за износ на пилешко месо за ЕС на 70 000 тона. От украинска страна обаче не гледат на тази новост като на победа и твърдят, че тя е постигната с цената на компромиси. Нови правила и за произхода на продуктите? Все пак може да има и други последици - за целия ЕС - от поведението на украинския концерн МХП. Така например австрийското правителство изразява загриженост от това, че пилешките гърди, доставяни от украинската фирма в ЕС, не се маркират като продукт с произход Украйна, ако преди това са преминали обработка в Словакия или Холандия. През април бившият австрийски министър по проблемите на устойчивото развитие и на туризма Елизабет Кьостингер разговаря с европейските си колеги и настоя следващата Еврокомисия да промени правилата за означаване на произхода на продуктите в ЕС. Според Кьостингер потребителите в общността трябва да имат възможност да се информират откъде всъщност идва месото, което консумират.", "date": "2019.06.17", "title": "Как украински олигарх заобиколи квотите на ЕС"}
{"url": "https://www.dnevnik.bg/evropa/2019/06/17/3926360_niakolko_strani_ot_es_obmisliat_sankcii_sreshtu_maduro/", "text": "Няколко големи европейски страни обмислят налагането на санкции на венецуелския президент Николас Мадуро и няколко висши правителствени представители заради неотдавнашните репресии над политически противници, макар че разногласията кога да стане това остават поради опасения, че то може да провали намирането на изход от кризата в страната чрез преговори. Пет страни - Великобритания, Франция, Германия, Испания и Холандия - обмислят финансови ограничения и ограничения за достъп на европейска територия, които ще предложат на Европейския съвет, казват запознати с плана дипломати и членове на венецуелската опозиция. Това твърдят общо петима източници, пожелали да запазят анонимност, тъй като не са упълномощени да коментират обсъжданията публично. Мадуро със сигурност ще е сред дузината висши представители, на които може да бъдат наложени санкции, но окончателно решение за момента не е взето, казват двама източници. Групата трябва да преодолее различията си, преди да представи официално предложение на Европейската комисия. По-голямо единодушие има за наказателни мерки срещу висши членове на въоръжените сили и правосъдието, участвали в ареста на съюзници на опозиционния водач Хуан Гуайдо, включително министъра на отбраната Владимир Падрино, за чието семейство се смята, че живее в Испания. В списъка влиза и министърът на комуникациите Хорхе Родригес, който оглавява влиятелния регулатор на комуникациите, отговорен за спиране на излъчването на испанската телевизия \"Антена 3\" и британската Би Би Си по-рано тази година. Има стабилен напредък в осигуряването на солидни правни основания за рестрикциите. Главната пречка обаче са неясните последици, които те може да имат върху усилията на Норвегия като посредник между представители на Мадуро и опозиционния лидер Хуан Гуайдо, допълват източниците. \"Приоритетът ни не е да наложим нови санкции, нито да отслабим натиска върху членове на венецуелското правителство\", каза представител на испанското външно министерство. \"Главният ни фокус в момента е диалогът в Норвегия\", добави той. След два кръга от срещи в Норвегия до събота опозицията не се беше съгласила на трети кръг, планиран да започне следващата седмица в Барбадос, казаха за АП трима дипломати. Гуайдо, който беше признат за временен президент на Венецуела от повече от 50 държави, включително повечето страни от ЕС, се закани да не се върне на масата за преговори, докато Мадуро не бъде готов да свика предсрочни президентски избори. Шведското правителство потвърди в петък, че е било домакин на преговори тази седмица между влиятелни държави с интереси във Венецуела. В преговорите в Стокхолм не участва нито една от страните, оспорващи си властта във Венецуела, но пък там бяха дипломати от Русия (главния финансов и военен поддръжник на Мадуро), както и новият специален пратеник на ЕС за Венецуела Енрике В. Иглесиас. Преди близо две години правителството на Тръмп включи Мадуро в списъка със санкциите си, съдържащ сега над 100 венецуелски висши представители, чиито американски авоари са замразени и на които е забранено да правят бизнес с американци. Само че в противопоставянето на Мадуро, опасявайки се от провал на възможността за договаряне на решение на политическата безизходица, изострила кризата в страната, напусната от над 4 милиона свои жители (почти 15 процента от населението) в търсене на работа и препитание в чужбина. Предпазливият подход на ЕС беше разкритикуван от членове на венецуелската опозиция, според които той дава глътка въздух на правителството на Мадуро. Венецуелският външен министър Хорхе Ареаса нееднократно осъди санкциите на САЩ и ЕС като нарушаване на суверенитета на страната и отбеляза, че такива инструменти би трябвало да се използват срещу Гуайдо, тъй като той е насърчил насилието. Фактор, който понастоящем влияе върху ЕС при обмислянето на санкциите, са неотдавнашните политически репресии на венецуелското правителство, при които беше арестуван заместник-председателят на контролирания от опозицията парламент, а 18 депутати бяха лишени от парламентарния си имунитет срещу съдебно преследване. Мадуро заяви, че наказателните мерки са били съсредоточени върху парламентаристи, подкрепили неуспелия военен бунт на 30 април, който Гуайдо определи като опит за възстановяване на демокрацията във Венецуела. ЕС, който се опитва да проправи път за като наред с това гарантира доставянето на хуманитарна помощ в страната чрез Международната контактна група, не изключи санкции в публичните си изявления. Налагането на каквито и да било санкции изисква подкрепата на всичките 28 страни, членуващи в блока, четири от които (Италия, Гърция, Словакия и Кипър) не признават Гуайдо за законен лидер на Венецуела. Великобритания е най-големият застъпник на санкциите. \"Политическият избор на времето, в което да бъдат наложени санкции, е важен и именно това затруднява постигането на консенсус в момента\", каза висш дипломат от ЕС. \"Това обаче може много бързо да се промени, ако преговорите в Осло пропаднат или ако във Венецуела бъдат извършени нови арести\", отбеляза той. В допълнение към въведеното през 2017 г. оръжейно ембарго и забрана за износ на полицейско оборудване за борба с безредиците, Европейският съвет вече замрази авоарите на 18 души и им забрани достъп на територията на Евросъюза. Сред политическите фигури с наложени санкции са венецуелският вицепрезидент Делси Родригес и водачът на социалистическата партия Диосдадо Кабельо, но засега ЕС се въздържаше да включи в списъка самият Мадуро. Опозицията се опитва да убеди ЕС да приеме нови санкции, за да се окаже натиск върху Мадуро да се съгласи на честни и прозрачни президентски избори под надзора на международни наблюдатели. Тя твърди, че американските санкции са принудили няколко представители на върхушката да сменят лагера и да подкрепят военния бунт. Подчертавайки тази стратегия, съпругата на видния венецуелски опозиционен деец Леополдо Лопес, Лилиан Тинтори, се срещна в петък с испанския външен министър и призова Испания и ЕС да засилят рестрикциите и \"натиска върху жестоката диктатура на Николас Мадуро\". /БТА", "date": "2019.06.17", "title": "Няколко страни от ЕС обмислят санкции срещу Мадуро"}
{"url": "https://www.dnevnik.bg/politika/2019/06/17/3926530_ninova_da_obiavi_koi_e_iskal_da_kupi_bsp_prizova/", "text": "Корнелия Нинова да обяви имената на бизнесмените, които са искали да купят БСП, поиска днес по Би Ти Ви Красимир Янков, който е сред опозиционерите в партия. Той уточни, че е недопустимо да има такива опити, но няма как да им се противодейства, ако няма конкретика. Янков коментира проведеният през уикенда извънреден  Конгрес на БСП , който трябваше да приема оставката на Нинова и да започне процедура за избор на нов лидер на левицата. След като Корнелия Нинова оттегли оставката си обаче той се оказа излишен. Оставката бе заявена на  заседание на Националния съвет на \"Позитано\" 20 след загуба на европейските избори , Според Янков, с оттеглянето на оставката на Корнелия Нинова последният конгрес на БСП се е оказал излишен, като стои и въпросът кой ще плати сметката за него. Той не скри, че е притеснен, че БСП няма пари и няколко месеца преди местните избори разполага само с 400 хиляди лева. \"Притеснително е, че едни 8 - 9 млн. лева са изхарчени за 4-5 месеца\", каза още Янков. Той припомни, че преди 3 години е бил сред подкрепящите Корнелия Нинова, но кредитът и на доверие е вече изчерпен. Янков припомни, че след успешният ход с издигането на Румен Радев за президент БСП има само загуби на всички следващи избори. Зарков: Нинова намери своята прелигитимация В същото време пред \"Нова телевизия\" председателят на парламентарната група на БСП за България\" Крум Зарков каза, че е щяло да бъде проява на инат, ако Корнелия Нинова е поддържала оставката си, след като е станало ясно, \"че партията я подкрепя\". \"Корнелия Нинова намери своята прелигитимация на заседанието на Конгреса на БСП\", подчерта той. Според Зарков БСП трябва да е способна да чуе критични гласове, които могат да помогнат на партията да вървим напред и да е достатъчно силна, за да спре онези, които целенасочено я дърпат назад. \"Опитваме се да бъдем ярка опозиция и ясна алтернатива. Това трябва да бъде линията ни и оттук нататък\", е мнението на Зарков. Деница Златева: Никой не очакваше бурята след оставката Никой не очакваше каква буря ще предизвика решението на Корнелия Нинова да подаде оставка, подценихме реакцията каза пред БНТ зам.-председател на Националния съвет на БСП Деница Златева Тя подчерта, че в двете седмици, след заявената позиция на лидера, партията е била изпаднала в ступор. Според Златева обявената и после оттеглена оставка не е трик от страна на Нинова. Тя е на мнение, че в партийните структури има умора и пряк избор на председател в този момент, е щял да остави БСП без сили. \"Оттеглена оставка ще даде повод за размисъл как да се консолидира партията. Надявам се, че ще надскочим личните си страсти\", каза още Златева. Тя подчерта, че никой от ръководството на БСП не си е поставял за цел да затвори устата на инакомислещите.", "date": "2019.06.17", "title": "Нинова да обяви кой е искал да купи БСП, призова Красимир Янков"}
{"url": "https://www.dnevnik.bg/detski_dnevnik/2019/06/17/3925634_na_izpit_po_bulgarski_ezik_i_literatura_za_gimnaziite/", "text": "Днес е първият от изпитите след седми клас, които служат като вход за кандидатстване в гимназиите в страната - по български език и литература. На него се очаква да се явят около  - час по-рано от традиционното досега. Учениците трябва да бъдат в училищата най-късно в 8.30 ч. и да са заели местата си не по-късно от 8.45 ч. Всеки се явява в училището, в което учи. За да влязат на изпита, учениците трябва задължително да носят  , която им се издава от училището и на която е генериран входящ номер, както и  - бележник или лична ученическа карта. Задължително ще е учениците да пишат  Причината - тестовете ще се проверяват вече електронно и изискването е заради сканирането, обясняват от министерството. Препоръчително е децата да носят две еднакви черни химикалки, за да са спокойни, ако едната спре да пише. Всеки изпитен комплект ще има , за да няма обърквания с предадените листи. Ще се проверяват  . По време на изпита не може да се ползват  калкулатори и справочници. Предприели сме мерки за сигурност и има предвидена възможност за видеонаблюдение, тъй като изпитът е от голямо обществено значение, предупреди зам.-министърът. Изпитът няма да бъде разделени на модули, както досега, но продължителността остава същата -  . За децата със специални образователни потребности ще бъдат дадени допълнителни 90 минути. Тестът по български включва 25 задачи. Част от тях са с избираем отговор, а друга - със свободен отговор. Последната задача изисква отговор от няколко изречения. Втората част на този изпит е преразказ с дидактическа задача. Тази година за последно изпитът по български език и литература ще включва само произведенията, изучавани по литература в седми клас. През 2020 г. ще бъдат включени и произведенията от шести клас, а през 2021 г. - и от пети, т.е. от целия етап на основното образование. На  е изпитът по  , който се състои от 25 задачи с избираем или свободен. На  е миниматурата по   - явяването на нея е по желание и при добро представяне дава удостоверение за степен на владеене на езика. Не е задължително изпитът да е по езика, който е изучава в училище. отговор. Няма промени при формирането на оценките от изпитите - максималният брой точки, които ученикът може да получи на изпит, е  . Резултатите се очаква да бъдат обявени  . Учебната година за седмокласниците приключва на 28 юни.", "date": "2019.06.17", "title": "На изпит по български език и литература за гимназиите днес ще се явят над 61 хил. седмокласници"}
{"url": "https://www.dnevnik.bg/politika/2019/06/17/3926084_sled_otteglenata_ostavka_na_ninova_kakvo_predstoi_za/", "text": "След като  Корнелия Нинова оттегли оставката си , която подаде заради загубата на европейските избори на 26 май т.г., БСП няма да прави спешни вътрешнопартийни избори за лидер, но в следващите три месеца ще пише правила за тяхното провеждане. Става въпрос за партиен документ, който да регламентира как членовете на БСП, които са около 100 хил., да избират председател на партията. Изборът ще се проведе следващата пролет, когато изтича четиригодишния мандат на Нинова. Решението на конгреса за изработване на правила за пряк избор на лидер бе прието с 392 гласа от 399 присъстващи в залата от общо 780 делегати на конгреса на БСП в неделя. В същото време Националният съвет на БСП ще трябва да напише и приеме предизборна платформа на партията за местния вот през есента, която трябва да бъде готова до края на юли, когато е традиционният събор на партията на Бузлуджа. Именно предстоящите избори бяха сред  мотивите на Нинова да оттегли оставката си  - за да няма криза и хаос в партията. Конгресът на БСП реши още, че партията трябва да се мобилизира за участие във вота през есента. Тя ще се бори за по-добри резултати от местните избори през 2015 г., когато загуби всички областни градове. Преди това обаче и  местните структури трябва да анализират изборната загуба на европейския вот, както направи \"Позитано\" 20 . Политическият доклад с изводите бе приет в неделя, а според решението трябва да стане основа за \"сплотяване на членовете и симпатизантите на партията\", както и за дискусия за идейните и програмните й устои. В него се посочва, че сред причините за изборната загуба са напускането на парламента и невъзможността на БСП да разшири твърдото си ядро. Депутатите от БСП трябва да преценят дали да внесат промени в Изборния кодекс преди местния вот, реши още конгресът. В неделя вътрешната опозиция не коментира какви ще са следващите й ходове, но едва ли разделението в партията е преодоляно.", "date": "2019.06.17", "title": "След оттеглената оставка на Нинова: какво предстои за БСП"}
{"url": "https://www.dnevnik.bg/sport/2019/06/17/3926137_grigor_dimitrov_se_izkachva_s_edno_miasto_v_svetovnata/", "text": "Григор Димитров се изкачва с едно място в световната ранглиста на АТП и вече е №45. Българският тенисист започва сезона си на трева с надпреварата в \"Куинс\", която ще бъде генерална репетиция за него преди участието на \"Уимбълдън\". През миналата седмица бившият №3 в света не участва в турнири, като в последния момент оттегли заявката си да играе в холандския град Хертогенбош. Въпреки това той се изкачва с едно място нагоре, след като голям спад бележи французинът Ришар Гаске (12 позиции). След последното обновяване на ранглистата Димитров има 997 точки. Пред него е Пабло Куевас с 1003. В  сезона на трева  българинът има да защитава само 55 точки, спечелени през миналата година. В \"Куинс\" той достигна до втори кръг, където отпадна от Новак Джокович, а на \"Уимбълдън\" беше спрян още на старта от Стан Вавринка. Първият мач на Димитров в \"Куинс\" е срещу  Феликс Оже-Алиасим , като програмата отреди той да бъде във вторник. При победа българинът може да срещне Ник Кириос. В челото на световната ранглиста не настъпват никакви промени от миналата седмица. Лидер остава Новак Джокович, който има 12 715 точки, а втори е Рафаел Надал със 7945. И двамата няма да участват в турнири преди \"Уимбълдън\". Трети е Роджър Федерер с 6420, който по традиция играе в Хале преди надпреварата в Лондон. В топ 10 са още Доминик Тийм, Александър Зверев, Стефанос Циципас, Кей Нишикори, Кевин Андерсън, Карен Хачанов и Фабио Фонини.", "date": "2019.06.17", "title": "Григор Димитров се изкачва с едно място в световната ранглиста"}
{"url": "https://www.dnevnik.bg/sviat/2019/06/17/3926085_demokratite_zapochvat_vutreshnata_borba_kogo_da/", "text": "Двадесет демократи започват борбата за това кой да поведе партията срещу Доналд Тръмп - рекордно висок брой кандидати в една партия, която още не се е отърсила от загубата си през 2016 г. На 26 и 27 юни в Маями, Флорида ще се проведат първите дебати сред съперниците за номинацията на демократите за президент на САЩ. Това изречение е дълго почти колкото самата кампания - макар изборите да са през ноември 2020 г., първата кандидатура бе обявена през 2017 г. от бившия конгресмен Джон Дилейни. От януари тази година множество демократи започнаха кампаниите си официално. Засега за номинацията на Републиканската партия има обявени две кандидатури - на президента Доналд Тръмп, зад когото ще застане националният комитет (най-висшият орган на партията) и бившият губернатор на Масачузетс Бил Уелд. Дебати няма да има, както е по традиция, когато президент от партията се бори за втори мандат. Националният комитет на демократите изключи от участие в дебатите четирима от двете дузини кандидати, които не изпълняваха условията. Право на място в първите дебати имат тези, получили поне 1% в три социологически проучвания или дарения от 65 хил. поддръжници - минимум 200 в 20 различни щата. Засега бившият вицепрезидент  Джо Байдън  води в проучванията с 29.9% подкрепа, следван от сенаторит е Бърни Сандърс  с 18.3%,  Елизабет Уорън  с 8.7% и  Камала Харис  със 7.6%. Данните са цитирани от статистическия сайт FiveThirtyEight, който обобщава информация от 23 проучвания, използвани от националния комитет на партията. В първата петица са и двете медийни звезди  Бето О'Рорк  и  Пийт Бутиджеж . О'Рорк спечели изненадващо голяма подкрепа на междинните избори в Тексас, макар да не успя да отнеме сенаторското място на Тед Круз. Бутиджеж, макар и засега само кмет на градче в Индиана, направи впечатление с младостта си - той е едва на 37, и с това, че може да бъде първият гей президент на страната. Картината е малко по-различна, когато се вземе предвид публично изразената подкрепа от влиятелни фигури за кандидатите - там Байдън също води, следват го сенаторите  Кори Букър , Камала Харис и  Ейми Клобушар . Едва зад тях са Уорън и Сандърс. FiveThirtyEight следи отделно този тип подкрепа, защото тя показва дали и кога елитът на партията ще се обедини около един кандидат. Участниците в дебатите са - колорадският сенатор Майкъл Бенет, бившият вицепрезидент Джо Байдън; сенаторът от Ню Джърси Кори Букър; кметът на Саут Бенд, Индиана, Пийт Бутиджеж; бившият министър на благоустройството  Хулиан Кастро ; кметът на Ню Йорк  Бил де Блазио , бившият конгресмен  Джон Дилейни ; конгресменът от Хавай  Тулси Габард ; сенатор  Кирстен Джилибранд ; сенатор Камала Харис; бившият колорадски губернатор  Джон Хикънлупър ; губернаторът на Вашингтон  Джей Инсли ; сенаторът Ейми Клобушар; бившият конгресмен Бето О'Рорк; конгресмен  Тим Райън ; сенатор Бърни Сандърс; конгресмен Ерик Суалуел, сенатор Елизабет Уорън; писателката Мариан Уилямсън и предприемачът Андрю Янг. Какво следва Шест дебата до края на годината - през юни, юли, септември, октомври, ноември и декември. През февруари започват първичните избори за кандидати на двете партии. На конвенциите им през юли (за демократите) и август (за републиканците) ще бъде официално обявено кои са двойките кандидати за вицепрезидент и президент. Самите избори ще бъдат на 3 ноември. Най-популярните кандидати накратко Обсъжданията дали Камала Харис може да се кандидатира за Белия дом започнаха още с влизането ѝ в Сената през 2017 г. Сравнително млада (тя е на 54, Байдън, Уорън и Сандърс са в седемдесетте си години), с афроамерикански и южноазиатски произход, тя е олицетворение на промените в партията. Харис е бивш главен прокурор на Калифорния, подкрепя разширяването на програмата за здравеопазване Medicare и предложи нов закон за социални помощи, който електронното издание Vox нарече \"най-близкото нещо до универсален базов доход, предложено от кандидат за 2020 г.:. Сенаторът от Масачузетс Елизабет Уорън годо се представя като прогресивна, иска да наложи данъци на свръхбогатите и работниците да получат място в бордовете на корпорациите. Тя смята, че протекционизмът на Тръмп не стига достатъчно далеч и американската средна класа трябва да бъде защитавана още повече от глобализацията, която ѝ вреди. Сенатор Кори Букър също е сравнително ново лице - той предлага държавни спестовни сметки за новородени, вноските в които с годините ще бъдат по-големи за децата от по-бедни семейства. От това ще спечелят повече цветнокожите деца, които обикновено растат с по-ниски доходи от белите си връстници. Букър също е афроамериканец и това вероятно ще му донесе подкрепа от тази демографска група. Сенаторът Ейми Клобушар е от Минесота и е известна със съвместната си работа с републиканците, както и с желанието си да ограничи дейността големите технологични компании. Бившият вицепрезидент Джо Байдън не участва на изборите през 2016 г - малко преди това синът му бе починал на 46 от рак на мозъка, а върхушката на партията стоеше твърдо зад Хилъри Клинтън. Той все още е популярен сред демократите обаче и засега не смята, че някой от конкурентите му би могъл да победи Тръмп. Сенатор Бърни Сандърс бе по петите на Клинтън през 2016 г. и има най-голямата база от активисти и поддръжници сред обикновените хора. Той поведе изместването на партията вляво.", "date": "2019.06.17", "title": "Демократите започват вътрешната борба кого да изправят срещу Тръмп"}
{"url": "https://www.dnevnik.bg/intervju/2019/06/17/3924869_kas_mude_vsichki_populisti_na_vlast_purvo_atakuvat/", "text": "Но интервюто му за чешкия в.\"Хосподарске новини\" съдържа отговори и прогнози далеч отвъд ситуацията в днешна Чехия. Според него живеем във времена, когато обществото е започнало да смята \"компромис\" за мръсна дума. И все пак той не е скептично настроен за бъдещето на либералната демокрация, защото песимистите често подценяват силата на гражданското общество и колко дълбоки са корените на демократичните ценности. - Популистите са тези, които делят обществото на две групи - истински хора и корумпиран елит. Те твърдят, че единствени представляват волята на народа. В Чехия такива са социалдемократите и движението ANO на премиера Бабиш. В Европа - гръцкото движение Сириза, \"Лига\" на Матео Салвини, партията на Мар льо Пен във Франция. - В известна степен те действително представляват една и съща заплаха, защото популистите отхвърлят плурализма и са склонни да потъпкват правата на малцинствата. Но най-успешните популисти традиционно съчетават популизъм с някаква друга идеология. В случая със Сириза това е социализмът, при Салвини - нативизмът или ксенофобският национализъм, а за Силвио Берлускони - неолиберализмът. Преди всичко ксенофобският национализъм е заплаха за либералната демокрация, тъй като при него е най-висок рискът да се отхвърля правото на онези, които са в малцинство. Но партия, съчетаваща популизъм с неолиберализъм, не е такава заплаха. Когато се появи движението на Бабиш, и то не беше от ксенофобски националисти. Но след бежанската криза от 2015 г. и особено след последните парламентарни избори в Чехия той явно стана националист. - Дълго време смятахме, че популистите могат да бъдат успешни, единствено докато са в опозиция. Защото когато такива политици влязат във властта, сами стават част от елита, който са нападали доскоро. Но виждаме, че те се адаптират. И независимо че са на власт, успяват да убедят гражданите, че продължават да не принадлежат към елита. Подобно нещо направи в Словакия през 90-те години Владимир Мечиар. Днес най-добрият пример за това е Виктор Орбан, разполагащ с абсолютна власт от 2010 г. насам, но разказващ на хората, че има някакъв таен елит, работещ за Джордж Сорос и Брюксел, който бил по-могъщ от унгарското правителство. - Подкопаването на независимите институции е цел на популистите, но не всеки от тях е толкова способен, колкото Орбан. Той е изключително умел и хитър политик и трябва да му го признаем. Партията му не се нуждае от коалицинен партньор, а това му позволява да прави по-енергични крачки. Италия е с чисто популистко правителство, но коалицията между \"Пет звезди\" и \"Лига\" е под контрол. И двете партии не искат другата да получи абсолютна власт. Затова в интерес на двете страни е в държавата да има независими институции, които да послужат като арбитри. Но по принцип всички популисти при идване на власт се опитват да отслабят независимостта на медиите и съдебните институции. И това е така, защото смятат опонентите си за врагове, а не за съперници. Тези \"врагове\" са от споменатия корумпиран елит, а корумпираните не заслужават такова равнище на правна защита като реалните хора, от името на които популистите претендират, че действат. - Бабиш е много по-умерен от Орбан или Ярослав Качински в Полша. Освен това той умее да се приспособява. Мисля, че преди всичко той има достатъчно бизнес интереси, за да не става прекалено силен евроскептик. Но страхът от него е уместен, защото той почти няма идеология. Това означава, че нищо не го свързва идеологически с либералната демокрация. Освен това е много доминиращ - въпреки всички скандали той си остава най-силният политик в страната. Популистите са най-силни там, където се сблъскват със слаба опозиция. Когато либерално-демократичната опозиция е достатъчно силна, популистите дори не се и опитват да правят някои опасни крачки. Когато опозицията е слаба и популистите започват да се разочароват, че ги ограничават независимият съд или медии, те се опитват да ги отслабят. - Бабиш е предприемач и иска да управлява държавата като фирма. Той смята, че всички политики за ограничаване на властта в държавата, всъщност само намаляват ефективността ѝ. Това е, което обединява всички бизнесмени на власт, включително Доналд Тръмп, той е добър пример. Това са хора, свикнали сами да взимат решенията. И след като са решили нещо, то трябва да се изпълни. Те не разбират защо, ако е възможно, трябва да се изчакват решения на съда. Но в същото време, казано по-общо - говоря не само за Чехия в момента - малко преувеличаваме \"слабостта\" на гражданското общество и подценяваме колко дълбоки са корените на демократичните ценности. - Да. Защото политиката традиционно се възприема в духа на мнозинството - че след като веднъж си спечелил изборите, можеш да правиш каквото си искаш в следващите 4 години и няма нужда дори да разговаряш с опозицията. Защото така ще направи и опозицията, ако спечели следващите избори. Така е в момента във Великобритания, но иначе повечето от страните в Западна Европа се управляват от коалиционни правителства и има консенсус, че всеки е легитимен играч и трябва да направи компромис. Обаче в Централна и Източна Европа думата \"компромис\" няма добра репутация. Затова е по-лесно популистите да постигат със сила това, което желаят. Но не бива да съдим за целия район само по Орбан - той все още си остава изключение. Словакия има дълга история на популистки лидери, но демокрацията ѝ се е по-слаба от тази на много страни без подобен опит. - На практика популистите винаги процъфтяват там, където преобладава недоволството и разочарованието. Рядко хората избират популисти, когато са щастливи. Изключение, разбира се, е ситуацията, когато има популисти на власт като в Унгария и Полша. Макар че Унгария вече не е чисто демократична система, очевидно е, че управляващите в тези две страни успяха да използват държавата, за да разширят кръга на хората, получаващи услуги. Голяма част от унгарците несъмнено са удовлетворени от \"Фидес\". Само че първоначалната причина за подкрепата на Орбан беше недоволството от тогавашните управляващи социалдемократи. - Да, в Централна и Източна Европа популистите твърдят, че дисидентите са се слели с бившите комунисти и заедно контролират държавата. Иначе казано, не е имало никаква истинска революция. На Запад причините са много по-сериозни от финансово-икономическата криза. Решаващ фактор бе кризата с бежанците. В Централна и Източна Европа хората са разочаровани отчасти за това, че не са се сбъднали очакванията им за влизането в Европейския съюз. Те мислеха, че след десетина години ще станат богати като германците. Но не са. Затова се чувстват измамени и частично предадени, когато много политици просто преувеличават положителните последици от еврочленството. - Една от най-големите грешки е, че нямат визия и просто бранят статуквото. Нещо повече - правят го, защото мислят, че няма алтернатива. Не могат да представят аргументи в полза на това, че текущата ситуация действително е добра. Ако сте някой, който не живее много добре, а политиците постоянно говорят, че няма алтернатива, вие или ще се откажете да гласувате, или ще потърсите дали пък друг политик не предлага нещо по-добро. Популистите твърдят, че хората имат право да променят поне нещо, докато традиционните политици казват, че са длъжни да правят едно или друго заради глобализацията, ЕС и т.н. Популистите отговарят с \"ако не искаме да правим нещо, просто няма да го направим\". И в известна степен са прави, защото политиците отново трябва да вършат това, в което вярват и да престанат да оправдават действията си с някакви форсмажорни обстоятелства. Политиците на власт не са просто безпомощна лодка, подмятана от глобализацията или Брюксел. Те са реални участници. Трябва да обясняват на хората защо смятат решенията си за правилни, а не да се крият зад нещо друго. Хората не са глупави. - Да, но традиционните политици не бива до такава степен да стават предмет на популисткия дневен ред. През последните години говорим единствено за това, за което популистите искат да се говори. Това е грешка и на медиите, задаващи на популистите въпроси по теми, които те самите искат да изтъкват. Спрете да ги питате само за миграцията. Попитайте ги как искат да подобрят качеството на образованието или как ще решат проблема с недостига на жилища. Това са изключително важни проблеми за много държави и популистите нямат отговор за тях. Но никой няма да научи, че те нямат отговор, защото никой не им задава тези въпроси. - Ако го направят, ефектът ще е краткотраен. Виждаме как в краткосрочен план това помогна на традиционната десница да намали загубите си на избори. Но дългосрочният ефект е, че страната като цяло се премества значително надясно и от това печели крайната десница. И отново това се случва, защото традиционните политици не могат да обяснят защо са го направили. Много от традиционните десни партии са защитници на неолиберализма. А в това не се вписват внезапните им призиви да се ограничи свободното движение на работна ръка или да се затворят границите. В Чехия не е имало терористични атентати от ислямисти, но традиционни политици твърдят, че ако приемете двама мюсюлмани, ще се превърнете във втори Париж или Брюксел. Разбира се, този проблем не може да се пренебрегва. Но политиците не бива да позволяват за него да се говори единствено от гледната точка на крайната десница. В крайна сметка, миграцията изглежда различно от гледната точка на социалдемократите, неолибералите и ксенофобските популисти. - Споменах испанските социалдемократи. Те държат на ценностите си и не се нагаждат към това, което изглежда модно в момента. Първо да видим дали това ще продължи. Те безусловно имат повече влияние, отколкото Зелените или в известна степен от Макрон. Зелените могат просто да бъдат противоположност на крайно десните и това им е достатъчно, защото не рискуват избирателите им да преминат към крайната левица. Колкото по-голям е контрастът с крайно десните, толкова по-добре за тях. Но не е толкова просто за лявоцентристите и за дясноцентристките партии. Бих казал, че ХДС и Ангела Меркел се справят. Тя направи някои крачки, за които призоваваха крайно десните, но не позволи това да промени гледната ѝ точка, както и да се говори за миграцията изключително от перспективата на популистите. Само по себе си това вече е успех. - Разбира се, евроизборите не донесоха популистката вълна, прогнозирана от мнозина. Засилването на популистите не е явление, което е необратимо, което не може да бъде спряно. От друга страна, не говорим за някакъв значителен ръст, понеже популистите вече успяха на предишните избори през 2014 г. и се представиха прилично през 2009 г. Вече сме приели факта, че крайно десните имат значителна подкрепа. Ако обаче те бяха постигнали такъв резултат през 90-те години, всички щяха да са в шок. А сега Салвини спечели в Италия почти 35% от гласовете след една почти псевдофашистка кампания. Може би това би трябвало да ни тревожи повече. Но тъй като тези партии отдавна са във възход, хората не реагират. Освен това има и местен контекст. Когато словашкият премиер Роберт Фицо каза, че спецслужбите трябва автоматично да следят всеки мюсюлманин в страната, почти никой не протестира. А това е едно безобразно изявление, каквито има и в нашата страна. - В действителност почти никоя партия никога не е обмисляла сериозно напускане на ЕС. Има само няколко изключения, например в Холандия. Но съюзът стана идеалното плашило, особено за онези популисти, които са на власт. В правителството те вече не могат да твърдят, че страната се управлява от корумпиран елит и вместо това започват да сочат с пръст към ЕС, както вече споменах, че прави Орбан. Но е факт също, че малцина харесват Европейския съюз. Всички политици, дори от традиционните партии, винаги се крият зад ЕС, когато трябва да направят нещо непопулярно. - Причината е очевидна и тя се казва Брекзит. След британския референдум редица партии смекчиха отношението си към ЕС. Защото разбраха, че страната им може и да напусне ЕС, но той няма да изчезне от това. Мнозина привърженици на Брекзит смятаха, че оттеглянето на Великобритания ще е първата крачка към разпадането на съюза. Огромно мнозинство от европейците - включително от популистки партии - смятат, че Брекзит беше грешка. Затова популистите смениха тактиката и се опитват да променят съюза. Те вярват, че един ден ще съберат достатъчно подкрепа, за да го направят. - Съюзът е отражение на процеса на европейската интеграция. Поради това всяка форма е временна. Мисля, че трудно ще намерите човек, който си мисли, че в момента ЕС е в отлична форма. Едни искат съюзът да има повече пълномощия, други - обратното. Това разочарова мнозина, при това значителна част от разочарованието е оправдано. В същото време проблемите, за които говорим като за европеийски, в действителност не намират решение заради националните правителства, а не заради някакви бюрократи в Брюксел. ЕС трябва фундаментално да се промени. Ясно е, че сегашната ситуация не може да продължава, докато икономическата интеграция е много по-дълбока от политическата. За съжаление живеем във времена, когато политиците са убедени, че хората не искат решения, водещи до засилване на политическата интеграция. Това ще удължи непрекъснатото колебаене и съпротива и ще прави възможно единствено най-необходимото. И никой няма да е доволен - нито защитниците на повече интеграция, нито искащите на държавите членки да бъдат върнати част от делегинарите пълномощия.", "date": "2019.06.17", "title": "Кас Муде: Всички популисти на власт първо атакуват медиите и съда"}
{"url": "https://www.dnevnik.bg/zelen/2019/06/17/3926031_ostavat_3_dni_za_stanovishta_po_plana_za_borisovata/", "text": "До 19 юни тече общественото обсъждане на Подробния устройствен план на Борисова градина. До тази дата всеки гражданин може да изпрати своето становище до една от трите административни общини, в които попада паркът -  \"Средец\", \"Изгрев\" и \"Лозенец\". Столична община е насрочила заключителната дискусия за приключване на общественото обсъждане за 26 юни. На общественото обсъждане на плана на 5 юни   бяха отправени редица възражения . Инициативата на \" Зелени Закони \" на Сдружение на изследователски практики,  съобщава за редица проблеми  в проекта и заявява, че е необходимо проектът да бъде върнат за основно преработване, а дискусията на 26 юни да не бъде \"заключителна\", а начална \"за неслучилия се досега дебат за реалните цели на парк \"Борисова градина\" и нуждите на гражданите на столицата, а не на частните собственици, придобили имоти в и около парка\". Сдружението призовава всички граждани да подадат становищата си до някоя от трите районни администрации на Столична община и предоставя   с призив гражданите да го редактират и изпратят със своето лично мнение. Според Сдружение на изследователски практики проектът за подробен устройствен план противоречи на няколко изисквания на Столична община. Сред тях са недопускането на ново строителство, да не се предвиждат нови транспортни връзки в парка, да се премахнат заведения и неприсъщи сгради и да се изяснят случаите с частните имоти в парка и да се възстановят територии към него.", "date": "2019.06.17", "title": "Остават 3 дни за становища по плана за Борисовата градина"}
{"url": "https://www.dnevnik.bg/sport/2019/06/17/3926154_kubrat_pulev_gotov_sum_za_fjuri_no_purvo_iskam_mach_za/", "text": "Кубрат Пулев изгледа  победата на Тайсън Фюри над Том Шварц  с нокаут през уикенда и обяви, че не е впечатлен от британския боксьор. Според българина опонентът на Фюри не е бил нищо особено и не е оказал сериозен отпор. Пулев може да се изправи на ринга именно срещу Фюри в  следващия си мач , като според британската преса компанията Top Rank, която представлява и двамата работи по подобен двубой. \"Съперникът не беше толкова добър, нищо специално. Готов съм за Фюри, разбира се. Защо да не изляза на ринга срещу него през септември или октомври\", каза Пулев. Българинът обаче иска първо да се бие за  световната титла на Международната боксова федерация  (IBF). Пулев е официален претендент за пояса, който е притежание на Анди Руис. Американецът от мексикански произход  победи Антъни Джошуа  в началото на месеца. Все още не се знае дали IBF ще задължи Руис да проведе защита на титлата или ще му позволи първо да се бие с Джошуа в мач-реванш, но и да запази всичките си пояси. \"Аз съм №1 претендент на IBF и първо трябва да се бия за пояса и след това може да се бия с Фюри. Но аз съм готов по всяко време\", каза още българският боксьор.", "date": "2019.06.17", "title": "Кубрат Пулев: Готов съм за Фюри, но първо искам мач за световната титла"}
{"url": "https://www.dnevnik.bg/analizi/2019/06/17/3925921_kakvo_tursi_tazi_balkanska_durjava_v_evropa/", "text": "В Член 8 на Лисабонския договор, т.е. Конституцията на ЕС, пише следното:   В качеството си на гражданин на Съюза, опитвам се да държа под око процесите в основните държави-членки на този мой Съюз.  Напоследък вниманието ми привлича една балканска държава с постоянно влошаваща се репутация.  Внезапен одит на Европейската комисия неотдавна констатира 54 \"несъответствия\" при тази държава. Като европейски гражданин, нееднократно преминавал през одити знам, че ако една организация има повече от 5 несъответствия, на нея й предстоят тежки месеци на привеждане в нормален вид. А тази балканска държава има 54 такива! Изводът, който правя като европейцки гражданин е, че в тази държава отдавна няма нито управление, нито отчетност, нито контрол, нито законност.  Вглеждам се в тази държавица по-внимателно. Веднага откривам, че в нея законност наистина няма. Никаква. Според нейната Конституция, дюните по морския бряг са ексклузивна държавна собственост, защитена от човешка намеса по силата на директиви на моя Съюз, подписани и от тези тук балканци. Какво обаче правят те? Гласуват закон, според който на дюни може да се строят хотели и басейни, да минават джипове, трактори и танкове. Но ако някой гражданин, който отказва да е в хотел, реши да се възползва от конституционното си право да опъне плажен пешкир на тази дюна – която е негова, бидейки на държавата – веднага подлежи на глоба до 2 500 евро. Не мога да повярвам на очите си и продължавам да търся материали по въпроса. Почти веднага намирам, че Конституционият съд на държавицата е отсъждал, че на дюните не можеш да паркираш багер. Предлагащите новия закон народни предстсавители, обаче, били казали, че Конституционният съд тия работи не ги разбира; и че с неговите решения те няма да се съобразяват. си задавам въпроса. Проверявам. Някакъв бивш охранител, \"изгрял\" покрай бандитските групировки от 90-те години. В разгара на приемане на закона за строеж върху дюните, този индивид, вече твърде мащабен, става на 60. Основните медии се надпреварват да го хвалят като народен герой, спасител на нацията, красавец, умник, световен лидер, водеш мислител и изтъкнат спортист.  Аз, гражданинът на Европа, някъде съм виждал такова явление. Да помсля... Аха, \"култът към личността\", характерен за по-примитивните версии на социализма. За последно тук, в Европа, виждахме такова нещо в Албания, при управлението на Енвер Ходжа. Днес го гледаме в Северна Корея, Туркменистан и във въпросната балканска държава с лоша репутация.  На този етап на разследването си аз, гражданинът на Европейския съюза, вече си формулирам въпроса: Какво търси тази балканска държава в моята Европа? Та те са по-близо до Туркменистан, за Бога... Пардон, Аллах. Но имам да разследвам още един въпрос. Какво е положението с медиите? Как става така, че те имат поведението на албански газети отпреди 30 години, или на туркменистански телевизии днес?  Я да проверя... Аха... Към 90 процента от медиите се оказват собственост, или под императивното влияние, на двама-трима приятели премиер. Е, поне има едни десетина процента, които са свободни. Да видя... Опа. Всичките до една в последните дни били подгонени от наказателните органи на въздебелия премиер. На един нахлули в офиса, втори го привиквали и заплашвали, трети направо го отвлекли и били, докато не свали материалите си от интернет. Други ги били уволнили, трети – \"съветвали\". Някакви руски работи, с една дума; дано скоро да не се появят убити журналисти.  Е, това вече на нищо не прилича. Какво, наистина, търсят тези хора при мен в Европа? Този премиер-юбиляр, който, доколкото разбирам, все пак наистина се радва на приятелството на Председателя на моята Европейска комисия (този за нищо не става, мен ако питате, ама поне му изтича мандата) –  Бил събрал ръководството на партията си да обсъждат положението. Аха.. И? А, ето: извадил списък журналисти, блогъри и медии и казал – \"Тия да ги няма до края на годината...\"  Как така, \"да ги няма\"? Бидейки гражданин на Европа и получил съответното образование, веднага се сещам за репликата, от 1170 г., на крал Хенри II английски: \"Will no-one rid me of this turbulent priest?\". Бунтовният поп, в случая, е архиепископ Томас Бекет, който брани независимостта на църквата от короната, както днес големите журналисти бранят истината от властта. Разбира се, веднага се намират няколко приближени на Хенри, които яхат конете, отпрашват при Бекет и го заколват.  Хм... Такава ли развръзка очаква от своите съпартийци корпулентният премиер на тази балканска държавица, потънала в \"несъответствия\" като жаба в тиня? Търся разяснения из нета, но единственото, което намирам е, че същият този премиер тия дни карал влак; и обещал на подопечното си население в най-скоро време да му даде влакове, толкова модерни, че изобщо да не казват \"тадуф-тадуф\". Кой допусна това?  Решавам да проверя нещо друго, но някак вече предварително знам отговора. Кой в тази държавица всмуква европейските средства, които ние, гражданите на Съюза, даваме на изостаналите, за да наваксат? Е, ясно е – кой: приятелите, роднините и съратниците на властта. Та се сетих, как един приятел се оплакваше, че в тази държавица магистралите, строени с наши пари, веднага пропадали, а пък от ЖП-линиите, ремонтирани пак с наши пари, влаковете веднага били дерайлирали. Научих от нета, също така, че булевардите в големите градове, ремонтирани с моите данъци, ставали плавателни канали при първия дъжд. Даже снимки намерих, как някакви хора си плуват нагоре-надолу, по някакъв централен булевард, с кану... Трябва, да ви кажа, да внимаваме, кого пускаме за член на нашия Съюз. А ако някой се промъкне по недоглеждане, да намерим начин веднага да му спрем парите; и да си поискаме обратно вече дадените.  Или – да въведем и за държавите правилата, които сме разработили за частни организации: повече от 5 несъответствия при одит и – хайде във фризера, назначаваме ти синдици и ревизори да потегнат нещата. Защото вече виждаме, какво става в тази забутана балканска държавица, с нейните 54 несъответствия...", "date": "2019.06.17", "title": "Какво търси тази балканска държава в Европа"}
{"url": "https://www.dnevnik.bg/detski_dnevnik/2019/06/17/3923487_po_sela_i_palanki_-_putevoditel_za_festivalite_prez/", "text": "Фестивал на дивите билки в Родопите В последните десет дни от юни пет смолянски села стават домакини на седмото издание на фестивала, в който има разнообразна програма. Независимо дали просто обичате да се реете из дивата природа, за да берете ароматни билки и да научавате за техните свойства и употреба или просто сте почитатели на родопската култура и фолклор, програмата предлага някои интересни занимания за всеки. Като ателието \"Еньовденски изцеления\", с което в с. Горна Арда можете да изпитате какво представлява еньовденският ритуал, както и да научите някое чудодейно свойство на познати и не толкова познати билки. В няколкодневната програма има включени музика, кулинарни ателиета, посещение на пещера \"Ухловица\", детски работилници, вещерско парти и посрещане на изгрева с наричания. Празникът на черешата Един от незаменимите детски спомени е брането на череши - когато си качен на клона и ядеш директно от дървото, а на ушите си слагаш да висят двойните или пък си правиш грозд от череши с пръчка. Ако все пак нямате къде и как да осигурите подобен спомен, то този двудневен фестивал е подходяща компенсация, особено за любителите на този плод. В Кюстендил за поредна година показват всевъзможни произведения, създадени от череши, а специалистите демонстрират и постиженията си с различни и нови сортове. Освен картини, песни и кукли и много други вдъхновени от черешите джуднжурии ще има и музика от \"Диана Експрес\" и 4 Magic, както и кулинарна надпревара \"С череша в кухнята\" с Драгомир Драганов, арт работилница за деца и надпревара с череши. A to Jazz Този фестивал е доказателството, че невинаги е необходимо да се впунсеш вдън горите, градовете или селата, за да откриеш чудесно музикално изкарване за цялото семейство навън. Освен че  програмата му тази година  - от 5 до 7 юли в Южен парк 2 - е като малко въведение в съвременната джаз сцена за малки и големи, има предвидени и специални  занимания за деца . Така че преди или след като са се наслушали и натанцували с качествена музика на живо, да отделят малко време и самостоятелни или групови музикални занимания. На 6 юли от 10 ч. най-младата публика може да слуша концерт за \"Бразилското влияние в джаза\", а на следващия ден от същия час и \"Етноджаз за деца\". И след двата има предвидени уроци по танци и музикални игри. Vola Open Air Festival  За онези, които пък държат да избягат от града, но да останат под звуците на актуална музика и изпълнители, подходящ вариант е и фестивалът  Vola Open Air , чието седмо издание ще се проведе между 26 и 28 юли на връх Околчица, известен още като Вола, в пределите на парк \"Врачански Балкан\". Освен че приобщава гостите и участниците си към природосъобразен начин на живот, фестът събира млади хора от региона и страната с интригуваща музикална програма от български и чуждестранни изпълнители. Сред гостуващите тази година музиканти е братът на известния хип-хоп продуцент J Dilla - Illa J, холандецът Lenzman и Abnormal Sleepz от Манчестър. Боровинкови нощи Грехота е да отидеш в планината в края на юли и да не хапнеш боровинки. Този грях обаче може да бъде изкупен много лесно с посщение на Фестивала на боровинките, който тази година се провежда в дните от 26 до 28 юли край хижа \"Амбарица\" в Троянския Балкан. Спането е организирано основно в района около хижата, тъй като капацитетът й е за 70 души, а интересът през последните години го надвишава. Преходът до върха е малко труден, но пък казват, че си заслужава не само заради боровинките по пътя, но и заради програмата на фестивала, която се провежда там. Беглика хородея Казват, че ако човек веднъж посети фестивала \"Беглика фест\", не спира да мисли за това кога пак да се завърне на него. Там явно се случва нещо като горска магия, в която са замесени язовир \"Голям Беглик\" и много музика, йога, високи ели, боси крака, огньове, тъпани, голяма луна, много нови приятелства, безвремие, свобода сред зеленина, позитивна енергия и сеанси, работилници, дискусии, семинари и театър на импровизацията. Фестивалът се провежда вече 11 години, а тазгодишният е между 14 и 18 август. Програмата му още предстои да бъде дозапълнена, но пък всички досегашни издания доказват, че каквото и да има, все се открива по нещо интересно и увлекателно за всеки. Подробности за програмата -  тук .", "date": "2019.06.17", "title": "По села и паланки - пътеводител за фестивалите през лятото"}
{"url": "https://www.dnevnik.bg/sport/2019/06/17/3926139_fotogaleriia_fjuri_alonso_i_vitosha_100_-_subitiiata_i/", "text": "Събития, емоции и много герои - това донесе уикендът в спорта. Кои бяха най-важните от тях, вижте в следващата галерия.", "date": "2019.06.17", "title": "Фотогалерия: Фюри, Алонсо и \"Витоша 100\" - събитията и героите от спортния уикенд"}
{"url": "https://www.dnevnik.bg/sviat/2019/06/17/3926159_suprugata_na_netaniahu_be_priznata_za_vinovna_v/", "text": "Съпругата на израелския премиер Бенямин Нетаняху - Сара Нетаняху - вчера беше призната за виновна в неправомерни разходи за сметка на данъкоплатците, предаде кореспондент на \"Франс прес\" от съда в Ерусалим. Обвинена през юни 2018 г. в измама и злоупотреба с доверие, Сара Нетаняху постигна споразумение с обвинението, което съдът прие. В крайна сметка тя бе празната за виновна, че е използвала грешките на друг човек и беше осъдена да плати глоба от 10 хил. шекела (2500 евро) и да възстанови 45 хил. шекела (11 000 евро) на държавата. Съпругата на премиера беше обвинена в измама и злоупотреба с доверие, тъй като поръчала ястия от луксозни ресторанти за общо близо 100 хил. долара (около 85 хил. евро), платени с държавни средства, под лъжливия претекст, че официалната резиденция на премиера не разполага с готвач. По силата на  сключеното споразумение  обвиненията в измама, за които можеше да получи тежко наказание, отпаднаха. Срещу 60-годишната Сара Нетаняху е имало и други обвинения. През 2016 г. съд в Ерусалим постанови изплащането на обезщетение на бивш иконом на семейство Нетаняху, обвинил премиера и съпругата му в лошо отношение. В началото на октомври самият Бенямин Нетаняху трябва да се яви на съд по обвинения в корупция, измама и злоупотреба с доверие. /БТА", "date": "2019.06.17", "title": "Съпругата на Нетаняху бе призната за виновна в злоупотреба с обществени средства"}
{"url": "https://www.dnevnik.bg/zelen/2019/06/17/3926157_grupa_betonomorie_iska_ot_prezidenta_da_naloji_veto_na/", "text": "Представители на гражданската група \"Бетономорие\" внасят при президента Румен Радев исканията си за налагане на вето на приетите промени в Закона за устройство на черноморското крайбрежие \"с цел спиране на обезобразяването и презастрояването на крайбрежието и защита на конституционните граждански права\". Това се казва в съобщение на групата до медиите. Законът бе приет миналата седмица. Повече за това четете  тук . Организациите настояват за среща с държавния глава. Обосновават искането си за вето с няколко аргумента: Законът нарушава конституционните задължения на държавата да осигури поддържането и разнообразието на живата природа, допускайки увреждането на дюните с най-голяма площ - зараждащите се дюни, които непонятно са изключени от регламента. Законът ограничава правото на гражданите на свободно придвижване, като на практика забранява палатките, кемперите и караваните на собственото им българско черноморско крайбрежие. Законът ограничава правото на физическите лица по черноморското крайбрежие да управляват земите, горите или урбанизираните си имоти само след нова неясна категоризация. Законът нарушава основния конституционен принцип на правовата държава, създавайки условия централните и местните власти, по свое усмотрение и без ясни правила, да наказват туристи и собственици. Законът на практика не създава устойчива регулация срещу увреждането и замърсяването, а по недопустим съсловен принцип предварително уличава къмпинг културата като единствен нарушител на законността по Черноморието. Становището за налагане на вето се внася от Асоциацията на парковете в България. В него се цитира и записаното в Червената книга на България на БАН от 2015 г. за препоръчваното прекратяване на застрояването, за да се опазят дюните.  В разрез с конституционния принцип на правовата държава, в становището се подчертава, че в така приетия закон съществува единствено определение на пясъчни дюни, а не различните видове дюни. Липсата на яснота, къде гражданите и юридическите лица ще бъдат глобявани и санкционирани и къде не, прави текста неясен и неточен, оставяйки широко поле за различни и противоречиви тълкувания и прилагане, което противоречи на разпоредбата на чл.4, ал.1 на Конституцията. В становището се посочва още, че ограничавайки кемперите и караваните, законът нарушава принципа за свободно придвижване на територията на страната, залегнал отново в Конституцията. В социалните мрежи и на страницата на събитието на \" Бетономорие \" се отчита остро негодувание от създадения строг регламент за хората, които обичат къмпинг културата и които не нараняват или замърсяват околната среда, а в същото време пред очите ни хотели с мащабна площ се разполагат директно върху дюни и непосредствено до вълните, се посочва в съобщението до медиите.  След проведените протести в края на миналата седмица днес 18:36 на пл. \"Народно събрание\" доброволци организират подписка за налагане на президентско вето.", "date": "2019.06.17", "title": "Група \"Бетономорие\" иска от президента да наложи вето на закона за Черноморието"}
{"url": "https://www.dnevnik.bg/sviat/2019/06/17/3926162_indiia_vuvede_otvetni_mita_za_28_amerikanski_stoki/", "text": "Индия наложи от вчера ответни мита на 28 американски стоки, след като Вашингтон по-рано този месец  отмени някои търговски привилегии  за Делхи, предаде ДПА. Очаква се стъпката на Делхи да изостри търговското напрежение между двете страни. В уведомление, отправено късно в събота от индийското министерство на финансите, се посочва, че увеличените мита влизат в сила от неделя. Това ще засегне американски стоки като ядки, леща и ябълки, оскъпявайки ги на индийския пазар. Очаква се хазната да получи около 217 млн. долара допълнителни приходи от повишаването на тарифите, допълва ТАСС. Индия планираше да вдигне митата за редица американски стоки още от август миналата година, но няколко пъти отлагаше решението с обяснение, че преговорите с Вашингтон продължават. През март 2018 г. САЩ наложиха вносни мита от 25 процента за стоманата и 10 процента за алуминия от всички страни. На 1 юни тази година американските власти оттеглиха преференциалния търговски режим за Индия съгласно т. нар. Обща система за преференции (Generalized System of Preference). Програмата, въведена през 1976 година, цели да насърчи икономическия растеж в развиващите се страни и позволява на определени държави да изнасят безмитно близо 2 хил. промишлени и текстилни продукта за американския пазар, припомня ДПА. Индия бе най-големият бенефициент по схемата. Делхи вдига митата дни преди посещението на американския държавен секретар Майк Помпео, планирано за последната седмица на юни. Индийският износ за САЩ през 2017-2018 година се е равнявал на около 47.9 млрд. долара, а вносът - на 26.7 млрд. долара, с търговски баланс в полза на Индия. Търговските противоречия на САЩ с Китай, Индия и други страни се очаква да бъдат обсъждани на срещата на върха на Г-20 в японския град Осака в края на този месец. Американският президент Доналд Тръмп и индийският премиер Нарендра Моди се очаква да присъстват на срещата. /БТА", "date": "2019.06.17", "title": "Индия въведе ответни мита за 28 американски стоки"}
{"url": "https://www.dnevnik.bg/sviat/2019/06/17/3926165_svaleniiat_prezident_na_sudan_be_oficialno_obvinen_v/", "text": "Бившият судански президент Омар ал Башир се появи за първи път публично вчера, след като бе  свален от военните  с преврат през април, за да му бъдат предявени обвинения, свързани с корупционни практики, предаде \"Ройтерс\". Башир, който е под арест оттогава, изглеждаше почти така, както и преди отстраняването му от власт. Той бе отведен в офиса на прокуратурата в столицата Хартум и бе обвинен в незаконно притежание на чужда валута и неофициално приемане на подаръци. Прокурорът Алаа ал Дин Абдулах каза пред медиите, че Башир ще получи възможност да отговори на обвиненията. Процесът срещу него ще бъде тест за сериозността на намеренията на преходния военен съвет, който пое властта след преврата, да заличи тежкото наследство от неговото 30-годишно управление, белязано от повсеместно насилие, икономическа разруха и отцепването на Южен Судан. Миналия месец Башир бе обвинен в подстрекателство към насилие и в намеса в убийството на протестиращи. Прокурорите искат да го разпитат и по подозрения в пране на пари и финансиране на тероризъм, отбелязва \"Ройтерс\". Главният прокурор на Судан каза в събота, че за корупция се разследват 41 бивши служители на режима на Башир. /БТА", "date": "2019.06.17", "title": "Сваленият президент на Судан бе официално обвинен в корупция"}
{"url": "https://www.dnevnik.bg/na_put/2019/06/17/3926032_kude_sa_nai-evtinite_i_nai-skupite_taksita/", "text": "Когато човек е в чужбина, зависи силно от местния транспорт, а най-лесният начин за придвижване на непознато място е таксито. На прага на ваканционния сезон сайтът taxi2aiport.com сравни цените на таксиметровите услуги в различни държави. Използваната \"мерна единица\" е разстоянието от 5 км, съобщи Travel Daily News. Сайтът е посредник за такси резервации и работи в 130 държави по света. От събраните данни се разбира, че най-евтини са такситата в Египет - 0.84 евро за 5 км пробег. На второ място е Индия с цена от 1.29 евро, следвана от Тайланд (1.41 евро) и Индонезия (1.68 евро). Под 2 евро таксито излиза в Малайзия (1.70 евро) и Мексико (1.80 евро). Услугата е значително по-скъпа в европейските държави - в Швеция петкилометрово пътуване излиза 9.91 евро, във Франция 10 евро, във Великобритания - 10.08. Ставката на километър на Острова е 2.96 евро - една от най-високите. Още по-скъпо е в Австрия (11.60 евро), Белгия (12.90 евро), Холандия (13.40 евро) и Германия (13.80 евро). Двете държави, в които пътуващият ще похарчи най-много са Япония - с цена от 15.64 евро само за 5 км, и Швейцария - 22.68 евро. Компанията се е допитала до експерта по планиране на пътуванията Lonely Planet, Дейвид Елс, който съветва туристите, ако се намират в по-слабо развита страна да уговорят предварително с шофьора колко ще струва пътуването. Причината е, че не навсякъде има апарати за отчитане. Друга идея е преди да се качите в колата да се осведомите от някой местен колко би струвала услугата. Нормално е като чужденец да бъдете таксуван малко по-скъпо, казва експертът. Ако пътувате с обществен транспорт с кондуктор е добре да знаете цената на билета и да имате дребни пари да платите на кондуктора, е друг съвет на пътешественика. В развитите държави пък човек може да се възползва от някои видове намаления, например дневна карта или отстъпка за 10 билета, купени наведнъж.", "date": "2019.06.17", "title": "Къде са най-евтините и най-скъпите таксита"}
{"url": "https://www.dnevnik.bg/evropa/2019/06/17/3926166_germanskiiat_prezident_posuvetva_evropa_da_se_otnasia/", "text": "Германският президент Франк-Валтер Щайнмайер посъветва европейските страни да се отнасят по-трезво и дистанцирано към Русия заради множеството спорове с нея, предаде ДПА. Надеждите за всеобхватно и интегрирано партньорство с Русия не се сбъднаха и сега и от двете страни надделява дълбоко разочарование, каза германският президент в реч на конференцията \"Културанта\" във Финландия. Двудневната конференция със стотина участници е посветена на външната политика и сигурността и протича в Културанта - лятната резиденция на финландския президент, на 20 км източно от град Турку. \"По-обективно партньорство, което да не е толкова претоварено с очаквания за промяна, може да се окаже добро\", каза германския президент. \"Продължаващият конфликт в Източна Украйна тегне все така силно върху отношенията, както и анексията на Крим\", продължи Щайнмайер, цитиран от ДПА. Той предложи \"нов концептуален подход\" към Русия: \"Не вярвам, че може отношенията с Русия да са на принципа \"бизнес както обикновено\". Европа не бива да стои безмълвна, когато в Русия налагат все повече ограничения над свободното слово, каза германският президент. Неотдавнашният  арест  и последвалото  освобождаване  на журналиста Иван Голунов отново показа, че е необходимо и важно да се проявяват бдителност и практическа солидарност, смята Щайнмайер. \"В интерес на по-функционално партньорство трябва да сме наясно, че собствените ни възможности да променим Русия са ограничени\", каза германският президент, цитиран от ДПА. /БТА", "date": "2019.06.17", "title": "Германският президент посъветва Европа да се отнася по-трезво към Русия"}
{"url": "https://www.dnevnik.bg/sport/2019/06/17/3926152_silvano_prandi_imame_vreme_da_se_podgotvim_do/", "text": "България трябва да стабилизира основния си състав и да бъде в най-добра форма за олимпийската квалификация през месец август. Това изтъкна като факт селекционерът на волейболните национали Силвано Пранди след шестата загуба в Лигата на нациите. В неделя българският тим  отстъпи с 1:3 на Италия  във Варна. В минитурнира, в който България беше домакин, отборът загуби два пъти и победи единствено  Австралия . \"Първото, което трябва да направя, е да започна да стабилизирам основния състав. Това също постепенно ще започне да носи спокойствие. Това обаче може да стане след завръщането на Теодор Салпаров и Виктор Йосифов. Това е следващата цел пред мен\", каза Пранди. Той обясни, че вече е по-спокоен и е видял положителни неща в представянето на отбора. След  загубата от Япония  в събота Пранди беше по-краен: \"Приличахме на отбор, който започва да учи азбуката на волейбола\". \"Сега като цяло съм по-спокоен в сравнение с предходния мач. Смятам, че имаме време до олимпийската квалификация, зависи какви способности ще имаме тогава. Към настоящия момент съм спокоен, че имаме време да подготвим нашия отбор. Трудно е да правя някакви предсказания дали отново можем да бъдем сред най-силните в света\", добави 72-годишният специалист. Пранди обясни, че не се притеснява от загуби и ги оправда с факта, че \"някои играчи се включват постепенно в тима\". \"За мен не е важно в момента да сме във форма, а да се получи, когато е най-важно\". България се отправя към Бразилия за четвъртата седмица от надпреварата. В минитурнира в Куяба волейболистите на Силвано Пранди ще срещнат домакините, Русия и Германия.", "date": "2019.06.17", "title": "Имаме време да се подготвим до олимпийската квалификация, убеден е Пранди"}
{"url": "https://www.dnevnik.bg/evropa/2019/06/17/3926171_cipras_zaplashi_turciia_sus_sankcii_ot_es_zaradi/", "text": "Гръцкият премиер Алексис Ципрас предупреди Турция, че я очакват последствия, които могат да стигнат и до санкции от Европейския съюз, ако се потвърди, че тя е започнала сондажи за газ в изключителната морска икономическа зона на Република Кипър, предаде ТАСС. Премиерът каза това пред журналисти снощи на входа в своята резиденция в центъра на Атина, след телефонен разговор с президента на Кипър Никос Анастасиадис и последвалото извънредно заседание на правителствения съвет по външни работи и отбрана на Гърция. Изявлението на премиера бе предавано по гръцката телевизия ЕРТ. \"Имах възможност да поговоря с президента на Кипър Никос Анастасиадис, за да определим заедно стъпките на Гърция и Кипър на дипломатическо равнище в Европейския съюз, на който и двете страни сме членки. Договорихме се в най-близко време да пристъпим към подготовка на почвата за това, срещата на върха на ЕС следващата седмица да приеме правилни решения, включващи дори приемане на санкции срещу Турция, ако бъде потвърдено, че е направила сондиране в изключителната икономическа зона на Кипър\", каза Ципрас. Според него Гърция изпраща сигнал, че \"този, който нарушава суверенните права на Гърция, този, който нарушава суверенните права на Република Кипър, която е член на ЕС, този, който нарушава международното право в региона, трябва да знае, че за него ще има последствия\". В петък вечерта лидерите на Гърция, Кипър, Малта, Франция, Италия, Португалия и Испания на Шестата среща на върха на южните страни от ЕС във Валета изслушаха съобщението на Анастасиадис за незаконната дейност на Турция в изключителната икономическа зона на Кипър, която, както бе отбелязано, противоречи на всички принципи на ЕС и на международното право. След срещата Ципрас заяви, че ЕС ще предприеме мерки срещу Турция, ако тя не прекрати незаконните си действия в изключителната икономическа зона на Кипър. /БТА", "date": "2019.06.17", "title": "Ципрас заплаши Турция със санкции от ЕС заради газови сондажи край Кипър"}
{"url": "https://www.dnevnik.bg/bulgaria/2019/06/17/3926163_mihail_konstantinov_problemite_s_mashinnoto_glasuvane/", "text": "Опитът с машинното гласуване, който получихме от изборите на 26 май, е трагичен. При 40% от машините имаше грешка, 1200 устройства се издъниха. Това каза председателят на Съвета на директорите на \"Информационно обслужване\" Михаил Константинов пред \"Нова телевизия\". В доста европейски държави е премахната възможността за машинно гласуване, посочи той. По думите му проблемите с устройствата за гласуване не са се отразили на резултата от европейските избори. За местния вот обаче според него ще се стигне до катастрофа. \"Местните избори са нещо съвършено различно. На тях едно място в малък общински съвет е няколко десетки гласа. Малките кметове се избират с разлика от един, два, три гласа. Даже големи кметове на последните избори бяха избрани с разлика от неколкостотин гласа, а само на последните избори констатирахме разлика от 6 хил. гласа. Така че, ако този процес продължи, катастрофата е гарантирана\", обясни той. Според него, за да се избегнат проблемите с машинното гласуване, е необходимо, от една страна, да се увеличи съставът на Софийската общинска комисия на около 61 души, и, от друга страна - комисията да бъде разделена на три части и да събира документите на три различни места. Иначе ще им се стори песен това, което се случи преди 4 г. в \"Арена Армеец\", предупреди Константинов. Той посочи, че БСП е единствената партия, която е подобрила резултатите си, но причината за това е \"страшно лошият резултат от предишните избори\". \"БСП ще подобри сегашното си положение на местните избори, защото тя загуби катастрофално тези избори през 2015 г. Тя постигна най-лошия си резултат на местни избори в цялата си нова история и аз очаквам този фундаментално лош резултат да бъде леко подобрен. Просто не може още един път да получи толкова лош резултат. Това е по-добър резултат , но на базата на един ужасен предишен резултат, така че нека да бъдем точни\", каза още Михаил Константинов.", "date": "2019.06.17", "title": "Михаил Константинов: Проблемите с машинното гласуване ще доведат до катастрофа местния вот"}
{"url": "https://www.dnevnik.bg/razvlechenie/2019/06/17/3917014_iakopo_storni_jurnalistikata_e_dlujnik_na_horata/", "text": "Журналист в изданията Corriere.it, \"Флорентински куриер\" и \"Социален редактор\", още от дипломирането си се занимава със социални теми и провокативни истории. Отделя голямо внимание на противоречивата за медиите в Италия тема – имиграцията, която разглежда в два от книгите си - \"Застреляйте ги! Нови роби в Италия\" (2011) и \"Италия - това сме ние. Истории за успели имигранти\" (Кастелвеки, 2016). През 2015 печели наградата за разследваща журналистика \"Роберто Гинети\". Година по-късно печели първото издание на \"Социален журналист на годината\", организирано от Cesvot (център за доброволни услуги в Тоскана), Voltonet (мрежа на тосканските доброволци) и Compagnia delle opere (дружество на делата). В България Сторни пристигна в компанията на съпругата си Франческа, с която създават фондация, която насърчава общуването на деца от различни националности, етноси и религии. Поводът беше официалното представяне на книгата на Тициано Терцани \"Краят е моето начало\" (написана като разговор между Терцани и неговия син Фолко). Повече за нея -  тук , откъс -  тук .  - В Италия няма човек, който претендира да чете, както и журналист, който пък претендира, че може да пише, който да не е чел книгите на Тициано Терцани. За жалост, не го познавам лично, защото е починал през 2004 г. година, но с Терцани е свързана всяка важна фаза в моя живот – на човешко същество и на професионалист, който използва словото, за да защитава истината. И когато говорим за истината, ми се иска да наместя в това пространство идеята и смисълът на истината, за които Терцани говори през целия си живот. Той казваше : \"Няма обективна истина. Има факти, които добрият журналист трябва да разказва със сърцето си.\" Интересен момент от журналистическата кариера на Терцани в Италия е идеята му да използва всички онези думи, изречения и абзаци, които собствениците на медиите, с които работи, премахват, като гръбнак на книгите си. Той им е казвал: \"Добре, съкращавайте. Махайте всички онези прилагателни, които показват отношение, сърце, чувства, пък аз ще ги включа в книгите си.\". Познавам този маниер на работа в големите италиански всекидневници, случва ми се често и на мен някой от главните редактори да ми каже: \"Якопо, хубав текст, но с много прилагателни. Махни ги.\" Никой не разбира, че в тях се крие не само тайната на доброто писание, но и силата на споделените факти от сърце – същите, за които говори и пише Терцани.  - Знаете ли, журналистиката е длъжник на хората, защото от много дълго време тя се вживява и все по-често се харесва в ролята на мегафон на властта. А това не е нито нейната природа, нито нейната функция. Все повече журналистиката взе да обслужва водещите политици и удобни политически формации. Тази й сервилност се подхрани и с настоящата реалност на клика – всички ние живеем по-малко или в повече в интернет. Оттам научаваме водещите новини, коментари и позиции на медии и хора, които харесваме и на чийто морал разчитаме. Кликаме и бързаме – това е диагнозата на съвременния човек, който не си дава време, възможност и шанс да спре, да се огледа, да види човека до себе си и тогава да прецени дали той е потенциалният враг, който му описват политиците и някои от водещите медии. Проблемът с имиграцията е съвършен пример в тази посока. Казват ни кои са тези хора, какви престъпни намерения имат, а после ни представят и конкретните политици, които могат да разрешат проблема. Не забравяйте, че това е същият този проблем, който са измислили самите те. Живея в Италия – страна, която някои от медиите дресираха да бъде много чувствителна към имигрантите.  - Не, младите хора. Младите хора са истинската надежда. Има един политик в Италия, който вижда в тази надежда заплаха, и често ги нарича \"поколението, което лежи. Лежи и цъка в интернет\", но аз вярвам, че тийнейджърите, които излизат по улиците в световните градове в защита на природата и Земята, имат морал. Онзи морал, за който говори и пише Терцани – моралът на човека, който се интересува не само от себе си, но и от човека до себе си. Онзи, който помни думите на Махатма Ганди: \"Ако се следваше само правилото око за око, светът щеше да е ослепял!\", или заръката на Мартин Лутър Кинг, че добрият политик \"не гори мостове, той ги изгражда\". Огледайте се наоколо, какво се случва в добрата Стара Европа – колко от настоящите политици горят мостове и колко ги създават?! Задавайте си въпроси и търсете отговорите, не слушайте мегафоните на властта.", "date": "2019.06.17", "title": "Якопо Сторни: Журналистиката е длъжник на хората"}
{"url": "https://www.dnevnik.bg/sviat/2019/06/17/3926184_trump_izostava_po_populiarnost_zad_baidun_i_oshte/", "text": "Президентът на САЩ Доналд Тръмп изостава зад петима демократи, единият от които е Джо Байдън, сочи национална анкета за намеренията за гласуване на изборите догодина, оповестена от телевизия \"Фокс нюз\", предаде \"Франс прес\". Байдън , който е бившият вицепрезидент на Барак Обама, би получил 49 на сто от гласовете, а Тръмп - 39 на сто. В анкетата са участвали граждани, регистрирани в избирателните списъци на САЩ из цялата страна. Независимият сенатор Бърни Сандърс, който участва в надпреварата между претендентите от Демократическата партия, също получава 49 на сто във виртуалния дуел с милиардера републиканец, но в тази комбинация Тръмп има 40 процента от гласовете. Статистическата грешка е 3 на сто. Сенаторките Елизабет Уорън и Камала Харис и кметът на Саут Бенд, в щата Индиана, Пийт Бутиджидж също изпреварват Тръмп с един-два пункта. Анкетата, извършена от 9 до 12 юни, бе оповестена от консервативната и предпочитана от Тръмп телевизия 500 дни преди изборите на 3 ноември 2020 г. Тръмп се готви да обяви официално кандидатурата си за втори президентски мандат на митинг утре в Орландо, в щата Флорида, добавя АФП. /БТА", "date": "2019.06.17", "title": "Тръмп изостава по популярност зад Байдън с 10%"}
{"url": "https://www.dnevnik.bg/bulgaria/2019/06/17/3926193_visoki_temperaturi_i_dujd_ochakva_klimatolog_do_kraia/", "text": "През следващата седмица по морето се очакват тропични нощи. Минималните температури ще са над 20 градуса. това обяви в ефира на \"Нова телевизия\" климатологът Георги Рачев. Посочи, че в края на седмицата пък ще има и тропични дни с максимални температури над 35 градуса, като в следобедните часове се очакват валежи. Обясни, че е типично за юни да има валежи следобед. Той допълни, че в Бургас максималните температури до края на месеца ще са между 27 и 30 градуса. Минималните температури ще са над 24. Такава ще е и температурата на водата. В момента морската вода почти навсякъде е 23-24 градуса, а от следващата седмица се очаква навсякъде да е достигнала 24 и повече градуса. Коментира, че по някои показатели лятото е настъпило още през май.  По думите му през юли ще има повече валежи в Западна България от нормалното. В източната част по-малко. По-хладно ще е в Северна България. \"Очаквам лято с нормални и по-високи от нормалните температури, като над Западна България валежите ще бъдат повече\", обясни още климатологът. \"От 2000 година насам сме нямали студено лято\", заяви още той и допълни, че времето все още е много влажно. Именно за това посъветва възрастните хора да си стоят вкъщи в часовете от 13 до 18 часа.", "date": "2019.06.17", "title": "Високи температури и дъжд очаква климатолог до края на юни"}
{"url": "https://www.dnevnik.bg/evropa/2019/06/17/3926197_zelenite_ostavat_purva_po_populiarnost_partiia_v/", "text": "Зелените в Германия запазват лидерското си място в предпочитанията на избирателите, а Германската социалдемократическа партия (ГСДП) продължава да губи популярност. Това сочат резултатите от проучване на института \"Форза\" за телевизиите Ер Те Ел и Ен Те Фау, огласени в събота и цитирани от ДПА. Ако парламентарните избори бяха тази неделя, Зелените биха получили 27 процента от гласовете, колкото бе подкрепата за тях и предходната седмица. Консервативният блок начело с канцлера Ангела Меркел би останал втори с 24 процента, което също е без промяна. Крайнодясната партия \"Алтернатива за Германия\" (АзГ) би станала трета с 13 процента, увеличавайки популярността си с един пункт. ГСДП обаче губи един пункт и би събрала едва 11 процента от гласовете. Това е ней-ниската й позиция, отчетена от това проучване. Либералната Свободна демократическа партия печели 1 пункт до 9 процента, а крайнолявата \"Левите\" се задържа на 8 процента. В новото проучване на \"Форза\" 69 процента от анкетираните изразяват увереност, че ГСДП в обозримо бъдеще няма да успее да си върне загубеното доверие на избирателите. Институтът е анкетирал 2001 човека между 11 и 14 юни. Проучването има вероятност за статистическа грешка от 2.5 процента. Загуба за \"Алтернатива за Германия\"  Вчера Християндемократическият съюз (ХДС) на Меркел спечели втория тур на  изборите за кмет в град Гьорлиц , побеждавайки \"Алтернатива за Германия\" (АзГ), предадоха \"Асошиейтед прес\" и \"Ройтерс\". Резултатите от гласуването в Гьорлиц се смятат за показателни за предстоящите на 1 септември провинциални избори в Саксония и Бранденбург. Кандидат на ХДС беше 51-годишният Октавиан Урсу, имигрант от Румъния, дошъл в Германия през 1990 година. Той спечели 55.1 на сто от гласовете. Кандидатът на АзГ Себастиан Випел, който имаше преднина на първия тур, получава 44.9 на сто. През последните години Гьорлиц е любимо място за снимане на филми, включително големи продукции като \"Гранд хотел \"Будапеща\" и \"Гадни копилета\". Актьори, режисьори и други кинодейци, които са снимали в града, подписаха писмо, призоваващо жителите \"да не се поддават на омразата и враждебността, разногласието и изключването\". \"Алтернатива за Германия\" осъди писмото като нежелан съвет отвън. \"Това не беше вот \"за\" Урсу, а по-скоро вот срещу кандидата на АзГ, срещу мен\", заяви Випел. \"ХДС трябваше да разчита на подкрепата на много групи, включително на крайнолевите екстремисти, без които нямаше да успеят. Гледайки напред към провинциалните избори в Саксония, имаме добри позиции\". Урсу от своя страна заяви, че победата му показва, че повечето жители на Гьорлиц подкрепят идеята градът да остане отворен за чужденци. /БТА", "date": "2019.06.17", "title": "Зелените остават първа по популярност партия в Германия"}
{"url": "https://www.dnevnik.bg/evropa/2019/06/17/3926198_franciia_planira_da_otmeni_1_mlrd_evro_danuchni/", "text": "Франция планира да отмени данъчни облекчения за компаниите на стойност 1 милиард евро, за да подпомогне финансирането на обещаното намаляване на данъка върху доходите, което ще струва на хазната 5 млрд. евро. Това заяви министърът на бюджета Жералд Дарманен, цитиран от \"Ройтерс\". Правителството ще осигури останалите 4 млрд. евро чрез намаляване на разходите, допълни министърът. По думите му от януари 95 процента от данъкоплатците ще усетят намаляването на данъка върху доходите им. В отговор на продължилите месеци наред антиправителствени протести френският президент Еманюел Макрон обеща в края на април намаляване на данъка върху доходите на стойност 5 млрд. евро. През декември като отстъпка пред протестиращите вече бе обявен пакет от мерки на стойност 10 млрд. евро, насочени към стимулиране на доходите на най-бедните работници и пенсионери. /БТА", "date": "2019.06.17", "title": "Франция планира да отмени 1 млрд. евро данъчни облекчения за компаниите"}
{"url": "https://www.dnevnik.bg/evropa/2019/06/17/3926202_makron_predupredi_siudadanos_da_ne_skljuchvat_nikakvi/", "text": "Евентуален съюз между либералите от \"Сиудаданос\" и крайната десница в Испания би поставил отново под въпрос политическото сътрудничество, насочено към изграждане на обновена центристка група в Европейския съюз. Това посочи в събота пред АФП Елисейският дворец, като потвърди публикации в испанския печат, предаде агенцията. Либералите от испанската партия \"Сиудаданос\" се очаква да заседават в Европарламента редом с коалицията \"Ренесанс\", обединила привърженици на френския президент Еманюел Макрон. Тя е основната делегация от центристката група \" Обнови Европа \", създадена на основата на Алианса на либералите и демократите за Европа (АЛДЕ). Но оглавилата листата на \"Ренесанс\" Натали Лоазо, оспорвана и критикувана по-специално заради неприятните й изказвания по адрес на някои нейни съюзници,  отказа да се бори  за председателското място в новата група. Междувременно текат преговори между партиите в Испания след общинските и регионалните избори на 26 май. \"Сиудаданос\" сформира ред съюзи с консервативната Народна партия, използвайки подкрепата на крайнодясната партия \"Вокс\". Например кандидатът на Народната партия Хосе Луис Мартинес Алмейда бе избран за кмет на Мадрид благодарение на коалиция със \"Сиудаданос\" и с подкрепата на \"Вокс\". \"Не можем да пренебрегнем събитията на национално и на местно равнище, защото не става дума за нещо анекдотично\", посочи Елисейският дворец, като потвърди изявления, цитирани в испанския печат. \"Една обща платформа между \"Сиудаданос\" и крайната десница би поставила отново под въпрос политическото сътрудничество, насочено към изграждане на обновена центристка група в Европейския съюз\", смята този източник. \"Необходимо е да има идеологическа свързаност. Една прогресистка и либерална група не може да си позволи да я обвиняват в слабост или двуличие\", доближавайки се до популистки сили, добавя той. \"Сиудаданос\" отвърна, че \"сътрудничеството с партията на Макрон е тясно\". От своя страна \"Вокс\" осъди \"френската намеса\", като прикани испанското правителство \"да опазва независимостта на испанците\" и да обясни \"мерките, които ще вземе\". \"Макрон не за пръв път използва функциите си като президент на Френската република, за да се меси във вътрешните работи на испанската политика, но се надяваме, че това е последният път, и че испанското правителство ще прокара червени линии\", заяви в петък пред журналисти говорителят на парламентарната група на \"Вокс\" Иван Еспиноса. \"Подобно навлизане в суверенитета на една държава членка няма място в Европейския съюз\", допълни той. /БТА", "date": "2019.06.17", "title": "Макрон предупреди \"Сиудаданос\" да не сключват никакви съюзи с крайната десница"}
{"url": "https://www.dnevnik.bg/evropa/regioni/pokani/2019/06/17/3926240_zapochva_nabirane_na_proekti_za_podkrepa_na_malki_i/", "text": "Нови 7 млн. евро ще бъдат инвестирани в граничния регион между България и Гърция. Средствата са от Програма \"ИНТЕРРЕГ V-A Гърция – България 2014 - 2020\". С тях ще бъдат подкрепени проекти на малки и средни предприятия в рамките на шестата покана за набиране на проектни предложения, която вече е обявена, съобщи Министерството на регионалното развитие и благоустройството. Дейностите, за чието финансиране от поканата може да се кандидатства, могат да бъдат насочени към подкрепа на клъстери в стратегически сектори на регионалната икономика, рехабилитация на сгради и подобряване функционалността на съоръжения за улесняване на достъпността за хората с увреждания, насърчаване на предприемачеството чрез визуализиране и укрепване на нови бизнес идеи, предоставянето на услуги за подкрепа на предприятия в сектори, свързани с износ, иновации и откриване на нови пазари. Проектните предложения биха могли да бъдат насочени също към разработване на инструменти за дигитален маркетинг и покупка на хардуер и софтуер, абонаментни такси за облачни услуги, обучителни дейности за развитие на бизнес умения в стартиращи предприятия и други. По поканата могат да кандидатстват национални институции с компетенции в сферата на нейните цели, публично-правни и неправителствени организации, университети, изследователски центрове и други образователни заведения. Дружества с търговски или индустриален характер не са допустими за финансиране. Всеки проект трябва да включва поне един партньор от България и Гърция, който да има седалище в допустимата територия на програмата. При определени условия е допустимо участие и на партньори, локализирани извън нея. Максималният брой на проектни партньори за едно предложение е шест, като всеки от тях трябва да има ясна роля в разработването и изпълнението на проекта. Всеки кандидат може да участва само в един проект. Предложенията могат да бъдат подавани до 15:00 часа на 6 септември 2019 г. При втора фаза се предвижда подаване на проектните предложения чрез интернет платформа. Програма \"ИНТЕРРЕГ V-A Гърция – България 2014 - 2020\" цели постигането на икономическо, социално и териториално сближаване в трансграничния българо-гръцки регион в съответствие с Европейската стратегия за интелигентен, устойчив и приобщаващ растеж \"Европа 2020\". Тя обхваща областите Благоевград, Хасково, Смолян и Кърджали на територията на Република България и префектурите Еврос, Ксанти, Родопи, Драма, Кавала, Солун и Серес на територията на Република Гърция. До момента по четири от обявените покани са подписани 52 договора за субсидия на стойност 96.8 млн.евро. Проектите са в процес на изпълнение и трябва да приключат до края на 2022 г. За набиране на предложения все още е отворена пета покана. Срокът по нея беше удължен до 15 юли 2019 г.", "date": "2019.06.17", "title": "Започва набиране на проекти за подкрепа на малки и средни предприятия"}
{"url": "https://www.dnevnik.bg/sport/2019/06/17/3926224_grigor_dimitrov_ako_produlja_po_tozi_nachin/", "text": "Григор Димитров е развълнуван преди началото на  сезона на трева  и се надява да постигне добри резултати в предстоящите турнири. Българският тенисист стартира срещу  Феликс Оже-Алиасим  във вторник на турнира в \"Куинс\", където е шампион от 2014 г. При последното  обновяване на световната ранглиста  той спечели още една позиция и вече е №45. Преди старта на надпреварата в Лондон бившият №3 в света обясни, че ще опита да подобрява формата си с всеки изминал мач. \"Предвид последните няколко месеца наистина си пожелавам да мога да кажа, че се връщам към формата, която търсех. Развълнуван съм винаги когато започва сезонът на трева. Дойдох тук малко по-рано, за да се подготвя. Сега ще гледам как се представям във всеки отделен мач и ще опитвам да играя добър тенис\", каза Димитров пред сайта на АТП. Българинът добави, че се чувства добре физически и ще опита да го използва като преимущество в предстоящите турнири. \"Участвам в този турнир, откакто съм професионалист. Хората винаги са страхотни и атмосферата е много хубава. Това е тревен корт и се опитвам да извлека максимума всеки един ден. Времето не беше благоприятно през последните дни, но използвах всяка минута на корта\", добави Димитров. Бившият №3 открои и позитивите, които е извлякъл от участието си в \"Ролан Гарос\", където отново  не успя да премине третия кръг . Според Димитров той е прекарал много минути на корта, но е научил много от двубоите си с  Марин Чилич  и Стан Вавринка. \"Победата над Чилич значеше много за мен, особено когато имах толкова часове на корта зад гърба си. Но той е много качествен играч. Срещу Стан (Вавринка) просто нещата не се развиха по мой вкус. Знам, че ако продължа в същия дух, резултатите ще се върнат.\" Димитров е доволен и от работата си с  Радек Щепанек , който влезе в треньорския му щаб преди \"Ролан Гарос\". Чехът ще работи с Димитров и през лятото. \"Познавам се с Радек от известно време. Също така чувствах, че трябва да направя нещо различно, необичайно от това, с което бях свикнал. Исках да се върна към моите основи и това, на което съм способен, в което съм добър. Мисля, че с Радек бяхме на една вълна, а аз исках да яхна коня отново. Сега работим по елементи, които се надявам скоро ще можем да вкараме и в мачовете\", добави българинът.", "date": "2019.06.17", "title": "Григор Димитров: Ако продължа по този начин, резултатите ще дойдат"}
{"url": "https://www.dnevnik.bg/detski_dnevnik/2019/06/17/3926262_iaponsko_kosplei_duo_gostuva_na_purvoto_izdanie_na/", "text": "Първото издание на Anime & Gaming Festival ще се проведе тази събота, 22 юни, в Палата номер 10 на Пловдивския панаир с амбицията да привлече младата публика от града и страната с тематична програма с най-новото от света на гейминга и японската поп култура, съобщават организаторите. Еднодневният фестивал включва косплей (Cosplay), К-поп (К-pop), гейминг, работилници, японски традиционни изкуства, демонстрации, лекции и базар.  Специални гости на събитието ще бъде косплей дуото MioMayo от Япония, които са представители на страната в World Cosplay Summit за 2018. Част от срещата тях ще включва и представление с японски мечове, както и разговори с феновете. Те ще бъдат и част от журито на Cosplay конкурса на фестивала с награден фонд от 1000 лева.  В паузите между отделните събития ще можете да се включите в някоя от работилниците на място с теми, познати за последователите на този вид култура, като Pixel art, Кири-е, оригами и Gunpla майстори.  За феновете на гейминга ще има три големи добре оборудвани зони за турнири и предизвикателства по League of Legends, Fortnite, Apex Legends и други с големи парични и предметни награди. В същата зона ще се проведе и голям турнир по Brawl Stars (Showdown) с водещ Slavi \"The Clashers\".  Помислено е и за феновете на класическите и аркадни игри. В зона с името Retro всеки желаещ ще може да поиграе на Super Mario, \"Танкове\", Mortal Kombat, Street Fighter и дори StarCraft I или Quake 2.  Ще има и тематични търговски щандове на магазини от цялата страна, които ще предлагат своите продукти, свързани с аниме и гейминг културата, като манга, комикси, фигурки и тениски.  Входът за цялото събитие е 5 лв., а децата до 7-годишна възраст влизат безплатно. ", "date": "2019.06.17", "title": "Японско косплей дуо гостува на първото издание на Anime & Gaming фестивал в Пловдив"}
{"url": "https://www.dnevnik.bg/citat_na_deniia/2019/06/17/3926253_citat_na_denia_na_pozitano_20_daje_i_ostavka_ne_mogat/", "text": "\"На \"Позитано\" 20 даже и оставка не могат да подадат.\" Това каза министър-председателят Бойко Борисов след среща с еврокомисаря по цифровата икономика и общество Мария Габриел и с ръководителя на Главна дирекция \"Свързаност\" към Европейската ковисия Роберто Виола, цитиран от агенция \"Фокус\". На въпрос дали би коментирал вътрешнополитически теми, Борисов заяви, че това не е интересно. \"Сега сме високотехнологично ориентирани в България, на най-високо ниво\", заяви той. В коментар все пак на събитията в БСП и  оттеглената от лидера на партията оставка  в неделя Борисов заяви: \"Даже и оставка не могат да си подадат\".", "date": "2019.06.17", "title": "Цитат на деня: На \"Позитано\" 20 даже и оставка не могат да подадат"}
{"url": "https://www.dnevnik.bg/evropa/2019/06/17/3926247_bulgariia_shte_dade_12_mln_evro_za_superkompjutura/", "text": "България ще даде 12 млн. евро за суперкомпютъра, който ще заработи в София. Той трябва да е готов до 2020 г. Това каза европейският комисар по цифровата икономика и общество Мария Габриел след среща при премиера Бойко Борисов с ръководителя на генерална дирекция \"Свързаност\" към Европейската комисия Роберто Виола, предаде агенция \"Фокус\". \"Общата инвестиция за суперкомпютъра е 1 млрд. евро. От тях 486 млн. евро са от Европейската комисия, а останалите са от държавите членки и частните партньори\", обясни Мария Габриел. За проекта за България тя уточни, че е на стойност 18 млн. евро, като 12 млн. евро от тях са от България, а 6 млн. евро – от еврокомисията. \"Срокът е до края на 2020 г. – дотогава средствата трябва да бъдат вече оперативни и действащи. Нещо повече, в следващия програмен период на ЕК с новата програма \"Цифрова Европа\" специално за суперкомпютрите има отделени 2.7 млрд. евро. Тези средства ще бъдат включени в по-нататъшното развитие. Защото, веднъж създадена и работеща, машината вече става европейска и европейските средства ще бъдат част от тези, които ще се използват за България\", обясни тя. В началото на юни Европейската комисия съобщи, че на осем места в ЕС ще бъдат създадени центрове за  суперкомпютри  -  София , Барселона (Испания), Болоня (Италия), Каяни (Финландия), Миню (Португалия), Острава (Чехия), Бисен (Люксембург) и Марибор (Словения). Центровете за свръхбързи изчисления ще работят в подкрепа на европейските научни работници, промишлеността и бизнеса и ще разработват нови приложения в множество области - от създаването на лекарства и нови материали до борбата с изменението на околната среда, се посочва в съобщението на еврокомисията. С работата на центровете ще бъде подпомогнато разработването на основни приложения в области като персонализираната медицина, разработката на лекарства, биоинженерството, прогнозите за времето. Очаква се суперкомпютрите да заработят във втората половина на следващата година. По думите на Роберто Виола компютърът, който ще бъде изграден в България, е толкова мощен, колкото компютъра в НАСА. \"Компютърът, който ще бъде изграден в България, е толкова мощен, колкото компютъра в НАСА. Това ще бъде най-мощният суперкомпютър – ще бъде сред първите 10 в Европа и сред първите 50 в света\", заяви Виола. Той посочи, че има три основни сфери на приложение. \"Хората ще имат по-добро разбиране за редица болести като рака. На второ място е околната среда\", обясни той и посочи още, това ще е най-голямата мрежа в Европа. Виола заяви, че чрез суперкомпютъра ще могат да се предвижда торнадо, както и земетресения. Той благодари на България за голямата инвестиция, която ще направи.", "date": "2019.06.17", "title": "България ще даде 12 млн. евро за суперкомпютъра, който ще заработи в София"}
{"url": "https://www.dnevnik.bg/bulgaria/2019/06/17/3926263_sedem_dushi_sa_osudeni_za_danuchni_izmami_za_blizo_14/", "text": "Специализираният наказателен съд призна за виновни 7 души за участие в организирана престъпна група за данъчни измами. Групата действала от 2008 г. до 2012 г. на територията на Джебел, Кърджали и София. 7 години лишаване от свобода получи Бехчет Али, ръководител на групата, ощетила държавния бюджет с 1 398 960.30 лв. чрез избягване установяването и плащането на ДДС посредством отчитане на данъчни фактури за неизвършени вътрешно общностни доставки в страни от ЕС (които не се облагат с ДДС). Двама от участниците в групата са осъдени съответно на 5 г. и 4 г. лишаване от свобода, съобщиха от прокуратурата. Наложеното наказание на останалите четирима подсъдими е 3 г. лишаване от свобода с 5-годишен изпитателен срок. До 2008 г. ръководителят на групата се занимавал с производство и законна търговия с плодове и зеленчуци. Фирмата му \"БГ Фрут\" ЕООД (със седалище в Джебел) внасяла плодове и зеленчуци от Турция и Гърция, като реализирала голяма част от тях на борсата в столичния кв. \"Слатина\". За да увеличи печалбата си, Бехчет Али решил да избегне плащането на ДДС, като използва фактури за фиктивен износ в Румъния и Словакия. За целта тогава привлякъл първите двама участници в групата, експерти по счетоводство. Те съставяли или осигурявали от други фирми данъчни фактури за фиктивни вътрешнообщностни доставки и недействителни транспортни услуги, вписвали ги в дневниците за покупки и продажби, изготвяли неверни декларации по ДДС и ги внасяли в НАП - Кърджали. На базата на текущата информация за стоковите наличности и реално дължим ДДС Бехчет Али определял в кой данъчен период да бъдат декларирани вътрешнообщностни доставки. В случай на разкриване на престъпната схема била подготвена продажбата на дружеството на малоимотно и неграмотно лице, като дейността трябвало да продължи с друга фирма. На 27 октомври 2010 г. дружеството действително било продадено по предначертания план. От 9 август 2008 г. до продажбата му чрез престъпната дейност държавният бюджет е бил ощетен с 1 044 226.29 лева. Данъчните престъпления на групата продължили чрез дружество на нов привлечен в нея участник – \"Ем Ди 68\" ЕООД (също със седалище в Джебел). За периода до 10 май 2012 г. чрез фиктивни продажби на плодове и зеленчуци в страни от ЕС, както и недействителни транспортни услуги, на бюджета е била нанесена щета от още 354 734.01 лева. Присъдата не е окончателна и може да бъде протестирана и обжалвана. Специализираната прокуратура ще внесе протест срещу условните присъди на четирима от подсъдимите.", "date": "2019.06.17", "title": "Седем души са осъдени за данъчни измами за близо 1.4 млн. лв."}
{"url": "https://www.dnevnik.bg/evropa/2019/06/17/3926269_hainc-kristian_shtrahe_se_otkaza_ot_miasto_v/", "text": "Бившият австрийски вицеканцлер и бивш председател на Австрийската партия на свободата Хайнц-Кристиан Щрахе съобщи, че няма да приеме мандат в Европейския парламент. В съобщение за печата тази сутрин той заявява своето решение и подчертава, че то е лично, предаде БТА. Щрахе допуска възможността да се върне в политиката, но след като бъдат изяснени причините около скандалното видео от Ибиса, което стана причина да напусне всички политически и партийни постове. Бившият партиен шеф подчертава стремежа си за цялостно и безкомпромисно изясняване на случая и заявява намерението си да се бори за реабилитация. Щрахе благодари на онези 45 хил. избиратели, които  дадоха своя преферентен глас  за него на изборите за Европейски парламент няколко дни след като стана известна  аферата от Ибиса  и му осигуриха пряк мандат в Европейския парламент. Миналия месец базираният в Мюнхен в. \"Зюддойче цайтунг\" и базираното в Хамбург сп. \"Шпигел\" публикуваха тайно заснето видео от 2017 г. от вила в Ибиса, на което се вижда Щрахе да предлага медийни и инфраструктурни сделки на жена, представила се за заможен донор с руски връзки. Щрахе твърди, че  видеото  целяло да навреди на репутацията му и че неприкосновеността на личния му живот била нарушена.", "date": "2019.06.17", "title": "Хайнц-Кристиан Щрахе се отказа от място в европарламента"}
{"url": "https://www.dnevnik.bg/politika/2019/06/17/3926251_ninova_otteglila_ostavkata_si_zaradi_natisk_vurhu/", "text": "Лидерът на БСП Корнелия Нинова отказа да обяви имена на  бизнесмени, за които в неделя на конгреса на партията каза, че се бъркат в партийните работи . С тази ситуация тя мотивира оттеглянето на оставката си, която бе заявила няколко седмици по-рано заради изборната загуба на 26 май. На въпрос кои са бизнесмените Корнелия Нинова обяви днес пред Би Ти Ви: \"Не, няма да ги кажа. По една причина - защото обещах на делегатите, които дойдоха и ми разказаха случаите, да ги пазя. Изнасяйки имена и случаи, ще поставя тези хора в риск.\" После разказа как делегат, който има кредит в банка, е викан в банката и му е казано какво да прави на конгреса - в противен случай щял да проблем с изискуемостта на кредита. Накрая допълни: \"Всичко ще преглътна, но няма да позволим да превземат БСП и да я унищожат.\" \"Конкретно бизнесмените - не знам. Но един човек като Бойко Борисов има интерес в БСП нещата да не се случват, в БСП да има проблеми, да има точно това напрежение, на което бяхме свидетели в последните месеци. За негово най-голямо нещастие БСП след вчерашния конгрес излезе единна, цяла\", обяви депутатът Стоян Мирчев пред БНТ.", "date": "2019.06.17", "title": "Нинова оттеглила оставката си заради натиск върху социалисти как да гласуват на конгреса"}
{"url": "https://www.dnevnik.bg/zdrave/2019/06/17/3926287_broiat_na_lichnite_lekari_produljava_da_pada_sochi/", "text": "Все по-осезаемият  недостиг на лични лекари в страната  вече е отчетен и от националната статистика – в България в цялата страна има 4199 лични лекари, което е 6-има лекари на 10 хил. души. Това показват  данните на Националния статистически институт  за края на 2018 г., разпространени днес. Данните за 2017 г. показваха, че личните лекари в страната са около 4500 и е имало 6.4 лекари на 10 хил. души. Още по данните от миналите периоди България беше една от страните в Европейския съюз с най-малко общопрактикуващи лекари на глава от населението, като по този показател зад нас беше само Гърция с 4.2 лекари на 10 хил. души по данни на Евростат. Статистиката отчита и това, което например от сдружението на общопрактикуващите лекари в София твърдят от доста време – че в столицата има под 800 лични лекари. НСИ отчита, че те са паднали на 797 души, а преди са били 811. Най-добра е осигуреността в областите Плевен (8.4 на 10 хил. души), Видин и Кюстендил (по 7.1) и Ловеч (6.9). Най-нисък е делът отново в областите Кърджали (3.9 на 10 хил. души от населението), Търговище (4.3) и Разград (4.4). В същото време личните лекари са най-висок дял от общо всички лекари в страната – те са 14.2% от всички лекари. Специалистите по акушерство и гинекология и по кардиология са по 5.9% от всички, педиатрите - 5.8%, анестезиолозите - 5.6%, хирурзите - 5.3%, лекарите по нервни болести - 5%. Общо в края на 2018 г. на 10 000 са се падали 42.4 лекари по всички възможни специалности. На основен трудов договор в лечебните и здравните заведения в страната практикуват 29 667 лекари. И тук се запазва общата тенденция за намаляване, като в края на 2017 г. те са били 30 078. Най-много специалисти има в Плевен (62.0 на 10 000 души от населението), в Пловдив (51.2), София (столица) (50.9) и Варна (50.0). А най-малко в областите Кърджали (25.9 на 10 000 души от населението), Добрич (26.7) и Перник (28.6). Стоматолозите и други специалисти по дентална медицина също са малко - 10.3 на 10 000 души от населението. По данни на статистиката те са 7240, като 6347 от тях работят в практики, които имат сключен договор с НЗОК. От тях 101, или 1.6%, обслужват населението на повече от една област. Тук спадът е съществен, като през 2017 г. денталните специалисти са били 8355. По последни данни медицинските специалисти по здравни грижи са 46 332, спрямо 46 702 в края на 2017 г. Тогава сестрите са били 30 955, а към края на миналата година- 30 589 сестри. Лек спад има и при акушерките. От 3 207 до 3 155. Към края на 2018 г. в страната работят 322 болници с 50 927 легла. В извънболничната помощ има 2066 звена с 1253 легла, а другите лечебни и здравни заведения са били 145 с 2086 легла. Осигуреността на населението с болнични легла в края на 2018 г. е 759.6 на 100 хил. души.", "date": "2019.06.17", "title": "Броят на личните лекари продължава да пада"}
{"url": "https://www.dnevnik.bg/bulgaria/2019/06/17/3926311_shestima_dushi_sa_zadurjani_v_kostinbrod_dokato/", "text": "Шестима души са задържани в Костинброд в момент на разглобяване на краден товарен автомобил, съобщиха от пресцентъра на МВР. Криминалисти от Главната дирекция \"Национална полиция\" и ОДМВР - София, са провели специализирана полицейска операция срещу противозаконното отнемане на моторни превозни средства на 15 срещу 16 юни. В селскостопански двор в града са задържани шестима мъже – на 27 г., 37 г., 52 г., 30 г., 42 г. и 39 г., в момент на разглобяване на товарен, специализиран автомобил МАН. Разследващите са установили, че превозното средство е било откраднато на 14 юни от столицата и е на стойност 50 хиляди лева. Шестимата са местни жители, с множество регистрации за предишни криминални прояви, свързани с кражби на автомобили. На четирима от тях прокуратурата е повдигнала обвинения за противозаконно отнемане на моторно превозно средство, като на двама от тях мерките за задържане са удължени до 72 часа. Предстои внасянето на искане за постоянното им задържане от Районния съд в Костинброд. На други двама е наложена мярка \"парична гаранция\". Работата по случая продължава под надзора на Районната прокуратура в Костинброд.", "date": "2019.06.17", "title": "Шестима души са задържани в Костинброд, докато разглобявали откраднат камион"}
{"url": "https://www.dnevnik.bg/bulgaria/2019/06/17/3926297_koi_iska_da_raboti_v_sferata_na_marketinga/", "text": "Дигиталната сфера не спира да се разширява, а потребителите прекарват все повече от времето си онлайн. Именно с нарастването на прекараните часове в интернет и социалните мрежи дигиталният маркетинг стана неизменна част от бизнеса по целия свят. Онлайн маркетингът се интегрира, подпомага и промотира фирмената дейност бързо и ефективно. Вече почти всеки бизнес обръща поглед към интернет рекламирането, изготвяйки собствени стратегия и планиране. Все повече хора започнаха да се насочват към тази сфера – да, тя е гъвкава, раздвижена и определено не е подходяща за хората, които искат да работят от 9 до 17 часа. Там или гориш в работата си, или отпадаш. Маркетингът е уникално съчетание на бизнес, наука и изкуство. Всичко днес е маркетинг. Затова освен добро познаване на маркетинговите принципи, за да бъдете успешни в тази сфера, трябва да имате хъс и амбиция за промяна. Трябва да вярвате, че нищо не е съвършено и винаги може да бъде направено още по-добре. Да умеете да напипвате пулса на потребителите, да намирате решения, които отговарят на очакванията им, и дори да можете да създавате нагласи и очаквания. И като двигател на промяната трябва да работите успешно и в синергия с другите отдели в компанията и често да носите вдъхновение и енергия. Трябва да бъдете смел в решенията си и да ги отстоявате. Ако пък вече сте си уговорили интервю за маркетингов отдел в дадена компания, то задължително трябва да се запознаете с продуктите, които са предлагани. Бъдете честни в представянето си и не забравяйте, че не опитът, а готовността да учите и работите активно са водещи при избора на нов служител. Е, същото се отнася и когато започнете работа. За да напреднете в кариерата си, трябва да учите много и неуморно. Най-голямото предизвикателство в сферата е именно бързо променящата се действителност. Ако искате да бъдете успешни, трябва да поддържате интереса и любопитството си към света и не просто да следвате тенденциите, а да ги създавате и налагате. Ако търсите нови кариерни възможности, разгледайте актуалните обяви за работа на  Karieri.bg . търси: Авиомеханик  търси: ЮРИСКОНСУЛТ (по заместване) В ОТДЕЛ \"ПРАВНО ОБСЛУЖВАНЕ\" ЕКСПЕРТ В ДИРЕКЦИЯ \"РЕГИСТРИ\"  търси: Senior Accountant Tax Graduates Administrative Assistant Tax Advisors  търси: Corporate/M&A Associate in Sofia търси: Бизнес стратег  търси: EXPERT/SENIOR EXPERT Главен експерт към Дирекция \"MIS\" в Управление \"Контролинг\" търси: Front-end програмист React Native програмист  търси: Експерт, подбор и развитие Специалист Маркетинг Офис мениджър (по заместване)  търси: Мениджър за връзки с институционални инвеститори/ Relationship Manager Institutional Investors  търси: Комуникационен експерт търси: Responsable marketing, communication et relation avec les membres", "date": "2019.06.17", "title": "Кой иска да работи в сферата на маркетинга"}
{"url": "https://www.dnevnik.bg/biznes/2019/06/17/3926271_rabotodateli_smiatat_che_chrez_turg_za_zelen_tok_nek/", "text": "Асоциацията на работодателите в България за пореден път отправи упрек и препоръки към държавата заради установени проблеми на пазара на ток. Този път става дума за търг за продажба на ток от страна на държавната компания НЕК, за който организацията подозира, че е произведен от ВЕИ с мощност между 1 и 4 МВт. От началото на юли произведената от тези централи електроенергия задължително трябваше да се търгува на борсата, но заради забавянето при приемането на текстовете срокът бе преместен на 1 октомври.  Срокът на доставка, както и обявените от продавача отклонения дават основания да предположим, че това е електроенергия, генерирана от ВЕИ с мощност между 1 и 4 МВт, пише в писмото си асоциацията, в която членуват Конфедерацията на работодателите и индустриалците (КРИБ), АИКБ, БСК и БТПП. \"Като приветстваме решението тази електроенергия да бъде реализирана на свободен пазар, изразяваме несъгласие с начина, по който планирате това\", пишат работодателите. Становището им е, че такова голямо количество (потенциално над 390 МВт) при зададената стъпка от 98 МВт и възможностите за обезпечаване на бъдещи плащания със застраховка ще породи бъдещи спекулации, тъй като ще бъде купено от единствен купувач. При настоящите трудности в генерацията на електроенергия от въглища и скъпите емисионни квоти, ако и допълнително се създадат условия за концентрация, респективно контролирано ограничено предлагане, пазарът ще изпитва хроничен недостиг на електроенергия, а цените биха били лесно манипулируеми, посочват работодателите. Напомнят, че тъкмо за да се избегнат подобни рискове, Народното събрание прие законодателни промени, задължаващи генерираната от тези централи електроенергия също да се продава на борсата. Заради отлагането на срока за търговия с тока от тези мощности за 1 октомври дотогава НЕК ще се разпорежда с тази електроенергия. \"Предвид всичко гореизложено, логично, рационално и пазарно адекватно е НЕК ЕАД да продава електроенергията, генерирана от ВЕИ с мощност между 1 и 4 МВт, изцяло на борсовия сегмент \"Пазар ден напред\", се посочва в позицията на асоциацията. Припомняме, че именно това е и сегментът, признат от ЕК и българското законодателство за определяне на референтна пазарна цена за изминали периоди. В допълнение, ако НЕК ЕАД адекватно структурира пакетни краткосрочни продукти – като седмични пикови продукти около 5МВт (следвайки примерно профила на малките фотоволтаични инсталации), продукти с различни (+) отклонения и т.н., малки обеми (кумулативно до 15-20%) могат да бъдат предлагани и на платформата за двустранно договаряне. Така ще се избегнат възможностите за пазарни манипулации, на каквито сме били нееднократно свидетели, посочват членовете на асоциацията.", "date": "2019.06.17", "title": "Работодатели смятат, че чрез търг за зелен ток НЕК изкривява свободния пазар"}
{"url": "https://www.dnevnik.bg/gradska_sreda/2019/06/17/3926325_fandukova_poiska_ogranichiteli_za_koli_v_gradinata/", "text": "Колите, паркирали в обновената градина \"Св. Седмочисленици\", вече са санкционирани, съобщи кметът Йорданка Фандъкова във Фейсбук. Масираното влизане на лимузини в алеите заради венчавка в църквата на 8 и 9 юни (събота и неделя) бе заснето от граждани и кадрите бяха пуснати в началото на миналата седмица в различни информационни сайтове. Контролът върху движението на коли в парковете и градините е поверен на общинската дирекция \"Зелена система\". Нейното ръководство е упълномощено от Столичната община \"да определя режима на движение на МПС, обслужващи обекти в зелените площи\". От 12 юни \"Дневник\" няколко пъти уведомява \"Зелена система\" за този случай. Ръководството на дирекцията поиска да получи видеото с нарушителите, после, на 14 юни, поиска да му се изпратят писмени въпроси по проблема, за да вземе отношение. По повод продължаващите постове във Фейсбук по скандалния случай с паркирането в обновената градина Фандъкова написа следния отговор на възмутен гражданин: \"Проучих случая още миналата седмица – номерата на всички автомобили са взети и те са получили фишове. Поискала съм и поставяне на ограничители, които да спират влизането на коли около църквата.\" При паркиране в градина фишовете са на стойност 20 лева, съобщиха от Центъра за градска мобилност на питане на \"Дневник\". Ако колите са засечени от паяка, се репатрират до наказателен паркинг, за което плащат още 60 лева плюс по 1 лев на час престой там. В конкретния случай шофьорите нарушители са получили фишове. Градината \"Св. Седмочисленици\" е част от ремонта на ул. \"Граф Игнатиев\". Новата настилка на алеите бе определена от софиянци като \"плочки за баня\" и се наложи да бъде подменена. След това се оказа, че има нарушена нивелация и при първия обилен дъжд водата се стече към ул. \"Граф Игнатиев\" и се получиха огромни локви. По одобрения проект на студио А.Д.А. на входовете от улиците към градината няма ограничители и са с ширина, която позволява движението на коли по алеите. Когато има опело, до църквата \"Св. Седмочисленици\" влиза катафалка, която би трябвало да има специално разрешение от общинската дирекция \"Зелена система\". През изминалия уикенд не са забелязани паркирани коли в градината.", "date": "2019.06.17", "title": "Фандъкова поиска ограничители за коли в градината \"Св. Седмочисленици\""}
{"url": "https://www.dnevnik.bg/evropa/2019/06/17/3926328_germanski_sud_globi_ginekolozi_zaradi_reklamirane_na/", "text": "Германски съд глоби двама гинеколози с по 2 хил. евро, защото са рекламирали начина, по който извършват аборти в клиниката си в Берлин, предаде Би Би Си. По-рано тази година правителството в Германия  отмени забраната  от нацистко време да се рекламират услугите за извършване на аборт. Преразгледаният закон обаче разрешава на лекарите единствено да обявяват, че извършват аборти, заяви съдът, а въпросните гинеколози са дали и описание. Двете планират да обжалват глобите. Активисти срещу абортите са съобщили на прокурорите за рекламата на уебсайта на гинеколозите. През януари след продължили месеци наред дебати водената от християндемократите коалиция внесе изменения в член на закона, датиращ от 1933 г., който забранява реклами на аборти. Целта на промяната бе да се подобрят правата на жените, информирайки ги за услугите за извършване на аборт. На лекарите обаче не се разрешава да упоменават кой метод на аборт практикуват. Според активисти ограниченията все още са твърде строги. Те смятат, че жените продължават да бъдат разубеждавани и че липсата на информация представлява риск за здравето.", "date": "2019.06.17", "title": "Германски съд глоби гинеколози заради рекламиране на аборти"}
{"url": "https://www.dnevnik.bg/sport/2019/06/17/3926294_ekip_na_beizbolista_beib_rut_e_prodaden_za_rekordnite/", "text": "Фланелка, носена от легендарния бейзболист Бейб Рут, е продадена на търг за рекордната сума от 5.64 милиона долара. По този начин екипът на една от емблемите на американския спорт става най-скъпата вещ от спортната история, която някога е била продавана. Колекционер е купил фланелката на Рут от периода 1928-30 г., когато той играе за \"Ню Йорк яннкис\". Предишната най-скъпа вещ в САЩ отново беше фланелка на Рут, купена на аукцион през 2012 г. за 4.4 млн. долара. \"Наследството и значимостта на Бейб Рут за играта бейзбол и американската култура е несравнимо с останалите фигури в нашата страна. Въпреки тази рекордна сума аз не съм изненадан, че има толкова желаещи да се докоснат до историята\", каза Дейвид Хънт, който е президент на компанията, организирала аукциона. Фланелката, продадена в Ню Йорк, е само един от общо 400-те предмета, осигурени от семейството на Рут и частни колекционери. Самоличността на човека, купил екипа, обаче не се разкрива по негово желание. Бейб Рут е сред емблемите на американския спорт и най-известният бейзболист. Той играе 22 сезона в Мейджър лийг бейзбол (МЛБ) и печели титлата седем пъти. Въпреки че първият му отбор е \"Бостън ред сокс\" и с него печели три титли, Рут постига по-голяма популярност и успехи с \"Янкис\". Той е считан и за най-великият бейзболист за всички времена, като държи много от рекордите в играта.", "date": "2019.06.17", "title": "Екип на бейзболиста Бейб Рут е продаден за рекордните 5.64 милиона долара"}
{"url": "https://www.dnevnik.bg/photos/snimka_na_denia/2019/06/17/3926303_snimka_na_denia_kacnali_na_machtite/", "text": "Мексиканският тренировъчен кораб ARM Cuauhtemoc се превърна в атракция за публиката, след като моряци се покачиха на мачтите по време на Парада на ветрилата, с който в неделя приключи на регатата \"Армада\" по река Сена. Корабите изминават 120 км по реката през красивите поля на Нормандия.", "date": "2019.06.17", "title": "Снимка на деня: Кацнали на мачтите"}
{"url": "https://www.dnevnik.bg/sviat/2019/06/17/3926346_iran_se_zakani_do_10_dena_da_previshi_razresheniia/", "text": "На 27 юни иранските запаси от нискообогатен уран ще надхвърлят лимита, определен с международното споразумение за ядрената програма на Иран от 2015 г. Това съобщи днес говорителят на иранската Организация за атомна енергия, цитиран от \"Франс прес\" и БТА. \"Днес започна обратното броене, преди да натрупаме над 300 килограма запаси от обогатен уран, и до 10 дни, тоест на 27 юни, ще надхвърлим този лимит\", заяви Бехруз Камалванди на пресконференция, излъчена пряко по иранската държавна телевизия. \"Освен това взехме решение да спрем износа на тежка вода\", предвиден от сделката при надхвърляне на лимитите, посочи иранският говорител, цитиран от ТАСС. Камалванди отбеляза, че Иран все още очаква от европейските страни - участнички в споразумението, да изпълнят поетите от тях ангажименти. \"Търпението ни се изчерпа: чакахме една година и (на 8 май т. г.) дадохме още два месеца, тъй че те още имат малко време, за да поправят нещата\", обясни той. Говорителят добави, че Техеран е в постоянен контакт с представителите на европейските страни. Техеран обяви през май, че ще престане да спазва някои от задълженията си по ядрената сделка от 2015 г., след като по-рано САЩ обявиха, че едностранно се изтеглят от нея. Иран заяви, че смята да поднови обогатяването на уран до по-висока степен, ако до 60 дни световните сили не защитят икономиката му от американските санкции. Напрежението между САЩ и Иран се засили след  обвиненията от администрацията на президента  Доналд Тръмп, че Техеран е извършил атаките миналата седмица срещу два петролни танкера в Оманския залив, отбелязва \"Ройтерс\". Иран отрича да има каквато и да е роля.", "date": "2019.06.17", "title": "Иран се закани до 10 дни да превиши разрешения лимит на запаси от обогатен уран"}
{"url": "https://www.dnevnik.bg/bulgaria/2019/06/17/3926351_kratki_novini_prokuraturata_razsledva_za_korupciia/", "text": ". Ремонт затваря за 20 дни моста на ул. \"Черковна\" над бул.\"Ген. Д. Николаев\" Заради ремонт на фуги на моста на ул. \"Черковна\" над бул. \"Ген. Д. Николаев\", той ще бъде затворен от утре, 18 юни до 7 юли, съобщиха от пресцентъра на Столична община. Това налага и промяна в маршрута на автобусна линия № 120. Кметът на Костенец е разследван за корупция Кметът на община \"Костенец\" Радостин Радев, заедно със собственик и управител на търговско дружество са задържани за срок до 24 часа (по Закона за МВР) по досъдебно производство на Специализираната прокуратура, образувано в началото на юни тази година. Повод за разследването е сигнал на съветник от Общинския съвет в Костенец. В качеството си на длъжностно лице кметът му обещал дар – парична сума, за да гласува по определен начин на сесия на Общинския съвет. Действията по разследването на Специализираната прокуратура, осъществявани със съдействието на КПКОНПИ и СДВР, продължават както в град Костенец, така в София и селища в област Стара Загора, съобщава Специализираната прокуратура. България се присъедини към центъра за киберотбрана на НАТО На тържествена церемония с издигане на националния ни флаг България се присъедини към Центъра за върхови постижения за киберотбрана на НАТО, базиран в столицата на Естония Талин. Центърът за киберотбрана е международна военна структура, акредитирана към НАТО и е основан през 2008 г. Организацията подкрепя държавите-членки и НАТО с експертиза в областта на киберотбраната в сферата на технологиите, стратегиите, операциите и правото. Ядрото на центъра включва разнообразна група от експерти: изследователи, анализатори и преподаватели. Съчетанието от военни, правителствени и индустриални среди позволява на Центъра да предостави всеобхватен подход спрямо киберзащитата.", "date": "2019.06.17", "title": "Кратки новини: Ремонт затваря за 20 дни моста на ул. \"Черковна\" над бул.\"Ген. Д. Николаев\""}
{"url": "https://www.dnevnik.bg/evropa/2019/06/17/3926363_rumunec_specheli_kmetskite_izbori_v_germanskiia_grad/", "text": "Октавиан Урсу, имигрант от Румъния, спечели втория тур на  изборите за кмет в германския град Гьорлиц , побеждавайки \"Алтернатива за Германия\". 51-годишният Октавиан Урсу, имигрант от Румъния, дошъл в Германия през 1990 година, беше кандидат на Християндемократическия съюз (ХДС) на канцлера Ангела Меркел. Той спечели 55.1 на сто от гласовете. Кандидатът на АзГ Себастиан Випел, който имаше преднина на първия тур, получава 44.9 на сто. През последните години Гьорлиц е любимо място за снимане на филми, включително големи продукции като \"Грандхотел \"Будапеща\" и \"Гадни копилета\". Актьори, режисьори и други кинодейци, които са снимали в града, подписаха писмо, призоваващо жителите \"да не се поддават на омразата и враждебността, разногласието и изключването\". \"Алтернатива за Германия\" осъди писмото като нежелан съвет отвън. Междувременно датският бизнесмен Клаус Руе Мадсен стана първият чужденец, избран за кмет на голям германски град, предаде \"Франс прес\", цитирана от БТА. Мадсен, който се кандидатира като независим кандидат, спечели 57 на сто от гласовете на проведения вчера балотаж в Рощок. Щефен Бокхан от партия Левите получи 43 на сто от гласовете. 46-годишният Мадсен е роден в Копенхаген и живее в Германия от 1992 година. Преди двайсетина години той се заселва в Рощок на Балтийско море. От шест години е председател на местната търговска камара. Предизборната му кампания се базираше на обещанието за прагматична политика и силен акцент върху екологията. Мадсен беше обещал, че ако бъде избран, да предаде на съпругата си управлението на притежаваните от него пет мебелни магазина.", "date": "2019.06.17", "title": "Румънец спечели кметските избори в германския град Гьорлиц"}
{"url": "https://www.dnevnik.bg/evropa/regioni/2019/06/17/3926377_burza_vruzka_burgas_-_varna_triabva_da_se_sluchi_sus/", "text": "Големите морски общини са готови да търсят алтернатива, с която да финансират връзката помежду си. Това потвърдиха кметовете на Бургас и Варна по време на годишната дискусия \"Среща на бизнеса на Черноморието\" на \"Капитал Градове\".  \"Магистрала \"Черно море\" не е важна само за Варна и Бургас, тя е важна за цяла България. Централната власт трябва да осъзнае това\", заяви кметът на Бургас Димитър Николов, цитиран от \" Капитал \". Според него местната власт може да събуди интереса на централната към магистралата, ако съфинансира отделни проекти. \"Инициативата трябва да тръгне от нас, не трябва да чакаме държавата\", заяви Николов, като даде за пример, че е стигнал за събитието във Варна за същото време, за което \"се стига до София\". Според него не е задължително да става дума за магистрала, може да се помисли и за скоростен път. \"Факт е, че нашите общини имат добра финансова култура, думата \"дългове\" не би трябвало да носи негативно съдържание. Това е един естествен лост, който ние сме задължени да ползваме, за по-ускореното развитие на градовете ни\", съгласи се и кметът на Варна Иван Портних по повод идеята да се търси заемно финансиране на местно ниво за инфраструктура.  \"Магистрала \"Черно море\" море ще даде тласък на инвестициите, удобство е за жителите на градовете\", смята и Портних. За доизграждането на \"Хемус\" се обяви и кметът на малката индустриална община Девня Свилен Шитов, според когото това ще помогне както на големите, така и на по-малките общини на региона. Темата за инфраструктурната свързаност между Варна и Бургас, както и на региона с останалата част на България съвсем естествено се превърна в голяма част от дискусията. Беше повдигнат въпросът за изграждането и финансирането на магистрала \"Черно море\", след като в началото на този месец стана ясно, че проектът вече не е приоритет на правителството и че работните действия по него са прекратени. Сътрудничество между малките и големите Посланието на срещата беше, че Варна и Бургас са отворени към съвместна работа, а малките общини в региона трябва и искат да се включат в този процес. И Иван Портних, и Димитър Николов избягваха сравненията между двата града и определението \"морска столица\". Според Николов е естествено двата града да се специализират в предоставянето на различен вид услуги. \"Развитието на Черноморския район е свързано с развитието на двата най-големи града - Варна и Бургас. Сигурен съм, че сме изправени пред сходни предизвикателства, но имаме и общи цели\", заяви Портних. Двамата заявиха, че това вече се случва по отделни проекти - като например проектът за доставка на електротранспорт, по който екипите им са работили заедно. \"Това даде възможност на нашите екипи да почувстват общите възможности и предизвикателства\", коментира Николов. Кметовете на двете най-големи общини на Черноморието заявиха още, че е нужно малките общини да бъдат приобщени в общи съвместни проекти. \"Развитието на големия град трябва да кореспондира с развитие на малките градове\", коментира и кметът на Девня Свилен Шитов. Бургас например вече има идеи в тази посока. Андрей Рунчев, директор на ОП \"Транспорт\" към община Бургас, заяви, че имат амбициозната идея Поморие да се свърже със Созопол през Бургас чрез 40-километрова велоалея. За разлика от Бургас, който е свързан със София и Южна България от магистрала \"Тракия\", Варна остава изолирана заради незавършената магистрала \"Хемус\" и липсата на връзка с Южното Черноморие, която да разрешава бърз и удобен транспорт. Според Надя Данкинова, изпълнителен директор на фонд ФЛАГ и на единия от двата фонда за градско развитие, голяма възможност за общините и съвместната им работа се крие в изграждането на индустриални зони. \"Бихме се радвали да има регионални, междуобщински проекти, където към една голяма община да участват и малки такива\", коментира тя. Мартин Заимов, изпълнителен директор и председател на борда на директорите на другия такъв фонд, пък отчете, че наблюдава подобрение в нивото на информираност на общинската администрация в сравнение с минали години. \"Вече не стои на дневен ред въпросът с експертния капацитет на общините\", съгласи се той с Портних.  Специалното издание \"Капитал Градове: Варна\" може да намерите в библиотеката на \"Капитал\" -  тук . Изданието е по проект на \"Икономедиа\" за информиране относно политиката за сближаване на Европейския съюз (Кохезионна политика), съфинансиран от ЕС.", "date": "2019.06.17", "title": "Бърза връзка Бургас - Варна трябва да стане със или без държавата, смятат кметовете"}
{"url": "https://www.dnevnik.bg/sviat/2019/06/17/3926372_ispaniia_veche_e_chast_ot_proekta_za_nov_evropeiski/", "text": "Испания официално се присъедини в понеделник към френско-германския проект за проектиране и изграждане на европейски боен самолет от следващо поколение. Това стана на церемония на голямото авиоизложение в Бурже край Париж, където за пръв път бе показан и макет на бъдещия самолет. Проектът за това платформа е сочен като ключов за това Европа да си осигури възможности да се отбранява сама, без да разчита на съюзници в един все по-несигурен свят, коментира \"Ройтерс\".  и   ще изработят самолета, като целта е той да влезе на въоръжение от 2040 г. и да замени френския   и германския  . Двете компании направиха съвместно предложение на правителствата в Париж и Берлин. Според тях е направена решителна крачка напред с преминаването към фаза, в която могат да покажат как ще изглежда прототип на самолета. Днес министрите на отбраната на Франция, Германия и Испания подписаха споразумение, с което се създава тристранна рамка за сътрудничество. Френската   и германската   съвместно ще проектират и изработят двигателя на новата машина. Франция обмисляше проекта да бъде с участието на Великобритания, като така се оформи сътрудничество между двете най-големи европейски военни сили. Но преди две години президентът Еманюел Макрон и канцлерът Ангела Меркел обявиха план за Бойна въздушна система на бъдещето (SCAF), включваща не само самолет, но и въоръжението му, както и дронове. Лондон обяви миналия юли собствен план за боен самолет, което веднага показа разделението в Европа и нивото на недоверие към бъдещото европейско сътрудничество в отбраната. Първият полет на прототипа от програмата SCAF би трябвало да е факт около 2026 г. Правителствата на Франция и Германия планират да вложат в него първоначално 4 млрд. евро до 2025 г. Френското министерство на отбраната съобщи, че вноската на страната ще е 2.5 млрд. евро.", "date": "2019.06.17", "title": "Испания вече е част от проекта за нов европейски боен самолет"}
{"url": "https://www.dnevnik.bg/sport/2019/06/17/3926382_dvama_bulgarski_tenisisti_sa_razsledvani_po/", "text": "Българските тенисисти Карен и Юри Хачатрян са със спрени права заради подозрения в корупция, съобщи Tennis Integrity Unit (TIU) - звеното, което следи за уговорени срещи и корупция в този спорт. Наказанието им е влязло в сила от събота, като е наложено във връзка с разследване по подозрения за нарушаване на антикорупционната програма в професионалния тенис. Двамата братя Хачатрян нямат право да участват и да присъстват на всички турнири, организирани от ръководните органи в тениса. Карен Хачатрян е на 24 години и е номер 3021 в световната тенис класация на Международната тенис федерация (ITF), а 19-годишният Юри е на 3126-о място, добавят от TIU, без да уточнят причината за наказанието на българите. През миналия месец Карен Хачатрян игра на турнира в Маями и загуби във втория кръг на квалификациите с 0:6, 0:6 срещу друг българин - Адриан Андреев. В първия той победи Жун-юй Чжао от Китай. Юри Хачатрян пък отстъпи с 4:6, 4:6 на Александър Ляоненка от Беларус в квалификациите на турнир в Пловдив в началото на този месец. През годината той отпадна и на два турнира във Флорида. През месец март стана ясно, че  разследване за манипулирани мачове  в тениса е стигнало и до България. Преди година  доклад за корупция в тениса отчете \"цунами от уредени мачове\" . Според информацията 16 състезатели от топ 50 през последното десетилетие са били свързани с уреждането на мачове, включително шампиони в турнирите от Големия шлем.", "date": "2019.06.17", "title": "Двама български тенисисти са разследвани по подозрения в корупция"}
{"url": "https://www.dnevnik.bg/evropa/2019/06/17/3926396_vunshni_ministri_na_es_nastoiaha_da_ne_se_praviat/", "text": "Външните министри на страните от ЕС предупредиха да не се правят прибързани заключения за  неотдавнашните бомбени атаки  срещу два танкера в Оманския залив, за които САЩ, Великобритания, Саудитска Арабия и Израел  обвиняват Иран , предаде ДПА. Преди днешната среща на Съвета по външни работи на ЕС в Люксембург върховният представител на ЕС за външната политика и сигурността Федерика Могерини каза, че сега не е време да се прибягва към действия без точна информация. \"Необходими са максимална сдържаност и благоразумие\", подчерта тя. Германският външен министър Хайко Маас каза, че Берлин все още не е стигнал до окончателно заключение кой е виновен. \"Знаем за сведенията на американското и на британското разузнаване, сравняваме ги с нашата информация. Ние също събираме данни и ще ги обменим с нашите партньори. По такива въпроси е необходима щателност\", каза Маас, цитиран от ДПА и ТАСС. Той призова всички страни в региона да дадат принос за деескалация на изострящия се конфликт. \"Всички казват: не искаме война, но никой в действителност не прави нищо за това. Така не става. Дойде време за дипломация\", подчерта Маас. Външният министър на Люксембург Жан Аселборн, цитиран от ДПА, припомни случая с нахлуването в Ирак през 2003 г., което бе оправдано с оказала се погрешна информация на западните разузнавания за наличие у Ирак на оръжия за масово унищожение. Той подкрепи призива на генералния секретар на ООН Антониу Гутериш за независимо разследване на инцидентите с танкерите. \"Съветът за сигурност на ООН трябва да проведе международно разследване, иначе за какво е необходим той? Европейският съюз подкрепя и смята за необходимо провеждането на такова разследване\", подчерта Аселборн. Говорейки за нарастването на напрежението в Близкия изток като цяло, той каза, че то се подхранва от противоборството между Иран и Саудитска Арабия и призова да не се допусне военен конфликт между тях, който би бил глобална катастрофа. Няколко външни министри посочиха, че този въпрос трябва да бъде отделен от опитите  да се спаси ядреното споразумение с Иран , след като САЩ се оттеглиха от него преди година. \"Ако се опитаме да сложим всички проблеми в един пакет, се получава голяма бъркотия\", каза словашкият външен министър Мирослав Лайчак. А холандският му колега Стеф Блок заяви, че \"ядреното споразумение (с Иран) трябва да бъде оценявано според спазването му\". Хайко Маас обаче добави, че последните инциденти, разбира се, правят усилията за спасяването на споразумението \"по-трудни\".", "date": "2019.06.17", "title": "Външни министри на ЕС настояха да не се правят прибързани заключения за атаките край Оман"}
{"url": "https://www.dnevnik.bg/sviat/2019/06/17/3926408_tova_moje_da_srine_sistemata_erdogan/", "text": "Истанбул е безспорният икономически център на Турция. В града на Босфора се създава почти една трета от БВП на страната (31%). Затова градската управа винаги разполага с много пари. Не е изненадващо, че в кампанията за кметските избори всичко се върти основно около парите. Кандидатът на Републиканската народна партия (РНП) Екрем Имамоглу си има любима предизборна тема и не пропуска случай да говори за това как градските власти в Истанбул са разхищавали парите на данъкоплатците. Във всяко свое участие в политическо токшоу той размахва парче картон, на което пише \"Israf\" (разхищаване). Там са изброени неправомерни харчове за милиони, на които Имамоглу е успял да се натъкне в краткото си време, през което беше кмет на Истанбул. Парите са отишли за служебни коли, интернет сайтове и какво ли още не. Да припомним, че Имамоглу остана на поста в продължение на 18 дни, преди Висшият избирателен съвет на Турция да анулира резултатите от изборите. Нелегални сделки и скандали Имамоглу засяга една много чувствителна тема. Когато той повдигна темата в интервю за близката до правителството телевизия Си Ен Ен Тюрк, водещият на бърза ръка прекрати разговора, защото уж нямало повече време. Разбираемо е, че в условията на тежка икономическа криза разточителното харчене на пари от страна на управляващата партия няма как да се хареса дори на най-верните ѝ привърженици. За критиците на президента Ердоган обаче харчовете на управляващите са по-малкото зло: всички в Турция знаят, че турският президент има огромно лично състояние, измерващо се с трицифрена сума в милиони, чували са за неговите вили и гигантски парцели земя. Не е забравен и корупционният скандал от декември 2013 година. Тогава прокуратурата в Истанбул обвини турското правителство в нелегални сделки със злато за Иран, около които членове на правителството били взимали подкупи. Самият Ердоган тогава стоеше в центъра на скандала: в един подслушан разговор турският президент инструктираше по-малкия си син Билал незабавно да изнесе \"парите от къщата\". В записа Билал казва, че са останали още около 30 милиона евро. Експерти тогава заявиха, че записът е автентичен, но Ердоган го окачестви като \"монтаж\" и \"мръсна кампания\". \"Този подслушан разговор е най-категоричното доказателство за наличието на корупция в обкръжението на турския президент\", казва Кристиан Бракел от фондацията \"Хайнрих Бьол\" в Истанбул. \"Една групичка от влиятелни бизнесмени, много близки до управляващата Партия на справедливостта и развитието (ПСР), печелят големите обществени поръчки – често това са едни и същи фирми. Има и примери за това как за определени бизнесмени се правят изключения, а понякога дори се променят и закони в тяхна полза. Въпросните фирми - обикновено големи холдинги - от своя страна се отблагодаряват на управляващите по различни начини. Говори се например, че един бизнесмен е финансирал следването на децата на Ердоган в САЩ\", казва Бракел. Пари за близки и роднини на Ердоган От добре напълнената хазна на Истанбул се облагодетелстват основно религиозни фондации и съюзи. Официален доклад показва, че през 2018 година религиозни фондации са получили 130 милиона евро. На пръв поглед няма нищо нередно в това, тъй като парите са предназначени за образование и за насърчаване на младежката заетост. Но прави впечатление също, че почти всичките фондации са свързани с управляващата ПСР или лично със семейството на Ердоган. Фондацията за младежта (TÜGVA), която е получила най-много пари от градската хазна (11,3 милиона евро), се ръководи от по-малкия син на Ердоган - Билал. Други 8 милиона евро обществени средства е получила Фондацията за образование и младеж (TÜRGEV), в чийто управителен съвет е Ердогановата дъщеря Есра Албайрак. А един от зетьовете на турския президент ръководи дейността на една технологична фондация, получила над 6 милиона евро по същите канали. На повторните кметски избори на 23 юни ще се решава дали тази система на разхищение, шуробаджанащина и корупция ще оцелее или не. Ако победи кандидатът на ПСР Бинали Йълдъръм, това ще означава всичко да си продължи както е било. Самият Йълдъръм не е смятан за неопетнен: преди 2 години група разследващи чужди журналисти разкриха покрай аферата \"Парадайс пейпърс\", че синовете на Йълдъръм притежават дялове от редица офшорни фирми, регистрирани в Малта. Мнозина виждат в това механизъм за укриване на данъци. Това би било тежък удар за Ердоган Опозиционният кандидат Екрем Имамоглу вече обяви, че е решен да сложи край на тази порочна система: \"Край на практиката да се облагодетелстват избрани фондации, доверени лица и общини. Отсега нататък ползите ще бъдат за цял Истанбул\", обеща социалдемократът. За президента Ердоган и неговата партия загубата на кметското място в Истанбул би бил тежък удар. Ако загубят контрола над добре напълнената градска хазна, ПСР няма да запази близките си отношения с влиятелните местни бизнесмени. Би рухнал един от стълбовете, на които се крепи властта. А една смяна в управлението ще даде възможност да се разкрият нелегалните действия на досегашните управляващи. От това лесно ще пострада и имиджът на президента Ердоган.", "date": "2019.06.17", "title": "Това може да срине \"системата Ердоган\""}
{"url": "https://www.dnevnik.bg/bulgaria/2019/06/17/3926417_bezraboticata_se_sviva_i_prez_mai/", "text": "През май регистрираната безработица достигна най-ниското си равнище от създаването на Агенцията по заетостта - януари 2002 г. Отчетената стойност от 5.3% бележи свиване на месечна и на годишна база съответно с 0.3 и 0.8 процентни пункта, съобщава ведомството.  В края на май регистрираните безработни в бюрата по труда са 175 399 души, като снижението спрямо април е с 9 027 души. Спрямо май 2018 г. те са с 25 059 по-малко. Новорегистрираните безработни лица през месеца са 18 897, като от тях 1464 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 6 843 души чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. Дейността на бюрата по труда продължава да обхваща все повече заети, учащи и пенсионери, сред които работодателите също разчитат да намерят своите кадри. Нови 608 души от тези групи са регистрирани през месеца като търсещи работа, посочва ведомството. 20 533 са безработните, постъпили на работа през май, като 93.4% от тях са устроени в реалната икономика. Други 459 души от групата на пенсионерите, учащите и заетите, също са намерили своето ново работно място. На субсидирани работни места през месеца са устроени 1362 души: 413 – по програми и мерки за обучение и заетост и 949 – по схеми на Оперативна програма \"Развитие на човешките ресурси\". През май в различни форми на обучения за възрастни (обучения за ключови компетентности и професионална квалификация), финансирани както от държавния бюджет, така и от Европейския социален фонд, са обхванати общо нови 2405 безработни. Завършилите обучения през месеца са общо 3311 безработни. Заявените работни места на първичния пазар на труда през май са 18 542, като 85% от тях са в частния сектор. Най-голям дял свободни работни места са заявени в преработващата промишленост (27.6%), хотелиерството и ресторантьорството (19.2%), търговията, ремонта на автомобили и мотоциклети (14.9%), административните и спомагателните дейности (7.4%), строителството (5.5%), селското, горското и рибното стопанство (4.4%) и други. Най-търсените групи професии и този месец са: персонал, зает в сферата на персоналните услуги (бармани, сервитьори, готвачи, камериери и др.); работници в добивната и преработващата промишленост, строителството и транспорта; продавачи; оператори на стационарни машини и съоръжения; работници в селско, горско и рибно стопанство; квалифицирани работници по производството на храни, облекло, дървени изделия и сродни; работници по събиране на отпадъци и сродни на тях; монтажници; металурзи, машиностроители и сродни на тях и занаятчии; персонал, осигуряващ защита и сигурност и други.", "date": "2019.06.17", "title": "Безработицата се свива и през май"}
{"url": "https://www.dnevnik.bg/politika/2019/06/17/3926425_sasht_predostaviha_proekt_za_dogovor_za_f-16_cenata_e/", "text": "Отделът за военно сътрудничество към Посолството на САЩ в София официално представи на българското Министерство на отбраната предложениe за сключване на договор, съдържащо евентуално споразумение за придобиването от страна на България на осем изтребителя F-16 Block 70, въоръжение и свързаните с него системи за дългосрочна експлоатация и поддръжка, както и цялостна подготовка на пилоти и помощен персонал\". Това съобщиха от посолството на САЩ. Съединените щати очакват финализирането на този договор с правителството на България в съответствие с българските процедурни изисквания, пише още в съобщението. Преди две седмици Агенцията за сътрудничество в отбраната и сигурността на САЩ (DSCA) съобщи, че Държавният департамент е дал принципното си одобрение за евентуалната продажба за България на 8 нови бойни самолета F-16C/D Block 70/72 при цена 1.673 млрд. долара (почти 2.9 млрд. лв.). Според източници от министерството на отбраната сумата в проекта за договор, който е получен днес, е много по-ниска от тази в принципното одобрение за продажбата. Точната цена все още е секретна, но според източника ни, тази в проекта за договор е по-ниска с около 20-30%. В сумата за която ще бъде сключен договорът освен самите самолети се включва обучение на пилоти и персонал, въоръжение, муниции, навигационни и комуникационни системи, и резервни части. От документа за одобрение на Конгреса може да се види  всичко, което министерството на отбраната е поискало да купи от САЩ заедно с новите изтребители F-16. Одобрената от парламента в София цена беше от 1.8 млрд. лв (малко под 1.04 млрд. долара). В началото на годината парламентът даде мандат за преговори със САЩ и разреши промяна на тази пределна цена. Българския преговорен екип има още около два месеца да довърши преговорите, преди да се стигне до договор. Сделката трябва да бъде одобрена и от парламента. Според източници на \"Дневник\" цената, на която българският преговорен екип се надява да сключи договор, е около 2.1 млрд. лв. При сделката на Словакия за 14 изтребителя F-16 първоначалното одобрение от Конгреса на САЩ беше 2.8 млрд. долара, а сделката бе сключена на 1.8 млрд. долара. Това прави сумата 128 571 428 долара за изтребител, България най-вероятно няма да успее да договори разсрочено плащане  според министъра на финансите Владислав Горанов . Той смята, че България може да си позволи да плати цялата сума за купуване на Ф-16. наведнъж. Министърът на отбраната Красимир Каракачанов няколко пъти заявява, че  м аксималната нормална сума , която България може да си позволи за 8 изтребителя F-16, е 2 млрд. лв. Посланикът на Швеция у нас Луиз Бергхолм каза в интервю пред \"Труд\" публикувано днес, че офертата на шведската държава и \"Сааб\" за купуване на изтребители \"Грипен\" все още е валидна, \"за период от две години от подаването й, или докато България подпише споразумение с друга държава\".", "date": "2019.06.17", "title": "САЩ предоставиха проект за договор за F-16 с намалена цена"}
{"url": "https://www.dnevnik.bg/biznes/2019/06/17/3926524_ne_sme_nai-chernite_v_es_sus_zloupotrebite_s_kushtite/", "text": "В страните от Европейския съюз има и такива с по-висок процент на злоупотреби с изграждането на къщи за гости с европейски пари, каза днес по БНТ министърът на земеделието Десислава Танева. Според нея повечето къщи за гости, работят като къщи за гости и дават възможност за препитание на хора от бедни райони. Скандалът с къщите за гости избухна покрай разкритията за купени нови апартаменти, на цени по-ниски от пазарните, от политици и хора на властови позиции. Стана ясно, че къщи за гости с европари се правят за лично ползване, от хора, които също не са случайни. Стигна се до там, че на 24 април главният прокурор  нареди да се проверят всички  гости в страната , които са изградени със средства от Европейския съюз. Скандалът предизвика първо оставките на зам.-министъра на икономиката  Александър Манолев  и зам.-директора на Държавен фонд \"Земеделие\"  Иванка Багдатова-Мизова , а след това и на  Румен Порожанов  като земеделски министър и постът беше зает от Танева. Днес тя посочи, че не очаква проблеми от ЕС, заради откритите злоупотреби до момента. Министърът посочи, че по програмата за Развитие на селските райони са били сключени 1030 договора за изграждане на къщи за гости, но са построени 746 от тях. Танева е на мнение, че спрямо тях са правени повече проверки, отколкото се изисква по регламента на ЕС. Тя припомни, че сега се проверяват 288 къщи за гости. Министърът подчерта, че  въпреки решението на Върховния административен съд , обявил за нищожна Методиката за определяне на санкциите след плащане по проекти по Програмата за развитие на селските райони (ПРСР) 2007 – 2013 г., при установени нарушения, парите ще се връщат от виновните собственици, а не от държавата.", "date": "2019.06.17", "title": "Не сме най-черните в ЕС по злоупотреби с къщите за гости, смята министър Танева"}
{"url": "https://www.dnevnik.bg/evropa/2019/06/17/3926458_naemite_v_germaniia_-_kak_da_se_spre_cenovata_spirala/", "text": "Недоволството от  все по-високите наеми  на жилищата в Германия изкара през тази пролет десетки хиляди германци на протести в различни градове на страната. Според актуално проучване, поръчано от Лявата партия, през последните 5 години наемите са скочили с 11.4%. На този фон все по-отчетливо се чуват призиви за ограничаване на властта на наемодателите. Къде са най-високите наеми? Мюнхен води класацията на германските градове с най-скъпа жилищна площ - там квадратният метър излиза средно близо 18 евро. Следват Франкфурт на Майн с малко над 14 евро, и Щутгарт с малко под 14 евро за квадратен метър. В Берлин средният \"студен\" наем (сам за отдадената жилищна площ) възлиза на 6.72 евро за квадрат, а най-ниски са наемите Варщайн, провинция Северен Рейн-Вестфалия - средно 4.64 евро за квадратен метър, според т.нар. \"огледало на наемите\", показващо колко е средният наем за даден район или населено място. Много от някогашните социални жилища днес се стопанисват от големи концерни. Така например през 2006 г. Дрезден стана първата германска община, която продаде целия си жилищен фонд. Така с един замах тя погаси дълга си от 741 милиона евро. Най-големият играч в сектора - Vonovia - управлява повече от 300 хиляди жилища. Чрез повишаване на наемите компанията се стреми да \"реализира печалби, които носят доходи на акционерите. За компанията не е важно самото жилище, а печалбата, която то носи\", казва Сузане Хег, професор в университета \"Гьоте\" във Франкфурт на Майн. Друга от причините за ценовата спирала е увеличеното търсене, което е свързано и с недостига на жилища в центровете на големите градове. \"Почти половината от младите хора междувременно записват висше образование, което ги насочва към градовете, а немалка част от тях остават да живеят в тях и след като завършат\", казва проф. Хег. 5 милиарда евро държавна субсидия До края на сегашния законодателен период през 2021 година германското правителство си е поставило за цел в страната да бъдат построени нови 1.5 милиона жилища, една част от които трябва да бъдат социални жилища. Това е заложено в коалиционното споразумение между ХДС/ХСС и ГСДП. Тяхното изграждане обаче е отговорност на отделните федерални провинции, а правителството заделя по 1.5 млрд. eвро годишно за жилища за социално слаби. Общата държавна субсидия за строителство на нови жилища през целия законодателен период възлиза на пет милиарда евро. Според критиците на тази практика държавата подкрепя частни строителни проекти, за да може да осъществи своите намерения в областта на жилищната политика. Срещу предоставянето на специален документ хора с ниски доходи получават възможност да живеят в такива жилища при по-ниски наеми. Проблемът е, че таванът на наемите за този вид жилища не е вечен, и след известно време те отново излизат извън тази регулация. Така например през 2018 г. това се е случило със 49 хиляди жилища. Друг проблем е свързан с недостатъчното предлагане на евтина жилищна площ. Така например през миналата година в цялата страна са били построени едва около 27 хиляди обществено субсидирани социални жилища, а според Асоциацията на наемателите за покриване на нуждите трябва да се строят по 80 хиляди жилища годишно. Като цяло новото жилищно строителство върви с 25% под действителните нужди, което показва, че целите на федералното правителство изостават. По-високи добавки от 2020 И сега държавата отпуска на хората с ниски доходи добавки за наемане на жилище. От догодина тази държавна помощ ще бъде индексирана на всеки две години в зависимост от развитието на наемите и доходите. Смята се, че около 660 хиляди германски домакинства ще се възползват от тези помощи. Разходите за тази субсидия се поделят поравно между провинциите и държавата. Социалните съюзи и синдикатите смятат реформата за стъпка в правилната посока, но критикуват факта, че това не решава проблема с оскъдните жилища и галопиращите наеми. Други лостове Гражданска инициатива от Берлин предлага провеждането на референдум за национализиране на стопанисваните имоти от големите частни компании. Чисто юридически обаче идеята е много спорна. Освен това въпросните фирми ще трябва да бъдат обезщетени с милиарди евро публични средства. Асоциацията на наемателите също е скептична. Друга идея е политиката да наложи замразяване на наемите за срок от 5 години. Това обаче може да доведе до обратен ефект: Асоциацията на собствениците на имоти вече призова всички наемодатели да вдигнат наемите изпреварващо - още преди задействането на ограничението. Германската асоциация на наемателите от своя страна предлага да не се продава земята, върху която частните строителни фирми изграждат жилища. Ако инвеститорите не трябва да влагат средства за закупуването на парцели, те биха могли да строят по-евтино, от което могат да поевтинеят и наемите.", "date": "2019.06.17", "title": "Наемите в Германия - как да се спре ценовата спирала"}
{"url": "https://www.dnevnik.bg/sviat/2019/06/17/3926537_bivshiiat_egipetski_prezident_mohamed_morsi_pochina_po/", "text": "Бившият египетски президент Мохамед Морси е починал в съда, съобщи \"Ройтерс\", цитирайки египетската държавна телевизия. Той беше свален от власт при преврат през юли 2013 година. Морси припаднал след съдебно заседание и починал. Той излежаваше седемгодишна присъда за фалшифициране на заявлението си за участие в президентската надпревара през 2012 г. Според египетското издание \"Шурук\", цитирано от ТАСС, Морси е починал по време на заседание по дело за шпионаж. По предварителни данни Морси е починал от остра сърдечна недостатъчност. Генералната прокуратура обеща бързо да предостави информация за причината за смъртта, съобщи ТАСС. Мохамед Морси - водеща фигура във вече забранената организация \"Мюсюлмански братя\" - стана през 2012 г. първият демократично избран президент в съвременната история на Египет. През 2013 г. след масови протести срещу неговото управление военните го свалиха от власт, започнаха масови гонения срещу членове на \"Мюсюлманските братя\" и арестуваха Морси и други лидери от движението. Той излежаваше 20-годишна присъда за убийствата на демонстранти през 2012 г. и доживотна присъда за шпионаж по дело, свързано с Катар. През 2014 г. адвокатите на Морси са предявявали пред съда медицински документи, че клиентът им страда от епилепсия и че навремето е претърпял мозъчна операция. Адвокатите са настоявали той да бъде прехвърлен под домашен арест Един от първите, реагирали на новината, стана турският президент Реджеп Тайип Ердоган, който нарече Морси \"мъченик\". \"Моля се на Аллах да бъде милостив към нашия брат и мъченик Морси. Молитвите ни са с него\", заяви Ердоган. Отношенията между Турция и Египет са обтегнати след отстраняването от власт през 2013 г. на президента Мохамед Морси, представител на организацията \"Мюсюлмански братя\", извършено от египетската армия, ръководена тогава от генерал Абдел Фатах ас Сиси. Ердоган определя Ас Сиси, настоящия президент на Египет, като \"превратаджия\", а режима в Египет - като \"авторитарен, дори тоталитарен\". Организацията \"Мюсюлмански братя\" заяви днес, че смъртта на бившия президент на Египет Мохамед Морси си е \"чисто убийство\" и призова египтяните да отидат на погребението му, както и да се съберат пред посолствата на Египет по света, предаде \"Ройтерс\". \"Амнести интернешънъл\" призова за честно, прозрачно и пълно разследване на смъртта на Морси. Кончината на бившия египетски президент Мохамед Морси бе \"ужасна, но напълно предвидима\", каза директорката на \"Хюмън райтс уоч\" за Близкия изток Сара Лия Уитсън, цитирана от ДПА. Тя разкритикува в Туитър неспособността на египетското правителство да му осигури адекватни медицински грижи и достатъчно посещения на членове на семейството. През 2017 г. организацията съобщи в доклад, че условията в затвора за Морси могат да допринесат за влошаване на здравето му, че той е припадал два пъти през юни същата година и според семейството му е изпадал в диабетична кома. Емирът на Катар шейх Тамим бин Хамад Ал Тани поднесе съболезнованията си на семейството на покойния бивш президент и \"братския египетски народ\", съобщи \"Ройтерс\".", "date": "2019.06.17", "title": "Бившият египетски президент Мохамед Морси почина в съда (обновена)"}
{"url": "https://www.dnevnik.bg/biznes/2019/06/17/3926539_nacionalnata_elektricheska_kompaniia_otmeni_sporen/", "text": "Националната електрическа компания отмени търг за продажба на електроенергия за 50 млн. лв., критикуван заради силно ограничаващи условия, които не свеждат потенциалните купувачи до един, създават проблем за останалите участници на свободния пазар на ток, а водят до пропуснати ползи за компанията,  съобщи \"Капитал\" . Той трябваше да се състои на 19 юни, но срещу него се обявиха  Асоциацията на работодателските организации , която обединява КРИБ, АИКБ, БСК и БТПП. Критики към държавната компания изразиха и много търговци на електроенергия. Отмененият търг е заменен от две нови процедури. Чрез тях се продава същото количество електроенергия от ВЕИ, но вече има възможност тя да бъде купена от 8 различни търговеца. Търгът обаче отново е на платформата за двустранни договори, а не на сегмента \"Ден напред\", който е признат от ЕК и българското законодателство за определяне на референтна пазарна цена. Освен това НЕК, която има над 1.2 млрд. лв. непокрита загуба, пак пропуска възможността да постигне по-големи печалби, като предложи гъвкави оферти, които да покриват моментите с най-голямо търсене и съответно най-високи цени.", "date": "2019.06.17", "title": "Националната електрическа компания отмени спорен търг за ток за 50 млн. лева"}
{"url": "https://www.dnevnik.bg/sport/2019/06/17/3926520_katar_shte_poluchi_pokana_za_uchastie_v_kopa_amerika_i/", "text": "Катар е най-екзотичният  участник  в Копа Америка през 2019 г., след като използва континенталната надпревара на Южна Америка, за да се подготви за домакинството си на световното първенство след три години. Азиатската страна дори взе първа точка в турнира, след като завърши 2:2 с Парагвай в група В. Футболната конфедерация на Южна Америка (CONMEBOL) разкри, че вече е отправила покана към Катар за участие и догодина. Катар е третата азиатска страна, която ще участва в 46-ото издание на  Копа Америка през 2019 г. Покани получиха още Китай и Япония, която присъства за втори път в надпреварата след 1999 г. Катарците са отговорили положително и са доволни от високата оценка, която Южноамериканската конфедерация им поставя. Ръководството на австралийския футбол също изрази задоволство. \"Участието ни в толкова престижен турнир ще донесе само позитиви. Не само от футболна гледна точка, но и от гледна точка на реклама, защото Южна Америка е един много голям пазар\", каза Дейвид Галъп, изпълнителен директор на австралийската федерация.", "date": "2019.06.17", "title": "Катар получи покана за участие в Копа Америка и през 2020 г."}
{"url": "https://www.dnevnik.bg/photos/2019/06/17/3926242_fotogaleriia_svetovnite_snimki_na_denia_-_17_juni_2019/", "text": "Гларус, заснет в езеро близо до град Вилейка, Беларус.", "date": "2019.06.17", "title": "Фотогалерия: Световните снимки на деня - 17 юни 2019 г."}
{"url": "https://www.dnevnik.bg/zelen/2019/06/17/3926546_borisov_uveri_generalniia_sekretar_na_oon_che_durji_na/", "text": "Генералния секретар на ООН Антонио Гутериш е потърсил днес по телефона министър-председателят Бойко Борисов и му е благодари за личната му ангажираност с въпросите по опазването на околната среда и за отстояването на ангажиментите по Парижкото споразумение по климата от страна на българското правителство, съобщи правителствената информационна служба. Премиерът пък изразил пълната си подкрепа за амбицията на Гутериш Европейският съюз да стане лидер в постигането на климатично неутрални нива на вредните емисии до 2050 година. Гутериш отправил покана към премиера Борисов да вземе участие в организираната от него Среща на върха по климата, която ще се състои в рамките на министерската седмица в контекста на откриването на 74-та сесия на ОС на ООН. Целта на форума е да се даде нов тласък и да се засили изпълнението на ангажиментите, поети по силата на Парижкото споразумение по климата с цел спиране на увеличаването на количеството вредни емисии в атмосферата и достигане на климатично неутрални нива на вредните емисии. Генералният секретар на ООН изразил надежда, че в рамките на предстоящия форум в Ню Йорк премиерът Борисов ще сподели управленския си опит по отношение на приоритетите в областта на климата и опазването на околната среда. Премиерът отбелязал, че ще изрази подкрепа за инициативата на генералния секретар на ООН по време на предстоящия през тази седмица Европейски съвет. Като страна по Парижкото споразумение и държава-членка на ЕС, България стои зад поетите ангажименти на национално и на европейско ниво, подчерта още Борисов. Премиерът изтъкнал, че страната ни преизпълнява ангажимента си за повишаване на дела на използването на енергия от възобновяеми източници, като достигна дял от 18,8 %, с което заема водещо място в ЕС. \"Климатичните промени не са абстракция, а факт\", казал още премиерът Борисов и добавил, че това е най-голямото предизвикателство пред света сега и за в бъдеще. \"Министър-председателят беше категоричен, че е от жизнено важно значение да продължат усилията за опазване на околната среда. Държим на чистата природа, увери в края на телефонния разговор премиерът Бойко Борисов\", се казва в съобщението. Информацията от правителствената информационна служба идва в момент, в който  вървят протести срещу строежите по Черноморието , включително и в защитени зони. Недоволство от  ограничаване на възможностите за къмпингуване , намеренията на екоминистерството  за изключване на територии от мрежата \"Натура 2000\"  в България, а природозащитници  призоваха първия вицепрезидент на Европейската комисия Франс Тимерманс  да се намеси и спешно да започне наказателна процедура срещу България, за да защити европейското природно богатство в Кресненското дефиле. Цялото управление на Борисов пък е белязано от опити за строежи и развиване на бизнес в защитени зони.", "date": "2019.06.17", "title": "Борисов увери генералния секретар на ООН, че държи на чистата природа"}
{"url": "https://www.dnevnik.bg/sviat/2019/06/17/3926550_sus_zelenski_nachelo_na_ukraina_sa_vuzmojni_novi/", "text": "Френският президент Еманюел Макрон обеща днес да подпомогне опитите на новия президент на Украйна Володимир Зеленски да постигне мир в източната част на страната си чрез преговори с Русия, предаде \"Асошиейтед прес\", цитирана от БТА. На срещата на двамата президенти в Париж Зеленски каза, че \"Европа няма да се чувства в безопасност, докато Русия се прави, че не съществува върховенство на закона\". Макрон отговорил, че ще продължи да работи за съживяването на преговорите в т.нар. нормандски формат, който включва Русия, Украйна, Франция и Германия. Френският президент призна, че през последните месеци в този формат не е бил постигнат особен напредък. \"Скоро може да има среща на върха в Париж в нормандския формат, който да отчете какво е постигнато досега\", цитира \"Франс прес\" думи на Макрон. Според него след идването на Зеленски на власт сега \"има нови елементи\" в процеса. Зеленски обяви, че негов приоритет е \"слагането на край на войната и връщането на анексираните украински територии\", което не може да бъде постигнато чрез военни средства. \"Единственият ключ към мира е дипломатическият и санкционният натиск, така че ви моля да го запазите\", каза той на Макрон. Разговорите на Зеленски в Париж бяха предшествани от негови срещи в Брюксел този месец с лидери на ЕС. На това негово първо пътуване в чужбина като президент той прикани Европа да засили натиска върху Русия, за да бъде сложен край на войната в Източна Украйна. Киев и западните му поддръжници обвиняват Русия, че вкарва войски и оръжия през границата, за да подпомага сепаратистите. Москва отрича тези твърдения въпреки наличието на доказателства за противното, припомня АФП. Франция като председател на Комитета на министрите в Съвета на Европа (СЕ) се стреми да предотврати излизането на Русия от организацията, защото това би било против интересите на руските граждани и \"на всички, които виждат в СЕ средство за защита на своите права\", каза Макрон, цитиран от ТАСС. На съвместната пресконференция Зеленски се изказа против връщането на руската делегация в Парламентарната асамблея на Съвета на Европа. \"Русия не е изпълнила нищо от това, което трябваше. За връщането на Русия в ПАСЕ не бяха направени никакви стъпки\", каза украинският президент. Заради подкрепата за сепаратистите в Източна Украйна и анексирането на Крим през април 2014 г. руската делегация в ПАСЕ бе лишена от право на глас, както и от правото нейни членове да участват в ръководните органи на асамблеята и в наблюдателски мисии за избори.", "date": "2019.06.17", "title": "Със Зеленски начело на Украйна са възможни нови преговори за мир, смята Макрон"}
{"url": "https://www.dnevnik.bg/razvlechenie/2019/06/17/3926554_vokalistut_na_megadeath_obiavi_che_ima_rak_na_gurloto/", "text": "Вокалистът на американската траш метал група Megadeаth Дейв Мъстейн обяви, че има рак на гърлото. Новината беше съобщена на \"Фейсбук\" страницата на бандата. Мъстейн казва, че вече е набелязан план за лечение, който според лекарите има 90% успеваемост. Като част от терапията, вокалистът и китарист трябва да спре участието в концерти. 57-годишният музикант посочва, че ще бъдат отменени повечето набелязани участия за тази година. Megadeath имаха планове за турне през лятото, с което да отбележат 35-години от създаването на групата. В обръщението си към феновете Дейв Мъстейн казва, че тазгодишното издание на фестивала Megacruise, насрочено за 13-18 октомври в Лос Анджелис ще се състои и Megadeath \"ще бъде част от него под някаква форма\". Музикантът посочва още, че заедно с колегите си е студиото, където работят по довършването на новия си албум Dystopia. До момента Megadeath имат 15 албума. Дейв Мъстейн и съпругата му Памела имат две деца, като 27-годишният им син Джъстин също е китарист, а дъщеря им Електра е кънтри певица.", "date": "2019.06.17", "title": "Вокалистът на Megadeath обяви, че има рак на гърлото"}
