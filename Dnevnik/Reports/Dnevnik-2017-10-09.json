{"url": "http://www.dnevnik.bg/sport/2017/10/09/3056689_islandiia_produlji_vuzhoda_si_i_e_na_svetovno_surbiia/", "text": "Драматичен развой предложи битката в групите D и I от световните квалификации в последните сблъсъци в тях. Сърбия и Исландия и гарантираха участието на световното първенство, докато Ирландия и Хърватия отиват на плейофите. В група I Исландия победи с 2:0 Косово и си гарантира първата позиция. С класирането си за световното първенство това официално е и най-малката страна по население, която участва на шампионат на планетата. Исландия има население от едва 332 хиляди души. Предишният рекорд за най-малка страна, която се класира на световно първенство беше поставен от Тринидад и Тобаго при участието през 2006 г. в Германия. Карибската държава имаше население от 1.3 млн. души по онова време. В Рейкявик точни за \"викингите\" бяха Гилфи Сигурдсон и Йонас Гудмундсон. Исландия завършва със седем победи, един равен и само две загуби. Тимът се класира на втори пореден голям форум, след като на Евро 2016 стигна до четвъртфиналите. Втори в групата завършва Хърватия. В директния спор за място на плейфоите \"шахматистите\" победиха с 2:0 Украйна като гост в Киев. Двата гола бяха дело на Андрей Крамарич, който се разписа в 62-ата и 70-ата минути. Сръбският тим спечели спечели трудно с 1:0 у дома срещу Грузия и за първи път от 2010 г. ще играе на шампионата на планетата. Единственото попадение на стадион \"Райко Митич\" отбеляза резервата Александър Прийович четвърт час преди края. Сърбите отправиха 17 удара към вратата, но мерникът постоянно им изневеряваше преди да падне заветния гол. Сърбите пропуснаха златен шанс при гостуването си на Австрия, когато загубиха миналия петък, но пред собствена публика, на препълнения стадион на \"Цървена звезда\" стигнаха до ценния успех. Роденият в Швейцария Прийович се оказа търсения жокер от Славолюб Муслин, след като влезе с идеята именно да се вкара гол. Той замени Адем Ляич в 61-ата минута и 13 по-късно се превърна в герой. Таранът вкара първия си гол за Сърбия, в едва петия си мач. Прийович избра да играе за Сърбия в началото на 2017 г., когато получи разрешение от ФИФА. Той имаше мачове за тима в юношеските формации, а след това представяше младежите на Швейцария. Второто място в групата си гарантира Ирландия, който спечели също с 1:0 битката с Уелс. Двубоят между два от най-яростните съперници от британската общност беше изпълнен с много интересни моменти, но и доста грубости. Уелсците, които бяха без голямата си звезда Гарет Бейл останаха рано и без Джо Алън, а това тотално срина играта им. Ирландия разчиташе на много компактна игра и малко грешки и се възползва по отличен начин от шансовете, които се откриха пред тима. Съставът на Мартин О'Нийл доказа, че е много корав далеч от дома и завърши квалификациите непобеден като гост. Ирландия има три победи и две равенства навън. В началото на втората част Джеймс Маклейн вкара след пас на Джеф Хендрик и по този начин прати ирландците на второто място. \"Много хора ни отписваха и не ни даваха шанс преди този мач, но ние доказахме, че ирландците сме корави хора и никога не се предаваме. Този гол със сигурност е един от най-важните в моята кариерта, в момента дори не си спомням как вкарах. Чувството е страхотно, а тази нощ със сигурност всички ще празнуваме\", каза след двубоя героят за Ирландия Маклейн. Ирландия не е участвала на световно първенство от 2002 г., когато стигна до осминафиналите. Преди това тимът има участия още през 1990 и 1994 г., а ако премина плейофите ще може да се класира за четвърти път. Победите на Хърватия и Ирландия пратиха двата тима на плейофите за сметка на Словакия, който остава с 12 точки и е девети в подреждането на вторите отбори. Шансовете на Словакия остават само на теория преди изиграването на мачовете от програмата във вторник. За да класира словашкият тим на плейофите трябва Гърция да не победи Гибралтар у дома, който до момента няма нито една точка в квалификациите. Останалите участници на плейофите са Италия, Дания, Швеция и Северна Ирландия. Гърция е почти сигурен, а Португалия има директен мач с Швейцария за първото място. Европейските шампиони са с 24 точки, а \"кръстоносците\" с три повече. В група G Испания записа деветата си победа, като Асиер Ияраменди отбеляза единствения гол при визитата на Израел. \"Ла Фурия\" завършва квалификациите на първо място и без нито една загуба, а освен това продължи традицията да бъде непобеден при новия селекционер Хулен Лопетеги. С оглед на сигурното класиране треньорът даде шанс на футболисти, които играят по-малко, а своя мач №100 за националния тим записа Серхио Бускетс. Халфът на \"Барселона\" е 12-ият играч, който стига до 100 или повече срещи за родината си. В другата среща Италия също спечели с 1:0 срещу Албания. Единственият гол вкара Антонио Кандрева.", "date": "2017.10.09", "title": "Исландия продължи възхода си и е на световно, Сърбия също се класира"}
{"url": "http://www.dnevnik.bg/sport/2017/10/09/3056549_ludogorec_e_v_top_10_v_evropa_po_izigrani_minuti_ot/", "text": "Българският футболен шампион \"Лудогорец\" е на десето място сред отборите, използващи най-много чужденци в Европа, показва анализ на Международния център за спортни изследвания (CIES Football Observatory). Данните сочат, че чуждестранните футболисти в състава на разградчани са играли 86.7% от времето в мачовете в Първа лига. Любопитно е че първите три места заемат клубове от Кипър. На върха е \"Аполон\" (Лимасол) с 98.9%, следван от \"Анортозис\" (95.3%) и АЕК (Ларнака) (91.5%). Сред първите 15 в класацията има още четири клуба от кипърското първенство. От водещите шампионати с най-дейно участие на чуждестранни футболисти е английският шампион \"Челси\". Лондончани са пети в класирането с 90.4%. Изследването се основава на данните от 31 държави в Европа, като за мерна единица е взет общият брой минути. Средно на континента чуждестранни футболисти са изиграли 41.6% от времето. Въпреки челните позиции на \"Лудогорец\" България е на 24-о място в класацията по държави с 30%. Начело е Кипър с 80.2%, а в дъното са Сърбия (15%) и Украйна (18.2%). Кой как променя състава си в Първа лига Анализът показва и кой клуб в Първа лига какви промени прави в състава си. Заради участието си в евротурнирите и дългата и равностойна скамейка \"Лудогорец\" е в челото по най-голямо разнообразие. По този показател за основа е взет процентът изиграни минути от 11-те футболисти, които най-често играят. Ясно се вижда, че съперниците на \"Лудогорец\" в борбата за първото място - ЦСКА и \"Левски\", разчитат почти изцяло на един състав и рядко правят промени. Начело в тази класация в Първа лига е \"Етър\" с 86.6%.", "date": "2017.10.09", "title": "\"Лудогорец\" е в топ 10 в Европа по изиграни минути от чужденците (инфографика)"}
{"url": "http://www.dnevnik.bg/sviat/2017/10/09/3056446_nato_zadeistva_mejdunarodnite_sili_v_rumuniia/", "text": "НАТО формално даде в понеделник началото на международната военна част, базирана в Румъния, която е отговорът на алианса на анексирането и милитаризирането на Крим от Москва и засиленото руско присъствие в Черно море. Решението бе взето през февруари като колективно действие в Югоизточна Европа, а началото съвпада със сесията на Парламентарната асамблея на НАТО в Букурещ. \"Ройтерс\" коментира по този повод: \"Румъния повече от година настоява за по-голямо военноморско присъствие на алианса в Черно море, докато съседна България е загрижена да не провокира Русия. Турция подкрепя само ограничено натовско подсилване, притеснена да не бъдат нарушени международните правила, ограничаващи мащаба на действията в Черно море. Анкара също така омаловажава размаха на руското милитаризиране на Крим, което според НАТО включва разполагане на зенитни ракети и оборудване за блокиране на комуникации.\" Три компонента Изнесеното присъствие на алианса има три компонента. Сухопътният е военна част приблизително с размера на бригада, т.е. около 3-4 хиляди души, разположена в Крайова, шестият по големина град на Румъния. Големината на западното и американското участие ще бъде по-скоро символична. България първоначално предложи да участва с до 400 души, които да тренират с партньорите съвместни действия. Румъния и Полша ще предоставят най-много свои военни, Италия и Португалия редовно ще тренират с частта в Крайова, а Германия също ще обяви подробности за своето участие. Морският компонент се състои в по-чести посещения на натовски кораби в пристанищата на България и Румъния, повече обучение, конвенционални маневри и готовност за реагиране на конкретни ситуации. Военновъздушната част също бе планирана по-скоро като символична, но бъдещето ѝ може да се окаже по-значимо, тъй като Лондон в демонстрация на ангажимента си към сигурността на Европа и след Брекзит обяви, че ще разположи през тази година 4 самолета \"Тайфун\" на базата \"Михаил Когълничану\". В момента изтребители от Канада патрулират в румънското небе, а италиански - в българското. Москва изгражда \"буферна зона\" Москва твърди, че всичко това е само потвърждение, че НАТО я обкръжава и заплашва стабилността в Източна Европа. На практика Русия е единствената черноморска страна, която не е свързана с НАТО - Турция, България и Румъния са членове, а Украйна и Грузия искат да се присъединят и имат програми са сътрудничество с алианса. В същото време Русия, изглежда, създава \"буферна зона\" с конфликта в Източна Украйна, откъсването с нейна помощ на проруските Абхазия и Южна Осетия от Грузия и продължаващото повече от четвърт век военно присъствие в Приднестровието - проруски район в Молдова. \"Целта ни е мир, а не война\", каза пред натовските паррламентаристи румънският президент Клаус Йоханис. \"Ние не сме заплаха за Русия. Но ни трябва диалог от силната позиция на отбрана и респектиране срещу евентуални агресивни действия.\" \"С това изпращаме сигнал за решителността на НАТО\", заяви в Букурещ и генералният сектретар Йенс Столтенберг, който по-късно в понеделник посети войските в Крайова. Той изтъкна, че алиансът вече разполага с 40-хилядна сила за бързо реагиране в случай на конфликт. Напоследък символичното присъствие на чуждестранни партньорски военни части в Източна Европа се коментира от НАТО като вариант на западната подкрепа за Западен Берлин през 50-те години. Тогава британски, френски и американски сили в обкръжения от комунистическата Източна Германия град гарантираха, че съветските войски няма да контролират цялата разделена столица. Генералният секретар на НАТО Йенс Столтенберг заяви още, че алиансът не иска \"нова студена война\" с Русия въпреки опасенията на страните членки във връзка със струпването на руски войски по границата с НАТО, предаде \"Асошиейтед прес\". \"Ние сме обезпокоени от... липсата на прозрачност (на Русия), когато става дума за военни учения\", посочи Столтенберг. Той спомена руско-беларуската операция през септември, включваща хиляди войници, танкове и самолети, която се състоя в Беларус, на източната граница на НАТО, и демонстрира бързината, с която руската армия може да струпа войски по западните си граници. Столтенберг обаче добави: \"Русия е наш съсед... ние не искаме да изолираме Русия. Не искаме нова студена война.\" Той каза, че 29-членният алианс е засилил въздушния патрул в Черно море \"в отговор на агресивните действия на Русия в Украйна\". След решението на НАТО от февруари вашингтонският Център за международни и стратегически изследвания коментира: \"Въпреки приемането в НАТО и ЕС България е смятана за по-скромен играч в отбраната, защото военният ѝ потенциал се сви драматично през 90-те години, отделя едва 1.2% от БВП за отбрана и политическият ѝ елит запази близки политически и бизнес връзки с Русия. Поради това не е изненадващо, че има спорове за санкциите на ЕС срещу Русия, както и политически трудности, когато САЩ или НАТО търсят подкрепа да действия, които се възприемат като антируски. Въпреки нежеланието на София да играе водеща роля в подсилването на натовското присъствие в Черно море, България предложи да участва със стотици свои военни.\"", "date": "2017.10.09", "title": "НАТО задейства международните сили в Румъния"}
{"url": "http://www.dnevnik.bg/politika/2017/10/09/3056584_dsb_suvetva_borisov_da_poiska_vot_na_doverie/", "text": "Премиерът Борисов и правителството би трябвало да поискат вот на доверие в парламента, защото напрежението и скандалите са резултат на вътрешни дрязги и противоречия в коалицията. Това каза председателят на ДСБ Атанас Атанасов. Според него вот на доверие ще е най-разумният отговор от страна на Борисов на скандалите, които тресат управляващата партия и коалицията от НДК, \"Суджукгейт\", \"Кумгейт\", \"Медиагейт\", оръжейните заводи и  провалянето на заседанието на Консултативния съвет  за национална сигурност при президента. Атанасов смята, че няма друг механизъм освен вот на доверие и избори, по който може да се провери доверието към правителството. Атанасов нарече липсата на кворум смешна причина, тъй като КСНС е консултативен орган и не взима решения с гласуване. \"Имаме на практика политическа криза в страната. За да има ефективна борба с корупцията, трябва да има политическа воля\", каза Атанасов. Властите са разделени на книга, но властта в България е единна и е на олигархията на Борисов според Атанасов. Радан Кънев смята, че е погрешно да се разсъждава, че запазването на правителството по време на председателството е национално предимство. \"Ако управлението продължи по същия начин с лавина от ежедневни корупционни скандали, можем да очакваме, че председателството ще навреди на международния имидж на България\", каза Кънев.", "date": "2017.10.09", "title": "ДСБ съветва Борисов да поиска вот на доверие"}
{"url": "http://www.dnevnik.bg/bulgaria/2017/10/09/3056600_kanal_3_spria_predavane_na_anton_todorov_skat/", "text": "Близката до депутата от ДПС Делян Пеевски телевизия \"Канал 3\" спря днешното предаване на  подалия по-рано днес оставка депутат  от ГЕРБ Антон Тодоров. Програмният директор на канала Ива Стоянова съобщи, че днешното предаване на Тодоров е свалено \"не, за да осъдим Антон Тодоров, който вече се извини за неуместния си коментар в студиото на сутрешния блок на Нова телевизия, а за да подкрепим колегите си\". В същото време тя изтъкна, че \"предаването на Антон Тодоров бе най-гледано в програмата на телевизията ни за изминалата седмица, за което благодарим и на него, и на вас зрителите\". Въпреки това екипът на телевизията се отказал да гони високия рейтинг, за да защити силата на журналистиката - да задава въпроси и да получава отговори. Междувременно екипът на телевизия \"Скат\", чийто доскорошен управител е сегашният вицепремиер Валери Симеонов, в декларация се обяви в негова защита. Според текста, разпратен до медиите, срещу Симеонов се води \"масирана и очевидно добре координирана клеветническа кампания\" ,  а интервюто му пред Нова телевизия е само повод, избран от организаторите й. Депутатът и вицепремиерът си навлякоха обществено недоволство след като в две последователни интервюта в сутрешния блок на Нова телевизия в петък  отправиха заплахи  към водещия Виктор Николаев.", "date": "2017.10.09", "title": "\"Канал 3\" спря предаване на Антон Тодоров, \"Скат\" благодари на Валери Симеонов"}
{"url": "http://www.dnevnik.bg/sviat/2017/10/09/3056614_vodeshtiiat_kandidat_za_premier_na_chehiia_e_obvinen_v/", "text": "Андрей Бабиш, най-богатият човек в Чехия, основател и лидер на най-популярната в момента партия и водещ кандидат да стане премиер на страната след парламентарните избори по-късно този месец, бе обвинен в измама, свързана с 2 милиона евро субсидии от еврофондовете. Случаят е от преди 10 години, а той отрича да е извършил престъпление и съобщи, че веднага е обжалвал. Според него цялата история е заговор на съперниците му да не го допуснат до властта и да скъса корупционните връзки между сегашните политици и бизнеса. През автуст полицията поиска от парламента и на 6 септември той отмени имунитета на Бабиш, лидер на движението ANO и на заместника му в партията Ярослав Фалтинек, Фалтинек е бивш изпълнителен директор в една от компаниите му, също е обвинен в измама и отрича да извършил престъпление. Обвинението твърди, че милиардерът Бабиш е прикрил, че е собственик на земеделски и конферентен център Capi hnizdo (Щъркелово гнездо), за да може да кандидатства за субсидия, предназначена за дребния бизнес. Групата му \"Агроферт\" е най-големият частен работодател в Чехия. Бабиш твърди, че центърът бил собственост на членове на семейството му и едва по-късно бил включен в групата. На 20-21 октомври са насрочени парламентарните избори в Чехия и почти сигурно ANO ще победи убедително. Допитване на агенция STEM/Mark, публикувано на 6 октомври, показа, че партията води с почти 28%, следвана от комунистите и управляващите социалдеморати с под 12% и консервативната Гражданска демократическа партия със 7.5%. Като депутат в новия парламент, Бабиш отново ще има имунитет и ще трябва отново да бъде гласувано искането за снемането му, за да продължи процеса. ANO ще бъде най-голямата парламентарна партия, но няма да контролира мнозинството, а няколко потенциални коалиционни партньори вече заявиха, че няма да участват, ако Бабиш е бъдещият премиер, обект на разследване.", "date": "2017.10.09", "title": "Водещият кандидат за премиер на Чехия е обвинен в измама с евросубсидии"}
{"url": "http://www.dnevnik.bg/bulgaria/2017/10/09/3056620_prezidentut_naloji_veto_na_promeni_v_zakona_za/", "text": "Президентът Румен Радев връща за ново обсъждане в Народното събрание разпоредби от Закона за изменение и допълнение на Закона за отбраната и въоръжените сили на Република България, приет от 44-то Народното събрание на 27 септември 2017 г., съобщи прессекретариатът на държавния глава. Измененията бяха предложени от депутати от управляващото мнозинство. Президентът възразява срещу текста, с който се въвеждат нови, завишени изисквания за заемане на длъжността \"постоянен секретар на отбраната\" като най-висш държавен служител в Министерството на отбраната. Държавният глава е на мнение, че новата редакция няма да преодолее съществуващите неясноти и непълноти в действащата законова уредба и създава условия за дискриминация спрямо редица категории лица. Новите изисквания не са гаранция за по-висок професионализъм. Друг оспорен от президента текст е разпоредбата, според която удостоените с висше военно звание офицери се представят в Комисията по отбрана на Народното събрание от министъра на отбраната или определен от него заместник-министър. По този начин законодателят създава нова фаза в процедурата за удостояване с висши военни звания, която се развива пред помощен орган на Народното събрание с участието на министъра на отбраната или определен от него заместник-министър. Това според върховния главнокомандващ не намира опора в Конституцията и нарушава баланса между органите за ръководство на отбраната. Съгласно чл. 100, ал. 2 от Основния закон удостояването с висши военни звания е правомощие на президента, упражнявано по предложение на Министерския съвет, напомня държавният глава. Това е споделената компетентност между правомощията на президента като върховен главнокомандващ и функциите на правителството по общо ръководство на Въоръжените сили, посочва Румен Радев в мотивите си. Тя е израз на взаимодействието между два конституционно определени органа на държавата с оглед изключително значимите публични функции, осъществявани от висшия команден състав на Въоръжените сили, продължава той. Представянето пред Комисията по отбрана, след като е изпълнен фактическият състав на удостояването с висше военно звание, създава усещането, че е самоцелно и единствено провокирано от факта на издадения указ. Освен това законът не дава отговор на въпроса дали при всяко удостояване с висше офицерско звание на един и същи офицер следва да се прави такова представяне, напомня президентът. Той предупреждава, че това може да доведе до практическото обезсмисляне на разпоредбата, ако е необходимо отново да се представят вече представени лица. Тази неясна разпоредба, в която трудно се разпознава вложеният смисъл, не допринася за утвърждаването на правовата държава. Същевременно тя крие риск от политизиране на висшия команден състав на Въоръжените сили, смята президентът.", "date": "2017.10.09", "title": "Президентът наложи вето на промени в закона за отбраната, трудно се намирал смисълът"}
{"url": "http://www.dnevnik.bg/biznes/2017/10/09/3056629_ochakvano_kapsh_vze_poruchkata_za_tol_sistemata/", "text": "Очаквано консорциумът \"Капш трафик солюшънс\" с водещ партньор австрийската Kapsch е определен за изпълнител на обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа. Това се разбира от съобщение на агенция \"Пътна инфраструктура\". Консорциумът получи най-висока техническа оценка, а при отварянето на офертите се оказа, че предлага и 25% по-ниска цена от прогнозната и значително по-ниска от единствения си конкурент \"Тол България\". Председателят на управителния съвет на агенция \"Пътна инфраструктура\" Дончо Атанасов подписа решението за класиране на участниците в процедурата и определянето на изпълнител на обществената поръчка. Срокът за изпълнение на обществената поръчка е 19 месеца.", "date": "2017.10.09", "title": "Очаквано \"Капш\" взе поръчката за тол системата"}
{"url": "http://www.dnevnik.bg/sport/2017/10/09/3056628_marsel_hirsher_niama_da_se_zavurne_za_starta_na_sezona/", "text": "Носителят на Големия кристален глобус Марсел Хиршер няма да успее да се възстанови навреме за старта на сезона в алпийските ски. Това обяви самият той, като разкри че физически вече се чувства по-добре и скоро трябва да започне тренировки. Хиршер  счупи глезена си на тренировка на 17 август , след като падна на глетчера Мьолталер. Тогава австриецът допусна грешка при една от вратите на подредения слалом и беше откаран с хеликоптер в Университетската болница в Залцбург. \"Възстановяването ми върви добре и се чувствам по-добре, като минаха почти два месеца. Но няма как да карам в Зьолден за съжаление. Искам да използвам времето за повече тренировки, за да съм конкурентен на останалите\", обяви Хиршер. Кампанията в алпийските ски за 2017-18 ще бъде открита традиционно с гигантски слалом в Зьолден, като стартът е на 29 октомври. От тази седмица състезателите могат да използват глетчера Ретенбах за тренировки и да се готвят за старта на сезона. \"До 10 дни и аз ще мога да тренирам там, засега работя много във фитнеса\", добави Хиршер. Голямата цел за новия сезон пред Хиршер е злато на  Олимпийските игри в Пьончан . В кариерата си скиор №1 няма единствено злато на олимпиийски игри, като има шест световни титли на световните първенства. Той обаче иска да запише максимално много стартове за Световната купа, за да влезе във върхова форма. \"Реалистичната прогноза е да карам в слалома в Леви на 12 ноември. Но само, ако всичко върви нормално, няма да рискувам излишно. На този етап тренировките ще са огромно изпитание за мен\", добави Хиршер. Австриецът, който през март навърши 28 години е абсолютен хегемон в алпийските ски от 2012 г. насам. Той спечели шест поредни пъти Големия кристален глобус, а по четири пъти триумфира с малките глобуси в слалома и гигантския слалом. И докато скиорът се възстановява, неговият екип и в частност баща му Фердинанд вече работят усилено за новия сезон. Бившият състезател тества новите ски, с които ще се кара в гигантския слалом от този сезон. Радиусът на ските е намален от 35 на 30 метра, а минималната дължина остава 193 см.", "date": "2017.10.09", "title": "Марсел Хиршер няма да се завърне за старта на сезона в алпийските ски"}
{"url": "http://www.dnevnik.bg/sport/2017/10/09/3056637_svetovnata_titla_e_goliamata_cel_na_valverde_za_2018_g/", "text": "Испанският ветеран Алехандро Валверде се цели към победно завръщане на шосето след тежката контузия, която претърпа на \"Тур дьо Франс\". Колоездачът на \"Мовистар\" не се е състезавал след  счупването на капачката  в бягането по часовник в първия етап от тазгодишното състезание, но вече обяви целите си за 2018 г. Валверде, който е на 37 години вече кара велосипед и разкри, че дори е искал да участва в едно от последните състезания за сезона Милано – Торино. \"Много съм нетърпелив и дори питах Еузебио (шефът на \"Мовистар\" Унсуе – бел. ред.) да участвам в Милано – Торино. В момента на седмица правя по около 700 км и хората, които ме познават отдавна и карат всеки ден с мен смятат, че съм на добро ниво. Но искам да го докажа в състезание\", каза Валверде в интервю за \"Ел Паис\". Испанецът обясни, че голямата му цел за 2018 г. ще бъде  световната титла . Затова той е готов да пропусне Тура догодина. \"Никога не можеш да отпишеш нещо, но ние имаме  Ланда  и Найро, което може да ми позволи да пропусна Тура. Аз искам да карам в Джирото, \"Вуелта\" и световното първенство. Догодина маршрутът в Австрия ще бъде труден, много труден\", каза ветеранът. Сериозна цел за него остават и пролетните класики, които винаги са акцент за Валверде. Той се цели в шеста титла на \"Флеш Валон\" и пета на \"Лиеж – Бастон – Лиеж\" като спечели и двете през 2017 г. Преди това Валверде направи забележителна пролетна кампания с титли в \"Рута дел Сол\" (Обиколка на Андалусия), Обиколка на Каталуня и Обиколка на Баския. Световното първенство през 2018 г. ще бъде за състезатели, които са силни катерачи, след като ще включва общо 4000 метра разлики във височините, което се случва рядко. \"Ако Еузебио ми каже, че аз решавам календарата си веднага избирам Арденските класики, Джирото и \"Вуелта\", както и световното. Имам шест медала от световни първенства, но нито един златен, а няма да имам мнгоо по-добри шансове от този в Инсбрук. Разбира се всичко зависи и от това как се възстановява коляното ми\", обясни още Валверде.", "date": "2017.10.09", "title": "Световната титла е голямата цел на Валверде за 2018 г."}
{"url": "http://www.dnevnik.bg/sviat/2017/10/09/3056638_norvegiia_ili_nishto_es_se_gotvi_za_proval_na/", "text": "Докато британското правителство се разяжда от вътрешни борби, европейците започват тиха подготовка за евентуален провал на преговорите за Брекзит, при който Великобритания може да изхвърчи от Европейския съюз след 18 месеца, без да е постигнала сделка. Мей заплаши преди време, че е  по-добре да няма споразумение , отколкото да сключи лошо такова за страната си, но колегите ѝ от ЕС все още гледат на този сценарий като на най-малко вероятния, понеже според тях той ще навреди много повече на острова, отколкото на континента. След неувереността, която струеше от конгреса на партията ѝ миналата седмица, преди важните срещи в Брюксел през следващите две седмици, дипломати и официални лица в европейската столица и в големите държави членки казват, че започват да се готвят целенасочено за непредвидена ситуация, при която отношенията ЕС-Великобритания изпадат в правен вакуум през март 2019 година. Те призовават компаниите да направят същото. Представители на германските власти казват, че през последните месеци изразходват точно толкова енергия да измислят как да се справят с такъв развой на събитията, колкото се готвят и за  уреждане на Брекзит  чрез споразумение. Съюзът на германските индустриалци призова в четвъртък фирмите в най-развитата икономически страна в ЕС, че би било \"наивно\" да не се подготвят за \"много твърдо излизане\". Подобно на Мей, която в петък отхвърли призивите на някои депутати за оставка, главният преговарящ на ЕС  Мишел Барние  казва, че целта му е излизането на страната от блока да стане организирано. Барние обаче предупреди нееднократно, че му е даден мандат от евролидерите да помогне за подготовката при евентуален неуспех, и редовно призовава бизнеса да се подсигури за възможно най-лошия развой на събитията. \"Искаме да сме готови за всякакъв сценарий, включително за такъв без сделка\", каза Барние пред представители на предприемачите и работниците, след като преговорите започнаха през юли. Със сделка или не, това е \"основополагащ въпрос\", каза той, след като през август не бе постигнат особен напредък. \"Това чувство се засилва, категорично\", каза високопоставен представител на ЕС по повод притесненията, че преговорите може да се провалят, не защото Великобритания вижда в това икономически ползи, както е казвала Мей, а защото  британската вътрешна политика  може да изпадне в задънена улица, което от своя страна е възможно да предизвика изпускане на разумния краен срок за сключване на договор за излизането от ЕС. Според мнозина говоренето за провал на преговорите е част от блъфирането и контраблъфирането в преговорния процес. Проблемите в правителството на Мей обаче са признак според мнозина от другата страна на Ламанша, че страната е толкова разделена, че може да се окаже неспособна да постигне сделка. \"Необходимо е да имате предвид, че това не е рационален процес\", каза гореспоменатият представител на ЕС, повтаряйки всеобщо мнение, че  гласуването за Брекзит  поначало не бе икономически обосновано. \"Така че не е изключено те отново да не се съобразят с това какво е нужно от икономическа гледна точка и да се окажем на ръба на политически провал\". Планове за непредвиден развой  Хора, близки до преговорния екип на Барние, привлякоха миналия месец вниманието върху нов законодателен акт, предназначен да защити пазара на въглища в ЕС от хаотично излизане на Великобритания и действия, които да накарат клиринговите къщи, работещи с деноминирани в евро ценни книжа, да се преместят от Лондон на континента. Това са примери за плановете на Брюксел за действие при непредвиден развой на преговорите за Брекзит. \"Това е безотговорен подход. И колкото повече продължава по този начин, толкова повече подобни стъпки ще виждаме\", каза източник от ЕС във връзка с липсата на отчетлив напредък в преговорите. Друго високопоставено длъжностно лице заяви: \"Имаме пълни основания да се притесняваме и европейската промишленост трябва да гледа на това по-сериозно\". Британският министър за Брекзит Дейвид Дейвис ще се върне в Брюксел тази седмица за пети кръг от преговорите с Барние. Но представителите на ЕС нямат почти никакви очаквания за пробив по ключовите въпроси по развода; напредък, който ще позволи на евролидерите да си уговорят среща с Мей следващата седмица и ще ги склони да започнат да обсъждат бъдещо споразумение за свободна търговия. Освен неяснотата как ще функционира новата граница на ЕС с Ирландия и разногласията за правата на емигрантите след Брекзит, въобще няма изгледи да бъде решен скоро спорът за десетки милиарди евро, които Брюксел твърди, че Великобритания трябва да плати на тръгване. Високопоставен дипломат от страна, която Великобритания принципно смята за свой съюзник по въпросите на ЕС, нарече \"невъобразима арогантност\" предложението на британците да платят само 20 милиарда евро като \"сметка за Брекзит\", която по оценки на ЕС възлиза може би на 60 милиарда евро. Според него Мей трябва да укроти хардлайнерите в правителството си, които отказват да платят такава сума. Малцина от партньорите на Великобритания в преговорите виждат някаква полза от това министър-председателят да бъде сменен сега. Това ще отнеме още време, каквото никоя от страните няма, тъй като шансовете Лондон или Брюксел да се съгласят да удължат крайния срок за Брекзит изглеждат ограничени. \"С Борис Джонсън на премиерския пост, преговорите щяха да бъдат по-лесни\", смята дипломат от ЕС. Британският външен министър разкритикува инициативата на Мей за сделка, при която Великобритания да остане обвързана с някои от правилата на ЕС поне през преходен период. \"Можехме да си спестим цялото това анализиране, понеже той щеше да запрати преговорите право в пропастта\", каза дипломатът. За мнозина вариантът за изпадане в правен вакуум е малко вероятен. Въпреки че британски министри говорят за сделка, при която Великобритания няма да спазва правилата на ЕС и едновременно с това ще запази достъпа си до пазара, европейски официални лица предупреждават, че времето на Лондон изтича и ще е трудно да се намери друго решение, освен нещо подобно на статута на Норвегия. Тя е част от европейския пазар и приема правилата на ЕС, без да има право на глас по тях. \"Много скоро ще бъде Норвегия или нищо\", каза един от тях. / БТА", "date": "2017.10.09", "title": "Норвегия или нищо: ЕС се готви за провал на преговорите за Брекзит"}
{"url": "http://www.dnevnik.bg/bulgaria/2017/10/09/3056641_zapochva_remont_na_putia_prez_vladaiskiia_prohod/", "text": "От утре - 10 октомври, започва ремонт на участък от път I-1 (Е-79) София - Перник, през прохода Владая, съобщи агенция \"Пътна инфраструктура\". Без спиране на движението ще се работи в отсечката от \"Черния кос\" до паметника на Войнишкото въстание. Трафикът ще се регулира със светофарна уредба. Превозните средства ще преминават в платното, в което в момента не се извършват ремонтни дейности. Ремонтните дейности няма да се идзвършват в съботните и неделните дни. За аварийното обезопасяване на скатове по магистрала \"Люлин\" до 10 ноември е ограничено движението в посока Благоевград в участъка след тунел \"Мало Бучино\". Това е отсечката от км 5+412 до км 11+570 на автомагистралата. Движението се осъществява двупосочно в платното в посока София.", "date": "2017.10.09", "title": "Започва ремонт на пътя през Владайския проход"}
{"url": "http://www.dnevnik.bg/sviat/2017/10/09/3056645_turciia_vuvede_novi_ogranicheniia_za_vnosa_na_hrani_ot/", "text": "Броени дни след посещението на президента Владимир Путин в Анкара за петата среща през тази година с колегата му Реджеп Тайип Ердоган, Турция усложни вноса в страната на руски земеделски продукти. На разговорите в Турция така и не би постигнато съгласие за отмяна на руското ембарго срещу турски зеленчуци и плодове и днешното решение се възприема като отговор на това. Агенция \"Блумбърг\" и руският делови всекидтневник \"Ведомости\" съобщиха, че са загентати руският износ на пшеница, царевица, небелен ориз, грах и слънчогледово масло. Новината е потвърдена от бизнес средите и от представител на министерството на селското стопанство в Москва. Тя съвпада и с очакваната поредна рекордна година в добива на зърно в Русия. Новите правила влизат в села незабавно и според \"Блумбърг\" не засягат вече натоварена за експорт към Турция стока. Съгласно тях руският износител трябва да има удостоверение от турско консулство в Русия с банкова сметка, което да предостави на митницата. Крайният продавач на руската продукция представя това удостоверение на турския вносител.", "date": "2017.10.09", "title": "Турция въведе нови ограничения за вноса на храни от Русия"}
{"url": "http://www.dnevnik.bg/sviat/2017/10/09/3056649_kmetut_na_barselona_prizova_rahoi_i_puchdemon_da/", "text": "По-малко от 24 часа преди лидерът на Каталуня да произнесе реч, в която се очаква да заеме ясна позиция по предвожданата от него кампания за обявяване на независимост от Испания, кметът на Барселона се дистанцира от радикалната му позиция. В специално изявление Ада Кола каза, че \"резултат 1:0 не е достатъчно одобрение за независимост на Каталуня\". Тя призова премиерите - на Испания Мариано Рахой и на Каталуня Карлес Пучдемон - \"да излязат от окопите и да отворят вратата за диалог\". \"Не вземайте решение, което ще взриви възможността да има пространство за диалог и действате храднокръвно и отговорно\", каза още Колау. Ако Пучдемон обяви утре независимост, подкрепен от парламента в Барселона, Рахой получава пълно основание да задейства процедура по чл. 155 от Конституцията, с която до края на седмицата Мадрид може да отнеме автономията на Каталуня и цялата администрация да мине на централно подчинение.", "date": "2017.10.09", "title": "Кметът на Барселона призова Рахой и Пучдемон \"да излязат от окопите\""}
{"url": "http://www.dnevnik.bg/sport/2017/10/09/3056653_frans_futbol_obiavi_nominiranite_za_zlatnata_topka/", "text": "Франс футбол\" обяви имената на 30-те футболисти, които са номинирани за \"Златната топка\" за 2017 г. Логично първите трима от последната анкета Кристиано Роналдо, Лионел Меси и Антоан Гризман са номинирани и за 2017 г. Преди година  Роналдо спечели своята четвърта \"Златна топка\" , като събра 745 точки срещу 316 за Меси и 198 за нападателя на \"Атлетико\" (Мадрид). Португалецът изпраща нова успешна година, в която спечели Шампионската лига за втори пореден път с \"Реал\" (Мадрид), титлата в Испания, Суперкупата на Европа и Суперкупата на Испания. Това е 14-a поредна година, в която португалецът е номиниран сред най-добрите играчи в света. През 2004 г., когато беше едва на 21, той дебютира с 12-о място след Евро 2004, когато Португалия игра финал, а през 2008 г. спечели отличието за първи път. От тогава Роналдо е бил извън челните трима само един път – през 2010 г. Европейският клубен шампион  има още шестима представители - Лука Модрич, Марсело, Серхио Рамос, Тони Кроос, Иско и Карим Бензема. Финалистът в Шампионската лига и шампион на Италия \"Ювентус\" е представен от Джанлуиджи Буфон, Пауло Дибала и продадения на \"Милан\" Леонардо Бонучи. За Меси това е 12-а номинация за \"Златната топка\". През 2006 г. той беше 20-и, а от 2007 г. насам е неизменно в тройката. Аржентинецът спечели отличието рекордните пет пъти (2009, 2010, 2011, 2012 и 2015 г.). От настоящите съотборници на Меси в \"Барселона\" номинация получи само Луис Суарес. Уругваецът завърши на второ място зад Меси в Ла Лига с 29 гола и общо 37 за сезона във всички турнири. В класацията представители имат общо 16 клуба. Висшата лига е с пет клуба (\"Челси\", \"Тотнъм\", \"Ливърпул\", \"Манчестър сити\", \"Манчестър юнайтед\"), Серия А - четири (\"Ювентус\", \"Наполи\", \"Рома\" и \"Милан\"), Ла Лига – три (\"Реал\", \"Барселона\" и \"Атлетико\"), Бундеслигата – два (\"Байерн\" и \"Борусия\" Дортмунд) и Лига 1 – два (ПСЖ и \"Монако\"). В списъка попада само един футболист на \"Манчестър юнайтед\". \"Червените дяволи\", които спечелиха три купи през сезона, са представени от Давид де Хеа. Липсва обаче доскорошният най-скъп играч на планетата Пол Погба. Малко след обявяването на имената на номинираните, от \"Франс футбол\" мотивираха с кратки обяснения защо от класацията да отсъстват футболисти като Серхио Агуеро, Дани Алвеш, Анхел ди Мария, Андрес Иниеста, Златан Ибрахимович, Мануел Нойер, Гонсало Игуаин и Алексис Санчес. Английският шампион \"Челси\" има двама представители – Еден Азар и Нголо Канте, който получи наградата за играч на сезона във Висшата лига. Още четирима играчи от Премиършип са сред номинираните – Кевин Де Бройне от \"Манчестър сити\", Хари Кейн от \"Тотнъм\" и футболистите на \"Ливърпул\" Садио Мане и Филипе Коутиньо. Сенегалецът не е единственият представител на Африка, като номинация получи и Пиер-Емерик Обамеянг. Двамата се класираха съответни трети и втори в класацията за Играч на Африка през миналата година след Рияд Марез. Бундеслигата има още двама представители освен Обамеянг от \"Борусия\", това са Роберт Левандовски и Матс Хумелс от \"Байерн\".", "date": "2017.10.09", "title": "\"Франс футбол\" обяви номинираните за \"Златната топка\", Роналдо с рекорд"}
{"url": "http://www.dnevnik.bg/sviat/2017/10/09/3056655_merkel_zapochva_pregovori_za_koaliciia_na_18_oktomvri/", "text": "Германският канцлер Ангела Меркел съобщи днес, че преговорите за сформиране на коалиционно правителство ще започнат на 18 октомври, предадоха световните агенции, цитирани от БТА. След като пред журналисти в Берлин обяви, че е обединила позициите на партията си Християндемократически съюз (ХДС) и тези на традиционния баварски съюзник - Християнсоциалния съюз (ХСС), Меркел каза, че ХДС и ХСС ще поканят на 18 октомври първо либералите от Свободната демократическа партия, а после и Зелените. След това, на 20 октомври, ще се състоят проучвателни дискусии с всички партньори. Очаква се преговорите да бъдат трудни заради разногласията между консерватори, либерали и Зелени, особено по крайно чувствителния въпрос за бежанците, отбелязва Франс прес. След една разочароваща победа на парламентарните избори на 24 септември и историческия пробив на крайната десница Ангела Меркел направи сериозна отстъпка пред най-консервативната част от политическото си семейство - ХСС, като се съгласи с въвеждането на квоти за приемане на не повече от 200 000 кандидати за убежище в страната годишно. Макар да не става въпрос за твърд таван, водачът на ХСС Хорст Зеехофер днес изрази задоволство от договарянето. Преговорите, които се очаква да траят месеци, ще започнат след регионалните избори в провинция Долна Саксония на 15 октомври. Тези избори са рисковани за ХДС, която отначало водеше в социологическите проучвания, но сега е в изравнени позиции със съперника си - социалдемократите (ГСДП). Отслабена от най-лошото представяне на партията си на парламентарни избори от 1949 г. насам (32.9%), Меркел има тежката задача да обедини консерваторите, Зелените и либералите в управляващо мнозинство. Постигнатият от канцлера компромис между консерваторите за миграцията беше посрещнат с резерви от Зелените. \"Това може да е позицията на ХДС/ ХСС, но няма да бъде позиция на едно бъдещо правителство\", каза тази сутрин съпредседателят на екологичната формация Джем Йоздемир. Любопитен съм да видя как ще се опитат да ни убедят, допълни той. Според водача на парламентарната група на Зелените Катрин Гьоринг-Екарт споразумението между ХДС и ХСС е формален компромис, за да изглеждат единни пред Зелените и либералите. Заместник-председателят на Свободната демократическа партия Мари-Агнес Щрак-Цимерман подходи предпазливо, като изрази задоволство, че консерваторите най-сетне разговарят помежду си, а наред с това определи постигнатия от тях компромис като \"първа база преди същинските преговори за правителство\". Тя подчерта също, че правото на убежище трябва да се прилага според принципите на правовата държава, които забраняват всякакво изкуствено определяне на прагове. Освен по въпроса за мигрантите, консерваторите, Зелените и либералите имат разминавания и в доста други области като реформирането на Европейския съюз, енергийния преход, държавните финанси или промените в стратегическия автомобилен отрасъл, изпаднал в криза след шумния скандал с вредните емисии. Всички страни обаче се ангажираха да подходят конструктивно към преговорите за коалиционно правителство. От първите избори през 1949 г. в следвоенна Германия партията победител винаги е успявала да състави правителство, припомня БТА.", "date": "2017.10.09", "title": "Меркел започва преговори за коалиция на 18 октомври"}
{"url": "http://www.dnevnik.bg/politika/2017/10/09/3055266_konsultativniiat_suvet_za_nacionalna_sigurnost_shte/", "text": "Президентът Румен Радев свиква днес заседание на Консултативния съвет за национална сигурност. Темата е \"Необходими законодателни мерки за противодействие на корупцията\". Борбата с корупцията е една от основните теми на новия политически сезон, в който парламентът трябва да приеме закон за създаване на антикорупционен орган.  ГЕРБ предлага неговият председател да се избира от Народното събрание, а БСП - от президента . Това ще бъде първата среща на Радев с премиера Бойко Борисов след едноседмични атаки между ГЕРБ и президента. Миналият понеделник държавният глава обяви, че  ГЕРБ води война с него и \"щом я иска, ще я получи\" , а Борисов даде да се разбере, че няма проблем с президента, тъй като  цигулките им свирели в една тоналност . В същото време обаче  ГЕРБ индиректно обвини Радев в корупция при избора на изтребител , който страната ни да закупи, а  БСП видя в атаките срещу президента опит да се разчисти пътя на Борисов към \"Дондуков\" 2 .", "date": "2017.10.09", "title": "Консултативният съвет за национална сигурност ще обсъди мерки за противодействие на корупцията"}
{"url": "http://www.dnevnik.bg/politika/2017/10/09/3055861_i_bsp_se_otkaza_ot_anonimnite_signali_za_korupciia/", "text": "Сигналите за корупция срещу хора на висши публични длъжности задължително трябва да съдържат три имена и подпис на подателя. Анонимни сигнали не се разглеждат и регистрират. Това е записано в проекта за антикорупционен закон на БСП, който вече е внесен в парламента и качен на сайта му. В първоначалния му вариант нямаше изрична забрана за анонимни сигнали. В него беше записано само, че когато сигналът е персонализиран с три имена и други данни, антикорупционният орган е длъжен да информира подателя му за предприетите по сигнала действия. Партията на Корнелия Нинова обаче обсъди първоначалния вариант на проекта с представители на съдебната власт и неправителствения сектор като депутатите от левицата се срещнаха с главния прокурор Сотир Цацаров, председателя на Върховния административен съд Георги Колев, президента Румен Радев и най-голямата магистратска организация - Съюза на съдиите. Промените са дошли след консултация с експертите. Антикорупционният орган ще може да се самосезира по публикации в медиите. Същото бе предвидено и в работния вариант на проекта. За разлика от БСП в проекта на ГЕРБ за борба с корупцията, който вече бе подкрепен от кабинета, още от началото бяха изключени анонимните сигнали. Те станаха основна причина за спорове и в крайна сметка за неприемането на нормативния акт, известен като закона на Меглена Кунева, в предишния кабинет на Бойко Борисов. Аргументът срещу неподписаните сигнали бе, че вместо да се бори в корупцията, специализираната институция ще стане \"политическа бухалка\". Аргументът за анонимните сигнали бе, че те са важна възможност за противодействие на корупцията, особено в по-малките населени места. Освен тази основна промяна от БСП са направили и няколко козметични изменения. По-подробно е уредена процедурата по избор на директор на службата и негови заместници. Той ще се назначава от президента, на което от левицата държат много като гаранция за неговата независимост. В проекта на ГЕРБ шефът на антикорупционния орган ще се избира от парламента. Променено е и името на законопроекта от Закон за специална агенция \"Антикорупция\" в Закон за противодействие на корупцията сред лица, заемащи висши публични длъжности. Досегашния статут на антикорупционния орган - специална агенция \"Антикорупция\" е заменен с национална служба. Леки промени има и в списъка на длъжностите, които се приемат за висши държавни длъжностни като са премахнати офицерите от висшия команден състав на въоръжените сили съгласно Закона за отбраната и въоръжените сили на България, но са добавени членовете на самата антикорупционна служба, Комисията за предотвратяване и установяване конфликт на интереси и Комисията за отнемане на незаконно придобито имущество. В новия вариант на закона от функциите на антикорупционния орган е махнато наблюдението, разкриването и пресичането на . Въведена е нова глава за отчетност и контрол на директора на службата, който ще трябва да предоставя еднаква по обем и съдържание информация на президента, председателя на Народното събрание и премиера. Парламентарен контрол на службата ще се осъществява от постоянна комисия. До 31 март директорът на службата ще представя годишен доклад. Очаква се новият закон за борба с корупцията да бъде приет бързо, за да бъде включен в годишния мониторингов доклад на ЕК. Тази година той ще бъде оповестен в края на тази година, вместо в началото на следващата, заради предстоящото председателство на България на ЕС.", "date": "2017.10.09", "title": "И БСП се отказа от анонимните сигнали за корупция"}
{"url": "http://www.dnevnik.bg/detski_dnevnik/2017/10/09/3046370_tehnologiite_moiat_priiatel/", "text": "Дигиталните технологии и интернет са неизменна част от ежедневието на децата ни днес. Те предоставят нов вид платформа за обучение, забавление и комуникация, която по естествен начин ги привлича. С нарастването на възможностите растат и притесненията на родителите. За съжаление подводните камъни, които застрашават самостоятелното детско сърфиране онлайн, не са малко. Обезпокоителен е не толкова досегът на децата с технологиите, а  . Като родители най-лесното, което можем да направим, е да ограничим достъпа на децата ни до новите технологии и устройства. Но това решение е по-скоро временно, отколкото дългосрочно. А и това би означавало да вървим срещу времето, както и да извадим децата си от естествената среда на техните връстници, което би имало по-скоро негативен вместо положителен ефект. За мен като родител решението на този проблем се корени в работата с детето и образоването му, така че само да разбере какво е добро за него и какво не. Разбира се, този урок е труден, особено в началото. На помощ идват редица технологични решения за родителски контрол и мониторинг, с които можем да зададем посоката, честота и наситеността, с които децата използват дигиталните технологии. Приложения за контрол над съдържанието и времето на ползване  Съществуват много платени и безплатни софтуерни решения, които след като бъдат инсталирани на дадено устройство, позволяват филтрация на съдържанието и поставяне на времеви ограничения. По този начин децата нямат достъп до забранена информация, приложения или игри. Същевременно можем лесно да наблюдаваме списъка с разрешени ресурси и да го променяме или разширяваме от разстояние, спрямо възрастта и интересите на детето си. Най-популярните в глобален мащаб приложения за родителски контрол, които се поддържат от всички операционни системи и устройства, се предлагат от Symantec и Kaspersky. Цялостно решение  Друг вариант за проследяване и контрол на дигиталното присъствие на децата е използването на таблети като Amazon Kindle Fire. За наше улеснение таблетът разполага с вграден софтуер – Amazon Free Time, насочен към създаването на интересно и безопасно за децата потребителско преживяване. Софтуерът, който и аз като родител ползвам, позволява изключително добра филтрация на съдържанието, както и задаване на продължителност и конкретни часове, в които таблетът да бъде активен. Така децата не могат да използват устройството в час, предназначен за други активности, нито да прекарат онлайн повече от разрешеното време. В допълнение те имат достъп до богата библиотека от дигитално съдържание на английски език, специализирано за различните възрасти. Едно решение за всички устройства в семейството  Все повече семейства разполагат с няколко устройства в дома си –лаптоп, таблет и мобилни телефони. Едновременното им следене е изключително трудно. Изисква се софтуер, който поддържа всички използвани операционни системи, както и по-голяма финансова инвестиция. Тук в помощ на родителите идва приспособление, което разпознава и контролира всяко устройство, свързано с домашния WiFi. Те са толкова популярни в световен мащаб, че дори и Disney предлага такъв тип решение. Децата - от потребители на технологиите в техни създатели  Като родители можем да наблюдаваме и моделираме начина, по който децата ни използват дигиталните технологии, с помощта на редица технологии. Но те са релевантни до 11-12 годишна възраст, а дори и в този случай имат по-скоро помощна функция. С постоянен диалог, отношение и внимание от наша страна децата се научават сами да разпознават какво е полезно за тях, от какво да странят и защо. Използвани правилно, технологиите помагат на подрастващите да се превърнат от консуматори в създатели и иноватори. Това е и основата ни мисия с  младежките инициативи на \"Телерик Академия\" . Обученията по програмиране и дигитални умения в 36-те ни групи в 11 града в страната развиват именно дигитална култура, както и креативност и логическо мислене в децата, подготвяйки ги за професиите на бъдещето.", "date": "2017.10.09", "title": "Технологиите, моят приятел"}
{"url": "http://www.dnevnik.bg/skorost/2017/10/09/3056028_prohodite_petrohan_i_troian-kurnare_ostavat_zatvoreni/", "text": "Проходите на Стара планина \"Петрохан\" и \"Троян-Кърнаре\" остават затворени, съобщиха от агенция \"Пътна инфраструктура\". Пътната отсечка от село Гинци до билото на Петрохан е разчистена от падналите дървета от натрупания мокър сняг. Екипите работят за разчистване в максимално кратък срок на участъка от върха до село Бързия. До възстановяването на движението през прохода обходният маршрут е през Искърското дефиле. Продължава работата и на Троянския проход. От Троян до върха падналите дървета са премахнати от платното и настилката е почистена. Работи се по разчистването на пътя от билото до Кърнаре. Целта е \"Троян - Кърнаре\" да бъде отворен утре. АПИ апелира шофьорите да не навлизат в затворените проходи до пълното им разчистване и възстановяване на безопасната проходимост.", "date": "2017.10.09", "title": "Проходите \"Петрохан\" и \"Троян-Кърнаре\" остават затворени"}
{"url": "http://www.dnevnik.bg/bulgaria/2017/10/09/3056030_sindikatite_shte_obiaviat_nai-kusno_utre_dali_shte_ima/", "text": "КНСБ и Подкрепя ще обявят най-късно утре дали в страната ще започнат масови протести, съобщиха техните лидери по \"Нова телевизия\". Димитър Манолов от \"Подкрепа\" уточни, че причината \"са глупостите, които правят работодателските организации\". Пламен Димитров от КНСБ допълни, че основният аргумент са ниските заплати и масово забавяне на изплащането им. Той поясни, че според проучване на синдиката сред неговите членове от 19 000 души, около половината са за това да има протест. Пламен Димитров допълни, че ако нещо не се промени, хората ще излязат на улицата и без синдикатите. Димитър Манолов посочи, че членовете на \"Подкрепа\" настояват протестите да са под прозорците на работодателските организации, а не пред министерствата. \"Има и по-радикални идеи – протестите да са пред домовете на ръководителите на работодателски организации\", каза още той. Догодина заплатите може да се повишат с 10% Също по \"Нова телевизия\" председателят на бюджетната комисия Менда Стоянова обяви, че знае исканията на синдикатите, но всичко е въпрос на сметки. Бюджетът ще влезе за обсъждане до 30 октомври. На база предварителната данни, може да се предвиди 10% увеличение на заплатите в бюджетната сфера. Но не значи, че във всяка от тях ще е толкова\", поясни тя. Стоянова каза още, че акцентът през следващата година ще е в областите на образованието, МВР, армията и социалните дейности. В отговор на въпрос, тя каза, че в областта на икономиката и бюджета правителството има с какво да се похвали. \"Растеж от 4 или повече процента в края на годината. Догодина пак ще е около тази цифра. Четвърти сме в ЕС по растеж на икономиката\", изброи това в подкрепа на тезата си.", "date": "2017.10.09", "title": "Синдикатите ще обявят най-късно утре дали ще има масови протести"}
{"url": "http://www.dnevnik.bg/sviat/2017/10/09/3055395_avstriiskite_krainodesni_moje_da_stanat_vtora/", "text": "Австрийците ще гласуват на предсрочни парламентарни избори в неделя, договорени след политическата криза, която външният министър Себастиан Курц предизвика през май. Тогава Курц, който оглави дясноцентристката Австрийска народна партия, изненадващо напусна мястото си на вицеканцлер и поиска  извънредния вот . Седмиците от началото на предизборната кампания бяха белязани от безпрецедентна открито негативна кампания, нехарактерна за австрийската политическа култура. Безпрецедентен беше и възходът на Народната партия под ръководството на Курц, който успя да я превърне от трета до първа политическа сила, откакто застана начело през май. Изборите се провеждат на фона на най-важната трансформация в австрийското политическо пространство - двете водещи партии взимат елементи от крайната десница, за да спечелят гласове. Това важи с особена сила за АНП, на  Курц . Под негово ръководство косерваторите се \"опаковаха\" като крайнодясна партия, чиято твърда линия за мигрантите и исляма в някои отношения трудно се различава от тази на антиимигрантската и отхвърляща по-нататъшна евроинтеграция Партия на свободата, отбелязва \"Файненшъл таймс\". След призиви да бъдат затворени мюсюлманските детски градини заради риска от \"паралелно общество\" в Австрия той си навлече и обвинения в политическо плагиатство от стратезите на Партията на свободата. Социалдемократите, старшият партньор в управляващата коалиция, се съгласяват на стъпки, които могат да изземат популистки гласове и в тяхна полза - например  \"забраната на бурките\" , както стана известно решението да не могат да се носят облекла, скриващи лицето (включващи бурки и никаби), макар не повече от 100-150 души в Австрия да носят такива. Някои от проучванията отреждат второ място на Партията на свободата с около 25 на сто от вота (на предните избори тя взе около 20.5%), а това дава възможност тя да влезе в управлението. Други поставят на него Социалдемократите на канцлера Кристиан Керн. Допитване на агенция \"Рисърч афеърс\" за австрийския всекидневник \"Йостеррайх\" миналата седмица показа, че подкрепата за партията на Керн е паднала с два процентни пункта до 22% и това би я превърнало в трета сила след Народната партия (34%) и Партията на свободата (27%). В началото на месеца канцлерът Кристиан Керн се оказа във фокуса на вниманието заради обвинения, че партията му е платила за група уебсайтове с ксенофобски и антисемитски конспирационни теории, целящи да дискредитират Курц пред поддръжниците му с крайнодесни възгледи. В скандала се намеси и името на политически съветник от Израел. Тал Силберстайн обяви, че стои зад \"Фейсбук\" групите на въпросните сайтове, но настоя, че Керн няма нищо общо с тях. Израелският гражданин беше нает от Керн срещу 400 000 евро, за да планира предизборната му кампания, но беше уволнен на 14 август заради разследване за пране на пари в родината му. Според австрийското списание за разследваща журналистика \"Профил\" той е продължил да работи по сайтовете и след като прекъснал връзки с партията. В събота в. \"Ди пресе\"  съобщи , че съветник на социалдемократите е предложил пари на жена, работила като преводач на Силберстайн, за да запази мълчание, и я е заплашвал със съобщения по телефона. Една от страниците, с името \"Истината за Себастиан Курц\" (с 16 000 последователи), публикува монтирани клипове и подправени снимки, \"изобличаващи\" министъра и внушаващи, че тайно подготвя нова вълна мигранти от ислямски страни и е част от \"съмнителната политическа мрежа\" на американския финансист Джордж Сорос. Ако Курц спечели значително мнозинство на 15 октомври, други дясноцентристки партии в Европа ще си вземат поука, обобщава \"Файненшъл таймс\", определяйки действията му като \"амбициозен експеримент за неутрализация на екстремизма,\" който може да даде представа какво предстои и в други части на Европа.", "date": "2017.10.09", "title": "Австрийските крайнодесни може да станат втора политическа сила на вота в неделя"}
{"url": "http://www.dnevnik.bg/biznes/turizam/2017/10/09/3056034_za_sedmica_kitaiskiiat_turizum_generira_pochti_88_mlrd/", "text": "Приходите в туристическата сфера на Китай през \"златната седмица\" - от 1 до 8 октомври, когато се почива по случай два големи национални празника, са достигнали 583.6 милиарда юана (87.7 милиарда долара) или с 13.9 на сто повече от същия период на миналата година, съобщи днес китайската държавна агенция по туризма, цитирана от ТАСС. Китайците празнуват \"Деня на образованието\" на 1 октомври и празника \"Средата на есента\" на 4 октомври. От доклада, публикуван на сайта на ведомството, се вижда, че през разглеждания период китайците са направили общо 705 милиона туристически пътувания или с 11.9% повече, отколкото за периода 1-8 октомври 2016 година. По предварителни данни за седмицата на почивните дни в чужбина са пътували над 6 милиона китайски туристи, като са посетили около 300 града в 88 страни. Сред най-популярните дестинации са Русия, Виетнам, Малайзия, Сингапур и Тайланд.", "date": "2017.10.09", "title": "За седмица китайският туризъм генерира почти 88 млрд. долара приходи"}
{"url": "http://www.dnevnik.bg/photos/2017/10/09/3055970_fotogaleriia_haskovskite_sudjuci_sa_mi_po-sladki_i/", "text": "Както всеки понеделник, \"Дневник\" представя редакторският подбор е сред най-препоръчваните комикси от седмицата. Справката е изготвена в 22 часа на 8 октомври. Препоръчвания: 8", "date": "2017.10.09", "title": "Фотогалерия: Хасковските суджуци са ми по-сладки и още препоръчвани комикси"}
{"url": "http://www.dnevnik.bg/sport/2017/10/09/3056045_grigor_dimitrov_izgubi_edna_poziciia_v_svetovnata/", "text": "Григор Димитров отстъпи една позиция в световната ранглиста. Българският тенисист се смъкна на деветото място след участието си в турнира в Пекин. В китайската столица  той стигна полуфиналите, където загуби от Рафаел Надал . Хасковлията не успя да защити или надмине постигнатото година по-рано, когато игра във финала на надпреварата. Тази седмица Димитров ще играе в турнира от сериите \"Мастърс\" в Шанхай. Той е поставен шести в схемата и ще започне от втория кръг. Там негов съперник ще е победителят от мача между участващия с \"уайлд кард\" Чжъ Чжан от Китай и Райън Харисън от САЩ. Българинът е в потока на Надал, като нова среща между двамата е възможна в четвъртфиналите. В момента Димитров е на добра позиция за участие във финалите на АТП в Лондон, което е голямата му цел до края на сезона. Българинът е пети, като в турнира ще играят осем тенисисти.", "date": "2017.10.09", "title": "Григор Димитров изгуби една позиция в световната ранглиста"}
{"url": "http://www.dnevnik.bg/bulgaria/2017/10/09/3056050_bilo_me_e_sram_ot_izkazvaniiata_na_anton_todorov/", "text": "Председателят на бюджетната комисия Менда Стоянова е чувствала срам от изказванията на колегата си от ГЕРБ в парламента Антон Тодоров, каза днес тя по \"Нова телевизия\". \"Онзи ден ме хвана срам в парламента, когато имаше  реплики между него и Славчо Велков от БСП за едни панталони \", допълни тя. Менда Стоянова уточни, че Тодоров е от гражданската квота, като е бил предложен за депутат от граждански сдружения. По повод  думите му в \"Нова телевизия\" от петък  тя поясни, че всеки депутат носи отговорност за поведението си. \"Народният представител е избран и единственият начин да понесе максимална отговорност е сам да си подаде оставка\", допълни Стоянова. Коментирайки и  думите на вицепремиера Валери Симеонов , също по \"Нова телевизия\", тя каза, че и двамата с Антон Тодоров са свободни в изказа си, правят опити да иронизират, като търсят по-атрактивна форма, но в петък са минали границите. Стоянова припомни, че както правителството, така и ГЕРБ са се разграничили от позициите на вицепремиера и депутата. На въпрос дали правителството ще изкара мандата си при толкова скандали, Менда Стоянова уточни, че скандалите са извън важните теми. Радан Кънев: Управляващите са объркани, защото нямат верен ход По-рано днес Радан Кънев обясни нервността сред управляващите с това, че има обърканост, защото нямат верен ход заради скандалите за корупция, както и чувството на безконтролност, \"заради липсата на опозиция\". \"Борисов не може да се разграничи от кметовете, които определи като хората, които ще му харчат парите, а Дончев им гарантира бюджети\", поясни той, коментирайки  скандала в Хасково .", "date": "2017.10.09", "title": "Било ме е срам от изказванията на Антон Тодоров, обяви Менда Стоянова"}
{"url": "http://www.dnevnik.bg/biznes/2017/10/09/3056043_v_pochti_vsichki_sektori_shte_se_vdignat_zaplatite/", "text": "Проектобюджетът за 2018 г. предвижда увеличение на заплатите в почти всички сфери. При някои това е реално, в други произтича от планираното ново увеличение на минималната работна заплата. Това обясни в сутрешния блок на Би Ти Ви финансовият министър Владислав Горанов. Общо 700 млн. лв. повече са заложени в проекта тъкмо за увеличение на заплатите. От думите му се разбра, че с вътрешния министър и с вицепремиера Красимир Каракачанов се обсъжда увеличението в системата на сигурността да е диференцирано, така че работещите на терен полицаи да получат по-голямо увеличение. Специално в системата на МВР се предвижда заделянето на 55 млн. лв. повече спрямо тази година за заплати. \"Ще има и за хляб, и за пътища, и за зрелища\", обобщи ситуацията Горанов, като посочи, че се шегува с думата \"зрелища\" и под това има предвид, че държавата финансира дейността на обществените медии. Очаква се проектобюджетът за следващата година да бъде внесен до края на октомври в Народното събрание, каквото е и изискването по закон. В отговор на въпрос за членството на България в еврозоната министърът посочи, че със сигурност страната отговаря на всички номинални критерии за влизане в така наречената чакалня и в еврозоната. Но не били важни само тези номинални критерии, а и доколко страната се доближава цялостно като развитие до другите във валутния съюз. Ако бъдем приети в този клуб, ще достигнем по-бързо доходите в еврозоната, смята Горанов. В коментар да поведението на депутата от ГЕРБ Антон Тодоров в ефира на \"Нова телевизия\" през миналата седмица Горанов посочи, че става дума за дебелашка шега, която е получила неразбиране. Той има много цветист език и го използва във всякакви ситуации, посочи министърът. Не може да му се отрече, че понякога е доста оригинален, в случая не уцели мястото и начина да се пошегува с Николаев, обясни той. Оценката на Горанов е, че такава позиция е неприемлива, но че Тодоров \"не е толкова елементарен\", а е изключително ерудиран мъж. На въпрос дали не трябва да напусне парламента Горанов възрази, че в Народното събрание има хора с повдигнати от прокуратурата обвинения, \"а ние говорим дали острият език или неуместните шеги на Тодоров трябва да го извадят от парламента. Дайте да се държим сериозно\", призова министърът.", "date": "2017.10.09", "title": "В почти всички сектори ще се вдигнат заплатите през 2018 г., обяви Владислав Горанов"}
{"url": "http://www.dnevnik.bg/sviat/2017/10/09/3056073_turciia_i_sasht_spriaha_vizovite_uslugi_pomejdu_si/", "text": "Американското посолство в Анкара и турското посолство във Вашингтон заявиха, че временно спират всички неимиграционни визови услуги, като казаха, че трябва да преоценят взаимните си ангажименти във връзка със сигурността на своя персонал, предадоха световните агенции, цитирани от БТА. Мярката засяга визите в областта на туризма, бизнеса, медицинското лечение, временната заетост, обучението, медиите, дипломатическата дейност и други. Миналата седмица САЩ заявиха, че са \"дълбоко обезпокоени\" от  ареста на служител на американското генерално консулство в Истанбул  по обвинения в нарушаване на конституцията и опит за сваляне на турското правителство. \"Събитията напоследък карат правителството на САЩ да преоцени ангажимента на правителството на Турция към сигурността на американската дипломатическа мисия и персонал\", е позицията на посолството на САЩ в Анкара. Допълва се, че с цел да бъде намален до минимум броят на посетителите в посолството и консулствата, докато се извършва тази преоценка, се прекратяват всички неимиграционни визови услуги във всички дипломатически обекти на САЩ в Турция. Турция последва примера на САЩ, като заяви, че временно спира всички неимиграционни визови услуги във всички турски дипломатически обекти в САЩ. \"Събитията напоследък карат турското правителство да преоцени ангажимента на правителството на САЩ към сигурността на турската дипломатическа мисия и персонал\", е коментарът на турското посолство във Вашингтон. Напрежението между САЩ и Турция се покачва заради американската подкрепа за кюрдските Сили за защита на народа в Сирия, които са смятани от Анкара за продължение на забранената Кюрдска работническа партия (ПКК). Турция също така настоява САЩ да екстрадират ислямския духовник Фетхуллах Гюлен във връзка с опита за преврат през юли 2016 г.", "date": "2017.10.09", "title": "Турция и САЩ спряха визовите услуги помежду си"}
{"url": "http://www.dnevnik.bg/na_put/2017/10/09/3055101_da_izpiesh_edna_bira_v_curkvata_vuzmojno_e/", "text": "Миналата година Ира Герхарт най-накрая намерила място, където да осъществи отдавнашната си мечта да открие пивоварна - в презвитерианска църква, построена през 1923 година. Мястото е евтино, колоритно и само на няколко пресечки от центъра на Йънгстаун. Но скоро след като Герхарт обявила плановете си, жители на квартала и пастор от баптистка църква, разположена само на една пресечка, се оплакаха, че в бивша религиозна сграда се сервира алкохол. \"Разбирам ги, нали знаете, не им харесва самата идея да се отвори бар в Божи дом\", заявява Герхарт. \"Но ако не бяхме решили да направим това, най-вероятно щеше да рухне или да бъде срутена. Казах им, че няма да бъдем шумен колежански бар.\" С витражите, тухлените стени и големите презвитерии, идеални за разполагане на казани и на множество пиещи, църквите, реновирани като пивоварни, привличат любителите на бирата, но може да подразнят религиозните чувства на свещеници и миряни. От 2011 г. насам в стари църкви в САЩ бяха открити най-малко 10 нови пивоварни, а догодина се очаква да бъдат открити още поне четири. Тенденцията започна след рецесията през 2007 г., когато църквите се сливаха или затваряха врати поради намаляващия брой вярващи. Сключените от католическата църква споразумения за уреждане на делата за сексуални злоупотреби, започнали в средата на предишното десетилетие, не промениха тенденцията, защото тези суми бяха платени предимно от застрахователните компании, според Терънс Донилон, говорител на бостънския архидиоцез. Планира се пивоварната на Герхарт да започне работа този месец, след като е спечелила на своя страна скептици като баптисткия пастор и е получила разрешително за продажба на алкохол. \"Не искаме (църкви) да стават магазини за алкохол\", казва Майкъл Шафер, говорител на архидиоцеза на Синсинати, който наложи ограничения върху превръщането на затворени църкви в бирарии. \"Не смятаме, че е подходящо за молитвен дом.\" В питсбъргската \"Чърч брю уъркс\", една от първите църкви, станала пивоварна, която започна работа през 1996 г., посетителите влизат в сепарета, направени от църковни пейки. На бившия олтар са поставени огромни стоманени и медни казани. Жълти знамена обграждат презвитерия. На тях е изписано мотото на пивоварната: \"НА ОСМИЯ ДЕН ЧОВЕКЪТ СЪЗДАДЕ БИРАТА!\" Собственикът на тази пивоварна, Шон Кейси, е купил бившата църква, защото била евтина и му напомняла за бирариите, които посещавал навремето в Мюнхен. Редовните посетители казват, че рустикалният интериор прави заведението по-привлекателно. \"Има го онзи шоков фактор\", каза 27-годишният Джеси Андерсън-Ленан. \"Но все пак усещането е като за нормално място. Не ти се струва странно да дойдеш, да седнеш на бара и да разговаряш няколко часа.\" След като е било отменено освещаването на църквата \"Св. Йоан Кръстител\" и тя е била продадена на Кейси, католиците в диоцеза са възразили, което е довело до ограничения в договорите, които пречат на други затворени църкви да станат барове или клубове. Макар че диоцезът на Синсинати също наложи подобни ограничения, не е ясно колко последователи имат той и Йънгстаун. Ограничения съществуват и в диоцеза на Алтуна-Джонстаун в Пенсилвания, а бостънският архидиоцез казва, че иска предложения от потенциалните купувачи и ги проучва, за да е сигурен, че те отговарят на католическите ценности. Църквите са изключително трудни за реновиране, казват защитници на културните ценности. С големите си витражи и огромните презвитерии сградите им е трудно да бъдат разделени на апартаменти. Има разпоредби за защита на историческите паметници, които забраняват на новите собственици да събарят някои църкви и така те запустяват и се рушат. Но същите сводести куполи, които обезкуражават строителните предприемачи да се заемат с преустройство на църквите, им придават старинен европейски вид, който трудно може да се възпроизведе другаде. Поради това бившите молитвени домове са особено подходящи за горди пивоварни. Понякога дори свещеници не отказват да изпият половин литър в тях. Някои духовници посещават редовно \"Чърч брю уъркс\", каза Кейси. Там могат да поръчат ейл \"Орган\" или тъмна бира \"Набожен монах\". Голямото откриване на \"Тафт'с ейл хауз\", разположена в 167-годишната евангелистка църква \"Св. Павел\" в щата Синсинати, започна с благославяне на бирите. В репортаж по телевизията беше показан католическият свещеник Джон Крьогер, който извърши благослова. \"Боже на цялото съзидание, ти ни даряваш с приятели, храна и напитки\", каза той с поглед, насочен нагоре. \"Благослови тези бъчви и всяка бъчва, която бъде приготвена тук. Благослови всички освежили се тук и тези, които ще се събират през идните дни, месеци и години!\" /БТА", "date": "2017.10.09", "title": "Да изпиеш една бира в църквата? Възможно е"}
{"url": "http://www.dnevnik.bg/biznes/companii/2017/10/09/3056107_legendarniiat_filmov_producent_harvi_ueinstein_e/", "text": "Филмовият продуцент Харви Уейнстейн беше уволнен от ръководството на студиото, на което е съосновател, заради сексуален тормоз на работното място, предаде Си Ен Ен. До това се стига след разследване на вестник \"Ню Йорк таймс\". Бордът на директорите на \"Уейнстейн къмпани\" (The Weinstein Company) посочва, че решението е взето \"в светлината на нова информация, постъпила в последните няколко дни\". В петък, след като скандалът стана световна новина, оставки от борда на директорите подадоха трима от неговите членове. През уикенда двамата адвокати, които съветваха Харви Уейнстейн, обявиха, че спират да работят за него. Според публикациите на \"Ню Йорк таймс\" продуцентът е тормозил сексуално основно млади актриси, които искали да пробият в голямото кино. Изданието твърди, че между 1990 и 2015 година Уейнстейн е постигнал извънсъдебни споразумение с поне осем жени. Харви Уейнстейн е сред най-успешните продуценти в Холивуд. Първите му големи успехи идват, когато заедно с брат си стават основатели на \"Мирамакс филмс\". Студиото продуцира касови и награждавани филми като \"Влюбеният Шекспир\", \"Криминале\", \"Спасяването на Редник Райън\" и т.н. Двамата братя продават \"Мирамакс\" на \"Дисни\" през 1993 година, а през 2005 година основават \"Уейнстейн къмпани\". Следват нови успехи със заглавия като \"Речта на краля\", \"Джанго без окови\" и други.", "date": "2017.10.09", "title": "Легендарният филмов продуцент Харви Уейнстейн е уволнен за сексуален тормоз на актриси"}
{"url": "http://www.dnevnik.bg/sport/2017/10/09/3056106_borislav_mihailov_shte_specheli_nov_mandat_kato/", "text": "Борислав Михайлов със сигурност ще спечели нов мандат като президент на Българския футболен съюз (БФС), каза вицепрезидентът Йордан Лечков. Очаква се конгресът да се проведе през февруари, а  настоящият президент да търси четвърти мандат на поста . Като негови съперници с медиите се посочват имената на Любослав Пенев и Наско Сираков, но никой от тях не е потвърдил до момента. \"По всяка вероятност ще е в началото на февруари, доколкото аз знам. Обикновено казвам точните неща. Трябва да отбележа, че абсолютно всеки може да се кандидатира. Не очаквайте от мен да направя някаква интрига. Всеки е добре дошъл, ако има по-добри възможности, по-добра платформа, по-добри реализаторски качества в тази насока\", каза Лечков пред БНТ. Той изтъкна, че никога досега страната не е имала президент на толкова високо ниво в УЕФА. \"Мои колеги, включително и аз, са в комисиите на УЕФА. Такова признание не е имал българският футбол. На това нещо трябва да се обърне сериозно внимание и мисля, че на това нещо трябва да се надгражда, а не да получаваме от 20 - 30 - 50 човека псувни.\" \"Конгресът е този, който избира президента - не вие, не телевизиите, не Йордан Лечков, не Петър Хубчев. Отсега ви казвам, че нашият кандидат е Борислав Михайлов. Аз ще го подкрепя, говоря за себе си. Предполагам, че ще спечели. Сигурен съм, не предполагам\", допълни Лечков.", "date": "2017.10.09", "title": "Борислав Михайлов ще спечели нов мандат като президент на БФС, сигурен е Йордан Лечков"}
{"url": "http://www.dnevnik.bg/biznes/2017/10/09/3056104_emko_reketira_durjavata_smiata_ministurut_na/", "text": "Поведението на частната оръжейна компания \"Емко\" вече прилича на рекет към държавата. Това смята министърът на икономиката Емил Караниколов. Това заключение той обяви в сутрешния блок на БНТ в отговор на въпрос защо служители на дружеството продължават да протестират, след като лицензът за търговия на предприятието бе върнат през миналата седмица. След отнемането на лиценза в началото на лятото произведената по конкретен договор продукция по договор с държавната търговска компания \"Кинтекс\" е била складирана на пристанището в Бургас. Според думите на министъра тя може да бъде свободно изнесена вече, макар че в края на седмицата посочи, че при нея става дума за търговски спор, в който държавата не можела да се меси. \"След като им е върнат лицензът, могат да изнасят и затова ме учудва защо са тези протести, че им спираме работата. За нея има интерес, те могат да я продадат. Вече усещаме някакъв рекет спрямо държавата\", обобщи Караниколов. Той посочи обаче, че няма юридически начин прекратените вече договори между \"Кинтекс\" и \"Емко\", които в крайна сметка ще бъдат изпълнени от ВМЗ - Сопот, да бъдат върнати на частното предприятие. Той допълни, че \"Емко\" и \"Кинтекс\" имат договори по други поръчки и там няма проблем, но техният падеж за доставка не е изтичал във времето, в което предприятието е било без лиценз за търговия. Той изрази учудване, че още \"навремето\" този договор за конкретната продукция не е бил подписан от \"Кинтекс\" с ВМЗ, и посочи, че много често частни компании, използвайки \"Кинтекс\", взимали поръчки на ВМЗ - Сопот. Не обясни какво има предвид. Караниколов препоръча на \"Емко\" час по-скоро да намери купувач на произведената продукция, която стои на пристанището в Бургас, и да реши проблема си с липсата на достатъчно складове. От думите му се разбра, че и в момента това е причината продукция на \"Емко\" да се съхранява от ВМЗ.", "date": "2017.10.09", "title": "\"Емко\" рекетира държавата, смята министърът на икономиката"}
{"url": "http://www.dnevnik.bg/bulgaria/2017/10/09/3056113_predstoi_po-dobrata_chast_ot_oktomvri_prognozira/", "text": "Очаква ни по-добрата част от октомври, каза днес по БНТ ръководителят на сектор \"Метеорологични прогнози\" в Националния институт по метеорология и хидрология при Българската академия на науките (НИМХ-БАН) Анастасия Стойчева. Тя допълни, че предстои повишение на температурите през следващите седмици, но в планините снегът ще се запази. Лошото време през уикенда било предизвикано от средиземноморския циклон \"Ралица\". Валежите, които са го съпътствали, са довели до изпълнение и дори надхвърляне на месечните норми. Според Стойчева останалата част от месеца ще предложи по-малко валежи и по-високи температури, включително над 20 градуса. \"Трудно се повишават температурите през октомври - слънчевото греене е по-малко, започва така наречените инверсии температурни, при които в сутрешните часове се образува или мъгла, или ниска слоеста облачност\", обобщи тя. Анастасия Стойчева допълни, че повишението на температурите ще започва от обед. Според нея не се очакват температури, по-високи от обичайните.", "date": "2017.10.09", "title": "Предстои по-добрата част от октомври, прогнозира метеоролог"}
{"url": "http://www.dnevnik.bg/sviat/2017/10/09/3056111_merkel_i_bavarskite_konservatori_se_razbraha_da/", "text": "Германският канцлер Ангела Меркел и партньорите ѝ от баварския Християнсоциален съюз формално преодоляха различията си как страната им трябва да се справи с мигрантската криза, предадоха германските медии и \"Ройтерс\". Резултатът от споразумението им ще формира позицията, с която те ще преговарят с други партии за съставяне на правителство. След германските избори единствената възможност за коалиция на Меркел беше тази с бизнес ориентираните либерали и със \"Зелените\" въпреки сериозните политически различия между последните две. За начало на разговора обаче беше необходимо канцлерът първо да се справи с  разлома, който се отвори  между ХДС или ХСС по въпросите на миграцията. Баварската посестрима партия настоява вече две години за ограничаване на миграцията, след като Германия прие над милион души от пика на кризата през 2015 г. насам, а повечето от тях влязоха именно през Бавария. Меркел, която две години поддържаше оспорваната от други партии и някои европейски държави \"политика на отворените врати\", се съгласи на отстъпки и прие, че нетната миграция по хуманитарни причини в Германия ще се равнява на около 200 000 души годишно. Без същинска \"квота\" за мигранти Сп. \"Шпигел\" отбелязва, че понятието \"нетна миграция\" формално не поставя горна граница на максималния брой кандидати за убежище, които ще бъдат приемани всяка година, защото обозначава разликата между пристигнали и напуснали страната. Думата \"горна граница\" не е спомената нито веднъж в споразумението. Така Меркел е избегнала опасността да изглежда като отстъпник пред ХСС и лидера му Хорст Зеехофер, който настояваше за въвеждане на таван на миграцията. Според канцлера това би било нарушение на конституцията, която гарантира право на убежище на всеки, преследван по политически причини. Споразумението включва и възможност  , които вече са в Германия и са получили статут. \"Искаме да постигнем общ брой на хора, приети по хуманитарни причини (разликата между бежанци, търсещи убежище, хора, на които се полага защита, членове на семействата, от една страна, и депортираните и доброволните връщания, от друга), който не надвишава 200 000 души на година.\" Също така  , в които бежанците ще остават, докато се вземат решения за молбите им. Отхвърлените кандидати   в страните им. Меркел и Зеехофер се съгласиха и че Мароко, Алжир и Тунис трябва да бъдат разглеждани като  , за да може хора, чиито молби са отхвърлени, да бъдат връщани по-лесно. Освен това ще се работи за приемане на закон, който да даде  , които ще са подходящи за дефицитите на пазара на труда. Тази стъпка  се подкрепя  както от Свободните демократи, така и от \"Зелените\". В репортаж, озаглавен \"Имаме ли горна граница?\" (изписано като игра на думи с латинското \"Имаме ли папа?\"), консервативният \"Франкфуртер алгемайне цайтунг\" отбелязва, че сделката, за която съобщават правителствени кръгове, фактически ще ограничи и миграцията по хуманитарни причини, макар това да не се споменава направо в документа. Трудно приемливо, но осъществимо Макар договорката за \"нетна миграция\" от 200 000 души да изглежда трудно приемлива за \"Зелените\", тя е осъществима, след като за 2016 г. в Германия пристигнаха едва 280 0000, сравнени с 890 000 през 2015 г, отбелязва \"Ройтерс\". Очаква се ограничението да получи по-голяма подкрепа от Свободните демократи, които през последните месеци приеха по-твърда линия за миграцията. Същевременно баварските консерватори разглеждаха споразумението като важно за политическото оцеляване на лидера им Хорст Зеехофер - партията загуби подкрепа на национално равнище на изборите през септември и взе 6.2% от вота, докато през 2013 г. резултатът ѝ беше 7.4 на сто. Александер Добринд, парламентарният лидер на ХСС, каза преди срещата, че искането им за не повече от 200 000 души годишно \"не подлежи на преговори\". Зеехофер пък заяви през седмицата пред \"Зюддойче цайтунг\", че двете партии са пред най-голямото предизвикателство от 1976 г., когато предшественикът му Франц-Йозеф Щраус заплаши да напусне съюза с ХДС. Християндемократите и ХСС преговаряха около седем часа тази неделя, без техни представители да дадат подробна информация за позициите им по други въпроси. Източници от двете партии разказват, че Зеехофер е представил на срещата документ \"за консервативните ценности\" от 10 точки, по който двете партии са показали различия. Очаква се подробности да бъдат дадени на пресконференция по-късно в понеделник. Според \"Франкфуртер алгемайне цайтунг\" това ще се случи в 12 ч. местно (13 ч. българско) време. Когато двете партии са постигнали съгласие по всички въпроси, ще могат да започнат проучвателни преговори за коалиция.", "date": "2017.10.09", "title": "Меркел и баварските консерватори се разбраха да ограничат миграцията, без да въвеждат квоти"}
{"url": "http://www.dnevnik.bg/biznes/online_trade/2017/10/09/3050511_olx_geografiia_ili_kakvo_turguvat_bulgarite_onlain/", "text": "OLX е най-популярната онлайн платформа, в която можеш да купиш, но и да продадеш стоки в България - от къщи и автомобили до пощенски марки или грозде. През август тази година реалните потребители на  olx.bg  са 1 617 869.  В края на 2016 година  по информация на компанията броят на обявите, публикувани през мобилното приложение, вече надвишава тези през десктоп. Цитираната история и дори само тези няколко факта са показателни за тенденциите в развитието на онлайн продажбите в България както и за промените в потребителските навици. Затова заедно с OLX \"Дневник\" разработи няколко инструмента, през които ще обобщаваме на месечна база онлайн сделките и ще даваме информация за тях. От днес всеки месец на сайта ще може да следите: интерактивна карта, която показва  в кои области на страната потребителите са били най-активни и са търсили най-много стоки. Вижте я  тук . Като изберете област на картата, ще виждате и петте най-търсени категории за месеца. Данните за тях са изчислени на глава от населението за всяка област. В  мобилната версия  за по-удобно ползване виждате най-търсените категории стоки по области. обобщение за най-търсените категории стоки в цялата страна за съответния месец. От  графиката е видно , че през август тази година това са електроника и автомобили и авточасти. Данните са на база броя запитвания в категорията. отново по области графика показва броя публикувани обяви през месеца в категорията стоки. В мобилната версия - избирайте и категория, за да видите числата.  - известният \"облак\" - това са думите, които потребителите най-често са въвеждали при търсене в olx.bg. Всеки месец ще има и допълнителен анализ на данни и стоки на фокус - с повече информация за тяхното търсене и предлагане. Вече може да разгледате какви са били тенденциите  през юли и август 2017 , а в средата на октомври очаквайте тези за септември. Данните, от една страна, ще са полезни на всички, които се интересуват или развиват онлайн търговия, а от друга страна, и на самите потребители на услугата, за да следят тенденциите по месеци и региони.", "date": "2017.10.09", "title": "OLX география, или какво търгуват българите онлайн"}
{"url": "http://www.dnevnik.bg/politika/2017/10/09/3056119_borisov_shte_otide_na_suveta_za_nacionalna_sigurnost/", "text": "Премиерът Бойко Борисов не дойде за началото на заседанието на Консултативния съвет по национална сигурност, свикан от президента Румен Радев. На заседанието присъства началникът на кабинета му Румяна Бъчварова. От Министерския съвет съобщиха в отговор на \"Дневник\", че премиерът първо ще се срещне с представители на протестиращите от оръжейния завод \"Емко\" и след това ще отиде на заседанието. През миналата седмица  те поискаха среща с Борисов , въпреки че лицензът на предприятието за търговия бе върнат. Темата на съвета е \"Необходими законодателни мерки за противодействие на корупцията\". Борбата с корупцията е една от основните теми на новия политически сезон, в който парламентът трябва да приеме закон за създаване на антикорупционен орган.  ГЕРБ предлага неговият председател да се избира от Народното събрание, а БСП - от президента . Това ще бъде първата среща на президента Радев с премиера Борисов след едноседмични атаки между ГЕРБ и президента. Миналият понеделник държавният глава обяви, че  ГЕРБ води война с него и \"щом я иска, ще я получи\" , а Борисов даде да се разбере, че няма проблем с президента, тъй като  цигулките им свирели в една тоналност . В същото време обаче  ГЕРБ индиректно обвини Радев в корупция при избора на изтребител , който страната ни да закупи, а  БСП видя в атаките срещу президента опит да се разчисти пътят на Борисов към \"Дондуков\" 2 .", "date": "2017.10.09", "title": "Борисов ще отиде на съвета за национална сигурност след среща с протестиращи от \"Емко\""}
{"url": "http://www.dnevnik.bg/bulgaria/2017/10/09/3056141_voennata_akademiia_obmislia_da_otvori_po-goliama_chast/", "text": "Ръководството на Военна академия \"Г. С. Раковски\" обмисля северната част на парка й да стане достъпна за граждани от следващата година. Това каза пред \"Фокус\" началникът на академията ген.-майор Груди Ангелов. По думите му хората вече познават парка. \"Това е благодарение на партньорството със Столичната община и кмета госпожа Фандъкова и на инициативи, които се осъществиха в парка тази година, като  \"Средновековна София\"  и различни турнири\", каза той. Паркът е създаден през 1906 година, а през 1907 година тогавашният началник на военното училище е внесъл 10 хил. дървета от Кавказ, някои от които са много редки видове. Директорът на Военната академия изрази надежда тази година дърветата да бъдат обозначени, за да може столичани да се наслаждават на богатия парк и да обогатят познанията си. Днес Военна академия \"Г. С. Раковски\" отбелязва тържествено 150-ата годишнина от смъртта на своя патрон и идеолог на българското националноосвободително движение. По този повод е организиран Ден на отворените врати от 14 часа. Всички граждани и военнослужещи са поканени и на вечер, посветена на живота и делото на Георги Раковски, която ще се проведе в зала \"Тържествена\" на академията от 18 часа.", "date": "2017.10.09", "title": "Военната академия обмисля да отвори по-голяма част от парка си за граждани"}
{"url": "http://www.dnevnik.bg/bulgaria/2017/10/09/3056126_bivshi_direktori_v_ktb_iskat_pravna_pomosht_ot_maia/", "text": "Трима от бившите администратори на изпадналата в несъстоятелност Корпоративна търговска банка (КТБ), както и бившият директор на управление \"Кредитиране\" в банката, се оплакаха от съдебен произвол срещу тях. Илиан Зафиров, Георги Христов, Александър Панталеев и Георги Зяпков сезираха в отворено писмо омбудсмана Мая Манолова и председателя на Висшия адвокатски съвет Ралица Негенцова, че срещу тях се водят 12 дела за над 100 млн. лв., и поискаха правна помощ. Те изразиха притеснение, че са научили от медиите, че КТБ е завела още 162 иска срещу бивши администратори на банката, като те са за сумата 2.6 млрд. лв. Четиримата припомнят в писмото си, че в края на миналия месец членове на Фонда за гарантиране на влоговете в банките са поискали от парламента да се приемат промени в Гражданския процесуален кодекс, както и в други закони, с които КТБ да бъде освободена от заплащане на предвидените по закон минимални размери на адвокатски възнаграждения на особените процесуални представители на ответниците по тези дела. \"В случай че Народното събрание приеме това предложение, ние ще бъдем лишени от ефективна правна защита по тези искове, тъй като сами нито можем да организираме защитата си по общо 174 иска, нито можем да ангажираме адвокати, които да ни защитават по тези дела, поради големите материални интереси по исковете\", пише още в позицията им. Според тях няма как да \"намерят нормален адвокат\", който да се ангажира с толкова много дела за такава голяма сума срещу хонорар от 300 лв. на съдебна инстанция на всяко от тези дела. \"Смятаме, че синдиците на КТБ с одобрението на Фонда за гарантиране на влоговете в банките целенасочено и дискриминационно са завели против нас общо 174 иска, за да не можем въобще да се защитим по тях поради кратките процесуални срокове, които са 14-дневни\", допълват бившите директори в КТБ, като подчертават, че не разбират защо не са заведени по-малък брой дела, при положение че ответниците по тези дела вероятно са едни и същи лица. Четиримата уточняват, че личното им имущество по никакъв начин не може да се сравнява със заведените срещу тях искове, като това ги правело безпредметни. Бившите администратори на фалиралата банка поискаха от Манолова и Негенцова правна помощ, за да има справедлив процес срещу тях.", "date": "2017.10.09", "title": "Бивши директори в КТБ искат правна помощ от Мая Манолова"}
{"url": "http://www.dnevnik.bg/photos/2017/10/09/3056067_fotogaleriia_noviiat_biznes_samolet_na_bombardie/", "text": "Новият бизнес самолет от висок клас \"Бомбардие Глобал 7000\" беше представен на летище \"Хендерсън\", Невада, пред Националната авиационна асоциация. Машината изпълни първия си тестов полет на 4 ноември 2016 година.", "date": "2017.10.09", "title": "Фотогалерия: Новият бизнес самолет на \"Бомбардие\""}
{"url": "http://www.dnevnik.bg/biznes/2017/10/09/3056168_proizvodstvoto_na_tjutjunevi_izdeliia_raste_s_nad_edna/", "text": "Промишленото производство през август се увеличава с 4.9% спрямо година по-рано, сочат данните на Националния статистически институт. В сравнение с юли повишението е с 0.4%. На годишна база най-голям ръст има в добивната промишленост - с 12.9%, и в преработващата промишленост - с 6.4%. Спад е регистриран в производството и разпределението на електрическа и топлоенергия и газ - с 3.8%. По-значително увеличение в преработващата промишленост спрямо предходната година се наблюдава при: производството на компютърна и комуникационна техника, електронни и оптични продукти - с 29%, производството на машини и оборудване с общо и специално предназначение - с 26.8%, производството на лекарствени вещества и продукти - с 21.5%, производството на метални изделия, без машини и оборудване - с 18%. Намаление е отчетено при: производството на превозни средства, без автомобили - с 15.6%, производството на напитки - с 13%, производството на дървен материал и изделия от него, без мебели - с 10.1%, производството на хранителни продукти - с 4.3%. През август увеличение спрямо предходния месец е регистрирано в добивната промишленост - с 4%, и в преработващата промишленост - с 0.4%. Намаление е отчетено в производството и разпределението на електрическа и топлоенергия и газ - с 0.7%. По-значителен ръст в преработващата промишленост се наблюдава при: производството на тютюневи изделия - с 28.3%, производството на компютърна и комуникационна техника, електронни и оптични продукти - със 7.6%, производството на машини и оборудване с общо и специално предназначение - с 6.7%, производството на химични продукти - с 6.2%. Спад е регистриран при: ремонта и инсталирането на машини и оборудване - с 21.7%, производството на метални изделия, без машини и оборудване - с 9.9%, производството на напитки - с 6.2%, печатната дейност и възпроизвеждане на записани носители - с 4.6%.", "date": "2017.10.09", "title": "Производството на тютюневи изделия расте с над една четвърт за месец"}
{"url": "http://www.dnevnik.bg/biznes/2017/10/09/3056158_stroitelstvoto_na_sgradi_raste_dvucifreno_prez_avgust/", "text": "Строителната продукция нараства с 9% през август спрямо същия месец на предходната година. Това показват календарно изгладените данни на Националния статистически институт. Спрямо юли сезонно изгладените данни сочат ръст от 0.9%.  На годишна база ръстът се определя от положителния темп на сградното строителство, където нарастването е с 16.9%, а на гражданското/инженерното строителство - с 0.1% Спрямо юли строителството на сгради по сезонно изгладени данни расте с 1.4%, а при гражданското/инженерното строителство - с 0.2%.", "date": "2017.10.09", "title": "Строителството на сгради расте двуцифрено през август"}
{"url": "http://www.dnevnik.bg/sport/2017/10/09/3056099_fotogaleriia_burnata_radost_da_se_klasirash_na/", "text": "Египет отпразнува бурно класирането си за световното първенство по футбол в Русия. То стана факт след драматичната победа с 2:1 срещу Конго.", "date": "2017.10.09", "title": "Фотогалерия: Бурната радост да се класираш на световно първенство"}
{"url": "http://www.dnevnik.bg/gradska_sreda/2017/10/09/3055155_niama_po-raven_pavaj_ot_tozi_na_dondukov_i_drugi/", "text": "Няма по-гладък паваж в София\", казва гордо с широка усмивка Чавдар Гигов, управител на общинската фирма \"Софинвест\", която упражнява строителния надзор на ремонта на бул. \"Княз Александър Дондуков\". Гигов бе на съвещание с инженерите от \"Трейс груп холд\", която изпълнява ремонта. Професионалистите обсъждаха предстоящото полагане на асфалт по булеварда в участъка между \"Г.С Раковски\" и бул. \"Васил Левски\". Важното събитие се състоя в сладкарница край булеварда. Ремонтът на \"Дондуков\" започна през юни, като трябваше да приключи в средата на септември. Дейностите обаче продължават и в момента, защото дни преди началото им Министерството на културата даде становище  настилката по булеварда да бъде от павета . Столичната община беше планирала  комбиниран вариант  с павета по трамвайните линии и асфалт по пътните платна. Решението не бе окончателно и  след молба от кмета на София Йорданка Фандъкова  в четвъртък експертите от министерството  позволиха асфалтирането на частта между \"Г.С Раковски\" и бул. \"Васил Левски\" . Решението им отне близо два часа, три прегласувания, а аргументите за одобрението бяха, че не бива да се консервира състояние, което \"не е най-благоприятното за развитието на града\", а \"съвременната епоха трябва да остави своя отпечатък във времето\". Граждани и общински съветници  сигнализираха във \"Фейсбук\" , че ремонтът се изпълнява некачествено. Според недоволните положената паважна настилка е неравна, гранитните бордюри са поставени грешно, фугите между тях са небрежно запълнени с цимент, шахтите по тротоарите са прекалено много. Попитан от \"Дневник\" дали смята, че ремонтът се изпълнява некачествено, Чавдар Гигов казва, че няма време за отговори, защото съвещанието с инженерите от \"Трейс груп\" е много важно, и препрати към своя заместник Сава Десподов. Кой каза, че паветата не са равни Десподов обяснява, че лично се уверил в твърденията на фирмата изпълнител, че паветата са положени правилно. За целта лично избрал и ангажирал независима лаборатория, която да направи проверка. \"Когато имам съмнения за някой ремонт, си плюнча на пръста и избирам лаборатория\", казва Десподов. Той обаче не успя да си спомни името на конкретната лаборатория, която избрал, но бе \"категоричен\", че услугите й стрували 700 лева. Според Сава Десподов ремонтът се изпълнява отлично, а проблемите, които се обсъждат, са малки. Например за замазаните с цимент фуги между гранитните павета той твърди, че \"няма друг начин\". Това било единствената възможна \"технология\", защото самите бордюри са стари и в неправилна форма. \"Вижте на другите места, където бордюрите са нови, там няма проблеми\", твърди строителният надзорник. Когато обаче репортер на \"Дневник\" му посочи неравни нови бордюри, Десподов каза, че би искал да разговаря с журналист, който е инженер и разбира от материята. Целият този пясък Част от \"Дондуков\" между ул. \"Сердика\" и \"Г.С. Раковски\"  бе пусната за движение на 15 септември . Ден по-рано мястото бе използвано като  игрище за плажен волейбол , като събитието бе организирано от Столичната община. Оттогава до днес пясъкът по паважа не е почистен. Резултатът е много прах и недоволни граждани. \"С този пясък се запълват фугите между паветата\", обясни пред \"Дневник\" Галин Йонев, инженер от \"Трейс груп холд\". Той разказа, че дори по искане на общината преди две седмици от фирмата го измели. Паветата обаче бързо започнали да се разместват, защото фугите все още не били достатъчно устойчиви. Йонев казва, че \"Трейс груп холд\" няма вина за шахтите, които на някои места са по 6 една до друга. За тях отговаряли електроразпределителните, телекомуникационните и водоснабдителните дружества. \"Тези шахти са изградени и се поддържат от тях, няма как да ги зарием\", казва Йонев. По проект беше различно На обществените обсъждания, на които беше  представен проектът за ремонта на \"Дондуков\" , зам.-кметът на София по транспорта Евгени Крусев твърдеше, че ще бъдат поставени ограничители, които да разделят пътните платна от трамвайните релси и велоалеята по булеварда. Имаше и обещания, че трамвайните спирки ще бъдат обособени като острови. Инженер Йонев потвърди, че е имало такива идеи в първоначалния проект, но те отпаднали след становище на КАТ. Единствено били поставени ограничители за велоалеите, за да се осигури безопасността за велосипедистите, а автомобилите да не могат да паркират там. Паркирали коли върху велоалеята обаче могат да бъдат видени често. По самата настилка пък ще бъдат направени корекции, защото на места е увредена, казва Йонев. Причината била, че след пускането на движението по част от булеварда тежката строителна техника нямало как да остане на пътните платна и била пусната по велоалеите, за да бъдат довършени дейностите. Ремонтът на бул. \"Дондуков\" струва 7.2 млн. лева. Гаранцията на пътната настилка е 5 години и 8 на трамвайното трасе.", "date": "2017.10.09", "title": "Няма по-равен паваж от този на \"Дондуков\" и други отговори за ремонта"}
{"url": "http://www.dnevnik.bg/biznes/2017/10/09/3056197_turgoviiata_na_drebno_raste_minimalno_prez_avgust/", "text": "По предварителни сезонно изгладени данни през август 2017 г. оборотът в раздел \"Търговия на дребно, без търговията с автомобили и мотоциклети\" по съпоставими цени нараства с 0.4% спрямо предходния месец. Растеж от 3% обаче отбелязват от Националния статистически институт (НСИ) в сравнение със същия месец на миналата година. Спрямо миналия август най-голям ръст се наблюдава при търговията на дребно с разнообразни стоки - с 15.1%, търговията на дребно с компютърна и комуникационна техника - с 11.9%, и търговията на дребно с битова техника, мебели и други стоки за бита - с 8.9%. Намаление е регистрирано при търговията на дребно с автомобилни горива и смазочни материали - с 11.3%, и търговията на дребно чрез поръчки по пощата, телефона или интернет - с 2.8%.  Спрямо юли търговията на дребно чрез поръчки по пощата, телефона или интернет расте с 2.3%,  търговията на дребно с автомобилни горива и смазочни материали - с 2.0%, и търговията на дребно с битова техника, мебели и други стоки за бита - с 1.4%.  Намаление е регистрирано при търговията на дребно с компютърна и комуникационна техника - с 1.2%, и търговията на дребно с фармацевтични и медицински стоки - с 0.1%. ", "date": "2017.10.09", "title": "Търговията на дребно расте минимално през август"}
{"url": "http://www.dnevnik.bg/bulgaria/2017/10/09/3056190_muj_ot_brestovica_osudi_durjavata_v_strasburg_zaradi/", "text": "Жител на 36 г. от Брестовица осъди държавата в Страсбург заради липсата на достъп до справедлив съдебен процес. Поводът е дребен – глоба за паркиране на стойност 50 лева. На 16 септември 2007 г. ищецът Павел Варадинов бива наказан с  акт от Пътна полиция  за административно нарушение – че е паркирал на неразрешено място и създава опасност за останалите участници в движението. Варадинов подписва акта със забележката, че на въпросното място няма пътен знак, забраняващ паркирането. На 21 септември 2007 г. му е наложена глоба от 50 лева и отнемане на 5 точки от талона. На 15 октомври същата година Варадинов подава жалба в съда с мотива, че колата му не е била паркирана и че не е създавал опасност; съдът обаче отхвърля жалбата с мотива, че глобите на стойност по-малко от 50 лева не могат да се оспорват. Това позволява на Варадинов да се оплаче директно пред  Европейския съд за човешките права  (ЕСПЧ) заради нарушеното му право на справедлив съдебен процес. Десет години по-късно  магистратите в Страсбург  отсъждат, че нарушение на чл. 6 от Европейската конвенция за правата на човека има и че държавата трябва да плати на Варадинов 300 евро за разходите по делото. Според тях присъдата сама по себе си е достатъчно удовлетворение за ищеца и той няма да получи паричното обезщетение от 1000 евро, за което е претендирал. Срещу държавата са подадени общо 776 жалби в Страсбург, показват данните на съда към 1 юли 2017 г. През 2016 г. съдът е разгледал 949 жалби, като 907 не са били приети, а от останалите 42 жалби решения са взети по 37. В 33 от тях е открито поне едно нарушение на Европейската конвенция за правата на човека. През 2016 г.  България е платила близо 1 млн. евро  след осъдителни решения на ЕСПЧ, показва справка на Министерството на правосъдието. Точната сума, която държавата е платила миналата година, след като е била осъдена за погазени права, е 960 100 евро, или 1 877 800 лв. Част от компенсациите са по приятелски споразумения и едностранни декларации, а тези по осъдителните решения са 854 800 евро.", "date": "2017.10.09", "title": "Мъж от Брестовица осъди държавата в Страсбург заради глоба за паркиране"}
{"url": "http://www.dnevnik.bg/biznes/2017/10/09/3056201_nikolina_angelkova_ne_vijda_prichina_da_podava_ostavka/", "text": "Министърът на туризма Николина Ангелкова заяви пред журналисти, че не вижда причина да подава оставка, каквато й  поискаха от Асоциацията на българските туроператори и туристически агенти (АБТТА) . Министърът каза, цитирана от БТА, че недоволството от политиката в туристическия сектор, изразено от организацията, представлява мнението само на част от браншовите сдружения, и допълни, че изразяването на несъгласие с политиките на ведомството е право на организацията. В националния регистър има над 300 сдружения, три са регистрираните организации, свързани с туроператорска и турагентска дейност, а регистрираните туроператори и турагенти са над 3000, каза министърът и допълни, че в АБТТА членуват 80 - 90, така е и в БАТА и в Националното сдружение \"Туризъм\". Коментарът й е по повод подкрепата, която получи от останалите организации в бранша. Ангелкова досега не беше коментирала исканията на АБТТА, които днес се очаква да разяснят повече по позицията си. Фактите за сектора доказват, че сме на прав път, със сигурност има още какво да се желае, защото министерството съществува от три години, а проблемите в бранша са трупани от години, обяви още Ангелкова. Сред положителните аргументи в подкрепа на политиката в туризма тя открои това, че за периода януари - август общият брой на чуждестранни туристи, посетили места за настаняване с над десет легла в България, е над 6.5 млн. Ангелкова изтъкна, че са използвани данни на НСИ. Тя направи коментара си преди заседанието на Националния съвет по туризъм.", "date": "2017.10.09", "title": "Николина Ангелкова не вижда причина да подава оставка като министър на туризма"}
{"url": "http://www.dnevnik.bg/biznes/2017/10/09/3056212_vunshnata_turgoviia_na_bulgariia_s_evropeiskiia_sujuz/", "text": "Износът на България за страни от Европейския съюз нараства с 11.2%, а вносът с 10.7% през първите седем месеца на годината спрямо същия период през 2016 г., съобщи Националният статистически институт. От януари до юли 2017 г. от България към ЕС са изнесени стоки на обща стойност 19.5 млрд. лв. Само за юли износът се е увеличил с над 10.7% спрямо същия период миналата година. За първите седем месеца от годината износът на стоки за страни - членки на Европейския съюз, е на стойност близо 3.1 млрд. лв. Основни търговски партньори на България са Германия, Италия, Румъния, Гърция, Франция и Белгия. Те формират 68.6% от износа за ЕС. За изследвания период в страната са внесени стоки за малко повече от 21 млрд. лв., което е с 10.7% повече спрямо същия период на 2016 г. През юли тази година общият внос от ЕС се увеличава с 2.5% и е в размер на близо 3 млрд. лв. При износа на България за Европейския съюз най-голям ръст е отбелязан в секторите \"Минерални горива, масла и подобни продукти\" (32.7%) и \"Артикули, класифицирани главно според вида на материала\" (31.4%). Най-голям спад се наблюдава в секторите \"Безалкохолни и алкохолни напитки и тютюн\" (16.2%) и \"Необработени (сурови) материали, негодни за консумация (изкл. Горивата)\" (4.2%). При вноса за периода януари - юли 2017 г. в сравнение със същия период на 2016 г. най-голямо процентно увеличение е отчетено в секторите \"Необработени (сурови) материали, негодни за консумация (изкл. горивата)\" (45.6%) и \"Минерални горива, масла и подобни продукти\" (43.8%). Намаление се наблюдава единствено в сектор \"Безалкохолни и алкохолни напитки и тютюн\" (2.0%). Общото външнотърговско салдо на страната е отрицателно в изследвания период и е на стойност близо 1.6 млрд. лв.", "date": "2017.10.09", "title": "Външната търговия на България с Европейския съюз нараства с бързи темпове"}
{"url": "http://www.dnevnik.bg/biznes/2017/10/09/3056207_sled_sreshta_pri_borisov_zapochvat_pregovori_mejdu/", "text": "По предложение на премиера Бойко Борисов започват преговори между ръководството на предприятието и Министерството на икономиката за изчистване на спорните въпроси около сключените от \"Емко\" договори. Това съобщиха от Министерския съвет, след като по желание на служителите на предприятието те бяха приети от премиера.  Това бе и посочено като причина  той да закъснее за започналия в 10 ч. при президента Румен Радев Консултативен съвет по национална сигурност. И тази сутрин служители на \"Емко\" протестираха в близост до сградата на правителството, защото смятат, че с връщането на лиценза за търговия на дружеството проблемите му не са решени. По-рано през деня пък министърът на икономиката Емил Караниколов, чиято покана за среща протестиращите отхвърлиха в петък,  обяви, че поведението на \"Емко\" вече прилича на рекет  спрямо държавата. Един от проблемите е, че произведена преди отнемането на лиценза продукция стои на пристанището в Бургас и нейният получател ще получи друга, произведена от държавното ВМЗ. В същото време от \"Емко\" са недоволни, че договорите им с контрагенти са отнети по времето, когато са без лиценз, и няма да бъдат възстановени. Министър-председателят Бойко Борисов прие представители на протестиращите работници от оръжейния завод \"Емко\", които настояваха да изложат проблемите си лично пред него, съобщиха от правителствената пресслужба. Позицията им за развитието на ситуацията през последните месеци е представена от собственика на предприятието Емилиян Гебрев и членове на инициативния комитет. \"Винаги съм бил на мнение, че трябва да се изслушват страните и да се намери решение в диалог\", посочил премиерът.", "date": "2017.10.09", "title": "След среща при Борисов започват преговори между Министерството на икономиката и \"Емко\""}
{"url": "http://www.dnevnik.bg/bulgaria/2017/10/09/3056250_mladej_na_17_g_e_prostrelian_ot_policai_pri_puten/", "text": "Младеж на 17 г. е бил прострелян днес от полицай край с. Ген. Колево край Варна. Това съобщиха от пресслужбата на Областната дирекция на МВР. Според разпространената информация по случая до инцидента се е стигнало, след като около 11 ч. днес на входа на селото полицейски патрул е опитал да спре за проверка автомобил, управляват от друг младеж на 19 г. Водачът не спрял след подадения сигнал и се опитал да избяга. След започналото преследване автомобилът се блъснал в полицейският микробус на патрулиращите. Оказало се, че на волана на колата е стоял младеж без шофьорска книжка. Заедно с него в автомобила са пътували още двама младежи, които хукнали да бягат след катастрофата. Единият от полицай извикал след тях, за да ги принуди да спрат, но след като те не са се подчинили на заповедта, той бил принуден да използва служебното си оръжие. След произведения изстрел едно от момчетата е било ранено в седалищния мускул. То е настанено в болница без опасност за живота, уточняват от пресцентъра на полицията във Варна. Издирването на другия младеж продължава и до този момент. За случая са уведомени Районната прокуратура в гр. Девня, както и следовател при Окръжната следствена служба – Варна. По случая е започнала проверка.", "date": "2017.10.09", "title": "Младеж на 17 г. е прострелян от полицай при пътен инцидент край Варна"}
{"url": "http://www.dnevnik.bg/bulgaria/2017/10/09/3053046_kak_da_budesh_po-produktiven_na_rabotnoto_miasto/", "text": "Вероятно и вие започвате всеки работен ден с план какво трябва да свършите. Случва ли ви се обаче много скоро след това да се разсеете? Било заради получен имейл, известие в социалните мрежи или телефонно обаждане. Фокусирате ли се върху задачи, които не са толкова спешни, или просто имате навика да отлагате? Да бъдете продуктивни на работното място не е толкова трудно, стига да можете да организирате времето си ефективно. Важно е да започнете с малки стъпки. Няма как да очаквате, че може да промените трудовите си навици за един ден. Малките промени в начина на работа постепенно могат да доведат до по-голяма продуктивност и организираност. Опитайте да следвате даден съвет и продължавайте да добавяте нови, докато намерите стратегията, която работи най-добре за вас. Обърнете внимание колко време ви е нужно, за да изпълните определена задача. Според редица проучвания много малък процент от хората имат точна преценка за него. Съществуват различни приложения, които ви информират колко дълго прекарвате в социалните мрежи, в отговаряне на имейли или в изпълнение на проект. Правете си редовни почивки. Това е един от начините, който ще ви помогне да сте по-концентрирани. Работейки по някоя задача, която изисква време, винаги е по-добре на определен интервал да си почивате. Ако работите без прекъсване, това ще доведе до спад на производителността и рано или късно ще се почувствате пренатоварени. Определете си крайни срокове за по-важните задачи. Още по-добре е, ако съобщите на колегите си кога смятате да сте готови с тях. Това ще ви мотивира да свършите работата си навреме и да не отлагате. Преценете и кои задачи са с приоритет пред други. Следвайте 2-минутното правило. То гласи, че, ако една задача изисква по-малко от две минути, е по-добре да я свършите веднага. Отлагайки малките задачи, ще имате чувството, че винаги имате прекалено много неща, които трябва да свършите. След като приключите по-малките, можете да се фокусирате изцяло върху важните ангажименти. В крайна сметка по-добрата организираност ще ви помогне да имате и повече свободно време. А част от него можете да посветите на преглеждането на актуалните топ обяви за работа на  Karieri.bg .  търси   Юрисконсулт в дирекция \"Правна\"  търси: Бизнес журналист Мениджър \"Ключови клиенти\"  търси  Java Developer  търси  Junior Graphic Designer (home-based)  търси: Bereichsleiter/in Business & Project Development Consultant  търси  Management Accountant  търси: Consumer Product Coordinator Procurement Manager Revenue Assurance and Fraud Manager  търси  Communication Manager  търси: Analytics gurus Digital ninjas Tech gurus  търси  Customer Service Assistant    търси  Senior Account Manager - Outdoor Advertising", "date": "2017.10.09", "title": "Как да бъдеш по-продуктивен на работното място"}
{"url": "http://www.dnevnik.bg/skorost/avtomobilna_industriia/2017/10/09/3056276_sofiiskiiat_avtosalon_subira_koli_za_12_mln_leva/", "text": "Софийският автосалон, който ще се проведе от 13 до 22 октомври, ще събере коли и мотоциклети на обща стойност 12 млн. лева, генериращи общо повече от 46 000 конски сили, съобщиха организаторите днес. От дилърите на основните автомобилни марки не присъстват само представителите на \"Порше\". Експонатите са 258, като премиерите сред тях са 41. Част от новостите се показват в България броени дни след дебютът им на  автосалона във Франкфурт . Сред експонатите има 18 хибридни и 6 изцяло електрически автомобила. Освен вносители на автомобили и мотоциклети запазено място на салона имат търговци с гаражно оборудване, резервни части, гуми, масла, аксесоари, аудиосистеми, банки, застрахователи и други. 23-ото издание на софийския автосалон ще се проведе на площ от 14 000 квадратни метра, което е максимумът за Интер експо център на бул. \"Цариградско шосе\". Рекорден е броят на осигурените за тест-драйв коли - общо 83. За пръв път и изборът на кола, която може да се спечели с попълването на анкетна карта на салона, ще е между 12 модела. Те са с цена между 24 000 и 46 000 лева. Сред другите награди има мобилен телефон, екскурзии, гориво и т.н. Купените онлайн билети ще са по-евтини Новост е и възможността билет за изложението да се закупи онлайн през платформата на \"Ивенттийм\", като те ще са и по-евтини. Купените през интернет пропуски ще са с два лева по-евтини и ще струват 8 лева за възрастни и 4 за деца над 12 години. На разположение е и семеен билет за двама възрастни и две деца от 12 до 16 години с редовна цена 20 лева и 16 лева, ако се взема през интернет платформата. Първите 650 души, взели си билет онлайн независимо от вида, ще получат и право за два часа безплатен престой на паркинга на метрото, в близост до експо центъра. Купените през интернет пропуски могат да се принтират или да се влезе с QR код, който ще бъде изпратен със SMS до мобилен телефон. Новост е и предлагането на бизнес билет, който дава достъп до залите на 13 октомври, когато изложението е отворено само за журналисти и официални гости. Неговата цена е 50 лева и той може да се купи само онлайн. Как да стигнем До Интер експо център на \"Цариградско шосе\" може да се стигне с метро, с автобуси с номера 1, 3, 5, 6, 114 и с кола. Работното време на изложението ще е от 10 до 20 часа. За първи път ще бъде отворено и второто ниво на паркинга при метрото, в който има място за 1300 автомобила. Час престой там струва 1 лев.", "date": "2017.10.09", "title": "Софийският автосалон събира коли за 12 млн. лева"}
{"url": "http://www.dnevnik.bg/photos/2017/10/09/3056097_fotogaleriia_zalivut_na_triest_pobelia_ot_platnata_na/", "text": "Всяка година във втората неделя на октомври в италианския град Триест се провежда международната регата \"Барколана\".", "date": "2017.10.09", "title": "Фотогалерия: Заливът на Триест побеля от платната на \"Барколана\""}
{"url": "http://www.dnevnik.bg/sviat/2017/10/09/3056205_uchen_izsledvasht_neracionalnite_resheniia_vzima_nobel/", "text": "Ричард Тейлър взима тазгодишния Нобел за икономика за постиженията си в поведенческата икономика, съобщиха от Нобеловия комитет. Изследванията му \"хвърлят мост между икономическите и психологически анализи на вземането на решения от индивида\". Изследвайки последствията от ограничената рационалност, социалните предпочитания и липсата на самоконтрол, той показва как тези човешки черти систематично влияят на индивидуалните решения и на случващото се на пазарите. Традиционната икономика допуска, че хората имат добър достъп до информация и я обработват перфектно, както и че винаги могат да изпълнят плановете си. Това обаче е опростен модел на човешкото поведение, който системно води до несъответствия с реалността. Работата на Тейлър разширява икономическия анализ, като работи по три психологически черти, които влияят върху икономическите решения - ограничената рационалност, социалните предпочитания и липсата на самоконтрол. Джефри Хол, Майкъл Розбаш и Майкъл Янг получиха приза за медицина и физиология заради работата им по изясняване на  механизма на биологичния часовник . Вторник донесе на Райнер Вайс, Бари Бариш и Кип Тор Нобел за физика заради изследванията им на  гравитационните вълни . Жак Дюбоше, Йоахим Гранк и Ричард Хендерсън  взеха Нобел за химия  заради създаването на криоелектронна микроскопия, която опростява и подобрява изображенията на биомолекулите. Британският писател  Казуо Ишигуро получи  наградата за литература. Международната кампания за забрана на ядрените оръжия (ICAN)  спечели Нобеловата награда за мир .", "date": "2017.10.09", "title": "Учен, изследващ нерационалните решения, взима Нобел за икономика"}
{"url": "http://www.dnevnik.bg/sviat/2017/10/09/3056281_kozmetichnata_firma_dove_se_izvini_za_rasistka/", "text": "Козметичният производител Dove се извини публично за своя рекламна кампания във \"Фейсбук\" и я изтегли от социалната мрежа. Поредица от три снимки показваха, как тъмнокожа жена \"сваля\" цвета на кожата си, заедно с тениската си, а след това появилата се бяла жена по същия начин става азиатка. Рекламата се прие с остри критики за расизъм заради намека, че ако ползва сапун, цветнокожата ще посветлее. \"Образът, който публикувахме неотдавна във \"Фейсбук\" не успя да представи внимателно цветнокожите жени. Дълбоко съжаляваме за обидата, която той нанесе\", написа фирмата в \"Туитър\". Въпреки че Dove прекрати кампаният кадри от рекламата продължават да циркулират в интернет и да се критикуват. От снимката е отрязана последната част, в която бялата жена става азиатка, което според защитниците й представя идеята тенденциозно. Замисълът е бил, че жени от всички раси, т.е. с различни типове кожа, могат да ползват рекламирания сапун. Но преходът се оказал неудачен. И в предишни случаи компанията е била обвинявана за подобни неудачни асоциации, припомня Би Би Си. През 2011 г. Dove рекламираше друг свой продукт отново като вид \"избелване\" чрез модели близки, но различни по тен.", "date": "2017.10.09", "title": "Козметичната фирма Dove се извини за расистка рекламна кампания"}
{"url": "http://www.dnevnik.bg/skorost/2017/10/09/3056289_prohodut_troian_-_kurnare_e_otvoren/", "text": "Проходът Троян - Кърнаре,  който беше затворен в събота , заради много сняг и паднали дървета, от 13 часа днес е отворен за всички превозни средства, съобщиха от Агенция \"Пътна инфраструктура\". Все още остава затворен \"Петрохан\", който също не може да се ползва от събота. Екипите на пътноподдържащите фирми, Гражданска защита и горските стопанства продължават работата за разчистване на Петрохан - от билото до с. Бързия. Целта е до края на деня и по него да бъде възстановено движението. От Агенция \"Пътна инфраструктура\" призовават шофьорите, на които им предстои пътуване през високопланинските проходи, да не тръгват с летни гуми. Поради високата надморска височина е възможно при падане на температурите да има заледявания и хлъзгавост на настилката.", "date": "2017.10.09", "title": "Проходът Троян - Кърнаре е отворен"}
{"url": "http://www.dnevnik.bg/bulgaria/2017/10/09/3056288_putnata_policiia_shte_zasili_proverkite_na_kamioni_i/", "text": "По инициатива на европейската мрежа на службите на пътна полиция (TISPOL) от днес до края на седмицата на територията на всички държави - членки на ЕС, ще бъде извършен засилен контрол над товарните автомобили и автобусите, съобщиха от пресцентъра на МВР. В проверките ще участват и служители на Изпълнителна агенция \"Автомобилна администрация\". От МВР посочват, че основните причини за инцидентите с товарни автомобили и автобуси са неспазване времето за почивка от водачите, превишаването на скоростта, употребата на алкохол и упойващи вещества, превоз на необезопасени товари, както и претоварването на автомобилите. По време на акцията пътните полицаи ще следят дали е валидна задължителна застраховка \"Гражданска отговорност\" и платена ли е необходимата винетка за ползване на пътищата в страната. В проверките ще се включат още и служители на криминална и икономическа полиция. Те ще следят за превоз на нелегални мигранти, притежание и пренос на наркотични и упойващи вещества и транспортиране на крадени стоки, както и за превоз на стоки, различни от упоменатите в документите за товара. С  последните промени в Закона за движение по пътищата , които влязоха в сила преди три месеца, вече няма изискване за обозначаване на местата, където се извършва контрол на скоростните режими.", "date": "2017.10.09", "title": "Пътната полиция ще засили проверките на камиони и автобуси през тази седмица"}
{"url": "http://www.dnevnik.bg/sport/2017/10/09/3056301_otborut_na_maraton_plovdiv_specheli_biznes_run_v/", "text": "Отборът на \"Маратон Пловдив\" спечели състезанието \"Бизес рън\" в Пловдив. Васил Кацаров, Павел Динчийски, Теодор Ганев и ски бегачът Андрей Гридин единствени успяха да слязат под 1 час. Те спечелиха надпреварата с 58:06,8 мин. Втори се нареди тимът на \"Ес Би Тек глобъл лимитед - клон България\" с 1.00:46,5 часа. Бронзовите медали заслужиха \"Либхер-Хаусгерете Марица\" с 1.03:30,4 часа. Два бяха отборите, съставени само от жени, като iCard завърши с време 1.20:29,3 часа. \"Postbank Super girls\" беше по-бавен с малко по-малко от 3 минути. При смесените отбори най-добро време постигна \"TELUS International Europe\" с 1.09:16 часа. Събитието, организирано от клуб \"Бегач\", включи и занимание за децата. Следващото състезание в програмата на клуба е  \"Рено морнинг рън\" в София, което ще се проведе на 29 октомври .", "date": "2017.10.09", "title": "Отборът на \"Маратон Пловдив\" спечели \"Бизнес рън\" в Пловдив"}
{"url": "http://www.dnevnik.bg/politika/2017/10/09/3056299_konsultativniiat_suvet_pri_prezidenta_ne_reshi_nishto/", "text": "Заседанието на Консултативния съвет по национална сигурност, което беше свикано от президента Румен Радев по темата корупция, завърши, без да бъде постигнато съгласие. Това съобщи на излизане от президентството лидерът на БСП Корнелия Нинова. Тя обърна внимание, че премиерът Бойко Борисов  дойде с час и половина закъснение , заради среща с протестиращите от \"Емко\" и си тръгна преди края на заседанието. Борисов излезе с колата на НСО и съпровождащия го джип със заглушаващи системи през задния вход на президенството и така отбегна журналистите. Лидерите на парламентарните групи на ДПС и на ГЕРБ Мустафа Карадайъ и Цветан Цветанов също си тръгнаха малко след началото на заседанието, защото трябвало да пътуват за форум в Брюксел. Финансовият министър Владислав Горанов също не остана до края. На заседанието, в което участват политически партии и службите, както и ключови министри, не беше и военният министър Красимир Каракачанов, както и вицепремиерът Екатерина Захариева, която отговаря за съдебната реформа. Нинова разказа, че са представени антикорупционните проекти на правителството и на БСП. Два въпроса не са намерили решение. Първият е дали бъдещото звено по антикорупция да има разследващи функции, както настояват от БСП или да бъде превантивен орган, каквото е предложението на ГЕРБ. Вторият препъникамък е бил кой да назначава шефа на бъдещия орган. От БСП искат да е президентът, за което се обяви и лидерът на \"Воля\" Веселин Марешки, който също напусна заседанието преждевременно. От ГЕРБ настояват той да се назначава от парламента. Управляващите бойкотираха заседанието на КСНС, заяви Нинова. \"Фактът, че КСНС не успя да излезе с решение по темата за корупцията е знак за несъстоятелността на управляващите и политическата класа да излъчи такъв закон и такъв орган, който да се пребори с корупцията. Оценявам това, като бойкот. Не може толкова хора от управляващите да не присъстват, макар и да имат причини\", каза Нинова. Тя добави, че премиерът Бойко Борисов не е говорил по време на заседанието на КСНС и не е обяснил, защо напуска заседанието. Нинова оцени, като \"поредното лицемерие\" изявленията на ГЕРБ, че няма да влизат в конфронтация с президента. \"Играта на доброто и лошото ченге доведе до провал\", каза още Нинова и се аргументира, че премиерът Бойко Борисов разпорежда на партията си да не споменават президент, а следващия ден от парламентарната трибуна се леят тежки обиди към президента, като вероятно имаше предвид  дебатите за доклада  на комисията за проверка на избор на изтребител. \"Така не се прави политика. Или всички ще осъзнаем, че трябва безкомпромисна борба с корупцията и да приемем законодателство, или е имитация\", заяви Нинова. Според нея в противен случай \"думата ще има народът и тази дума ще бъде срещу политиците\". Антикорупцията не е приоритет на политиците , обяви президентът Радев след проваления съвет за национална сигурност. От думите му се разбра, че той е прекратил заседанието и е насрочил ново след една седмица.", "date": "2017.10.09", "title": "Консултативният съвет при президента не реши нищо за корупцията (допълнена)"}
{"url": "http://www.dnevnik.bg/skorost/avtomobilna_industriia/2017/10/09/3056308_subsidiia_ot_5000_evro_za_elektromobili_i_otpadane_na/", "text": "Асоциацията на автомобилните производители и техните оторизирани представители в България (ААП) настоява държавата да въведе субсидия от 5000 евро за електромобил и 2500 евро за плъгин хибриден модел, съобщи днес на пресконференцията за  Автосалон София 2017  изпълнителният директор на организацията Татяна Груева. Друго искане е за колите на ток да не се плаща ДДС, което ще намали цената им с 20%. В същото време електромобилите са с 60-70% по-скъпи от модел със същите размери и оборудване, но с традиционен двигател. Груева уточни, че исканията са представени на работната група в Министерството на икономиката, която разработва стратегия за стимулиране на продажбите и употребата на екологични превозни средства. Изпълнителният директор на ААП обаче уточни, че от финансовото министерство \"избягват да присъстват\" на срещите по темата. За момента единственият бонус за собствениците на електромобили е, че не плащат местен данък, който обаче е символичен. Освен това в София, Пловдив и още няколко града колите на ток могат да паркират безплатно в зоните за платено паркиране. Според члена на УС на ААП и ръководител на представителството на \"Киа\" в България Храбрин Иванчев в момента в България се движат около 500 изцяло електрически превозни средства. Хибридите са около 1500. От асоциацията настояват и за кардинална промяна в данъчното законодателство, като се въведе правилото \"замърсителят плаща\". Сега данъкът се формира от цената на колата и нейната мощност, като собствениците на нови коли са ощетени. В същото време данните на КАТ сочат, че в България едва 5% от регистрираните коли са на възраст до пет години. Почти 70 на сто пък са произведени преди повече от 15 години. Средната възраст на автопарка е 18 години. Председателят на управителния съвет на ААП Александър Миланов обяви, че от 1993 година насам членовете на асоциацията са инвестирали около 700 млн. лева в страната и дават работа на над 7000 души. За този период те имат и оборот от над 33 млрд. лева, което превръща фирмите от сектора в сериозен фактор за икономиката. В Румъния от тази година купувачите на електромобил могат да разчитат на държавна помощ от 10 000 евро, а тези, предпочели плъгин хибрид, получават 4400 евро.", "date": "2017.10.09", "title": "Субсидия от 5000 евро за електромобили и отпадане на ДДС за тях искат от асоциацията на автомобилните вносители"}
{"url": "http://www.dnevnik.bg/sport/2017/10/09/3056282_iamaha_niama_da_burza_s_nov_dogovor_na_valentino_rosi/", "text": "Подписването на нов договор на Валентино Роси с \"Ямаха\" не стои на дневен ред, заяви шефът на отбора Лин Джарвис. Той смята, че е твърде рано да се говори за нов контракт на италианеца, който е обвързван с японския тим до края на 2018 г. Според Джарвис преговорите с Роси за преподписване могат да започнат най-рано около първото състезание за следващия сезон. Първият старт в MotoGP през 2018 г. е в Катар на 18 март. \"Не сме стартирали разговори за нов контракт, защото той има двегодишен договор. Не мисля, че това ще се случи по-рано от състезанието в Катар догодина\", заяви Джарвис пред autosport.com. През юни Роси си остави вратичка, като заяви, че е отворен да продължи да се състезава в MotoGP и след 2018 г. 38-годишният италианец ще обяви в началото на следващия сезон дали ще продължи своята кариера. \"Когато подписах настоящия договор (през 2016 г.), си мислех, че той ще е последният, но не бях убеден. Ще реша в началото на следващия сезон. Ще продължа, ако все още съм конкурентен и способен да печеля\", каза тогава седемкратният шампион. Роси е пети със 168 точки при оставащи четири старта до края на шампионата. Той изостава с 56 от водача в класирането Марк Маркес. Опитният италианец направи  забележително завръщане  с петата си позиция на пистата \"Арагон\", след като три седмици преди това счупи крак.", "date": "2017.10.09", "title": "\"Ямаха\" няма да бърза с нов договор на Валентино Роси"}
{"url": "http://www.dnevnik.bg/politika/2017/10/09/3056307_antikorupciiata_ne_e_prioritet_za_politicite_obiavi/", "text": "Президентът Румен Радев е прекратил заседанието на Консултативния съвет за национална сигурност, което днес трябваше да обсъди \"законодателни мерки за противодействие на корупцията\". Причината -  част от участниците си тръгнали по-рано  заради международни ангажименти, което довело до \"загуба на кворум\". Ново заседание по същата тема ще има следващия вторник. \"Корупцията пряко или косвено бърка в джоба на всеки български гражданин и го поставя в унизително положение. Считам, че пробив в борбата с корупцията ще стане възможен едва когато антикорупцията стане приоритет за българските политици пред техните вътрешни и международни ангажименти\", заяви президентът Румен Радев в изявление за медиите, което продължи по-малко от три минути. Той обясни, че по време на заседанието са изслушани доклади на съответните органи за борбата с корупцията, след което е започнала дискусия. Не се е стигнало до общо становище, тъй като е нямало \"кворум\". Държаният глава каза още, че по-рано участниците са потвърдили присъствие. По закон заседанията се провеждат при кворум от най-малко две трети от членовете. В заседанията на Консултативния съвет за национална сигурност участват председателят на Народното събрание, министър-председателят, министърът на отбраната, министърът на вътрешните работи, министърът на външните работи, министърът на финансите, председателят на Държавна агенция \"Национална сигурност\", началникът на отбраната, председателят на Държавна агенция \"Разузнаване\", секретарят на Съвета по сигурността, както и по един представител от всяка парламентарна група. На заседания могат да присъстват и различни ресорни министри. Днес зам.-председателят на ГЕРБ и шеф на парламентарната група на партията Цветан Цветанов, лидерът на ДПС Мустафа Карадайъ и финансовият министър Владислав Горанов си тръгнаха по-рано от заседанието. Премиерът Бойко Борисов отиде със закъснение заради среща с протестиращи от \"Емко\". На заседанието не присъстваха нито един от вицепремиерите, двама от които са министър на външните работи и министър на отбраната, както и председателят на парламентарната група на \"Обединените патриоти\" Волен Сидеров. \"За остротата на проблема с корупцията можем да съдим по многобройните скандали в медиите, по срива на чуждестранните инвестиции, по незавидното място на България в множество престижни международни класации, по препоръките и оценките на нашите европейски партньори. Корупцията сред лицата, заемащи висши държавни длъжности, е заплаха за националната сигурност, защото тя руши устоите на правовата държава, срива доверието на гражданите в българските институции, възпрепятства развитието на икономиката и повишаването на благосъстоянието на българските граждани\", каза още Радев. Борбата с корупцията трябва да е една от основните теми на новия политически сезон, в който парламентът трябва да приеме закон за създаване на антикорупционен орган.  ГЕРБ предлага неговият председател да се избира от Народното събрание, а БСП - от президента . В последната седмица назря конфликт между ГЕРБ и президента Радев, който обяви, че  ГЕРБ води война с него и \"щом я иска, ще я получи\" , а Борисов даде да се разбере, че няма проблем с президента, тъй като  цигулките им свирели в една тоналност . В същото време обаче  ГЕРБ индиректно обвини Радев в корупция при избора на изтребител , който страната ни да закупи, а  БСП видя в атаките срещу президента опит да се разчисти пътя на Борисов към \"Дондуков\" 2 . В неделя от ГЕРБ съобщиха, че  имат разпореждане от лидера Бойко Борисов да спрат говоренето за държавния глава .", "date": "2017.10.09", "title": "Антикорупцията не е приоритет за политиците, обяви президентът Радев след проваления съвет за национална сигурност"}
{"url": "http://www.dnevnik.bg/bulgaria/2017/10/09/3056339_proverka_na_inspektorata_na_sudebniia_suvet_otkri_dve/", "text": "Проверка на Инспектората на Висшия съдебен съвет (ВСС) откри две досъдебни производства, които са останали неприключени от образуването им преди повече от 12 години. Това е станало след разглеждането на 128 заявления от граждани за нарушаване на правото им на разглеждане и решаване на делата в разумен срок, съобщиха от ВСС. Едното от производствата е за причиняване на средна телесна повреда по хулигански подбуди. То е образувано през 2004 г. и продължава вече 12 години, 8 месеца и 21 дни. Делото е спирано общо 4 пъти, като първият път било заради отсъствието на обвиняемия. През следващите 4 години производството така и не било разгледано, като дори не били предприети действия по издирването му. Наказателното производство е било прекратено от прокурора, защото деянието не съставлявало престъпление от Наказателно-процесуалния кодекс. В хода на разследването пък са били събрани безспорни доказателства, че пострадалият сам си е причинил травмите, тъй като при сбиването е загубил равновесие и сам е паднал върху арматурни железа. Постановлението за прекратяване на наказателното производство е от януари 2016 г. и е било връчено на защитника на обвиняемия едва през февруари тази година след разпореждане на наблюдаващия прокурор. Това е забавило приключването на делото с повече от една година. Другото забавено производство било за участие в организирана престъпна група и кражба на автомобил. То е продължило 12 години, 2 месеца и 15 дни. Близо осем години от този период производството било спряно заради неразкриване на извършителя на престъплението. Инспекторатът на ВСС констатира, че през времето, в което досъдебното производство не е било спряно, също били допуснати действия и бездействия на разследващите и прокурора, които довели до допълнително забавяне. Близо три години компетентните органи така и не извършили каквито и да било действия по разследването. С действията и бездействията си разследващите органи и прокуратурата са причинили забавяне на производството с общо 10 години и 10 месеца. В крайна сметка то е прекратено поради недоказаност на обвинението.", "date": "2017.10.09", "title": "Проверка на Инспектората на съдебния съвет откри две досъдебни производства на повече от 12 години"}
{"url": "http://www.dnevnik.bg/biznes/2017/10/09/3056336_ministri_ochakvat_utroiavane_na_noshtuvkite_v_hoteli_v/", "text": "По време на българското председателство на Съвета на ЕС се очаква утрояване на броя на нощувките в София и над 32 хил. нощувки като минимум да бъдат реализирани в рамките на официалните заседания от календара на председателството. Това каза министър Лиляна Павлова по време за заседанието на Националният съвет по туризъм, цитирана от БТА. Има притеснения как ще бъдат посрещнати тези хора, защото ние като страна домакин не плащаме нощувките на гостите с изключение на VIP делегатите - 2000 души, от общо 22 хил., които ще посетят страната за официалните събития през шестте месеца на председателството, каза министър Павлова и допълни, че това е предизвикателство пред хотелиерския бранш, защото трябва да се гарантира кои са хотелите - партньори на председателството, където ще се правят резервациите с уговорката, че те не могат да са предплатени. Междувременно министерството обяви победителя в поръчката за нощувките, които се поемат от страната председател. Тя бе спечелена от хотел  \"Маринела\" . За останалите 20 хил. делегати, които ще направят 32 хил. нощувки, се водят разговори, като има заявки от 21 хотела в столицата, които ще бъдат препоръчани като хотели на председателството, обясни Павлова. Идните дни предстои среща с тези хотелиери и сключване на рамково споразумение с тях, за да могат да бъдат рекламирани като възможност за настаняване за председателството, добави тя. По думите й глобалната и дългосрочна цел в рамките на българското председателство е България да бъде позната по-добре като туристическа дестинация. Председателството е възможност да се предложи нов поглед за това какво е България и като държава с богато културно и историческо наследство, природа, държава, която е достоен член на ЕС, а не просто потребител на еврофондове и е неутрален балансьор по тежките теми на европейския дневен ред, изтъкна министър Павлова. Председателството е шанс за България да стане и страната, която в критичен за бъдещето на Европа момент успее да зададе в дневния ред важни и значими теми за ЕС за Западните Балкани, добави още Павлова. И най-добрите теми да сложим в дневния ред, и най-важните решения да успеем да вземем, ако оставим лошо впечатление как са посрещнати гостите на летището в София и как са настанени в съответния хотел, ще остане лош привкус у всеки участник, обърна се министър Павлова към участниците в заседанието. Министърът на туризма Николина Ангелкова посочи, че председателството е възможност да се покаже страната като целогодишна туристическа дестинация, както и да се обсъдят бъдещи промени в европейски регламенти или директиви в ресорни за туризма теми.", "date": "2017.10.09", "title": "Министри очакват утрояване на нощувките в хотели в София по време на председателството"}
{"url": "http://www.dnevnik.bg/gradska_sreda/2017/10/09/3056292_nova_metrostanciia_i_jelezoputna_gara_shte_svurjat/", "text": "Предложение за изграждане на нова метростанция между вече съществуващите на бул. \"Сливница\" и в квартал \"Обеля\" ще гласуват тези седмица столичните общински съветници. Върху бъдещата станция Националната компания \"Железопътна инфраструктура\" планира да построи железопътна гара. Докладът за новата метростанция е внесен от общински съветници от всички политически групи. Изграждането й е предвидено по проект от 2003 г, както и в Общия устройствен план на София, но не е била реализирана заради липса на финансиране. Строежът й ще струва 24 млн. лева, като 51% от сумата ще бъде платена от частното дружество \"Арсланд Есперия\", а 49% от Столичната община. Пред \"Дневник\" общинският съветник Симеон Славчев (Политическа група 5, в която влизат представители на \"Зелените\", \"Глас народен\" и \"Движение 21\"), който е сред вносителите на доклада, обясни, че \"Арсланд Есперия\" има намерение да построи затворен жилищен комплекс с поликлиника и училище в района на новата метростанцията. Дружеството \"Арсланд Есперия\" ще отговаря за първоначалните етапи от строежа на станцията, а Столичната община ще изготви инженерните проекти, обясни съветникът Зафир Зарков (ГЕРБ), който също е вносител на предложението. По думите му първоначалната оценка на проекта за метростанцията е направена от общинското дружество \"Метрополитен\", като би трябвало тя да бъде построена за около две години и половина. В отделен проект на Националната компания \"Железопътна инфраструктура\" (НКЖИ) предвижда върху нея да бъде построена железопътна гара, която ще бъде и финална спирка по трасето София - Бургас, като влаковете ще продължават до кварталите Божурище, Банкя и Иваняне. В отговори до \"Дневник\" от железопътната компания казват, че изграждането на гарата ще струва около 17 млн. лв., като проектът ще бъде финансиран по европейската програма \"Механизъм за свързване на Европа\". Строителството ще започне през 2019 г. и трябва да приключи най-късно през четвъртото тримесечие на 2020 г., пишат още от пресцентъра на НКЖИ. , като към момента се водят разговори с главния архитект на София Здравко Здравков, каза още Зарков. Така според Симеон Славчев и Зафир Зарков ще бъде създаден интермодален терминал, който да подобри транспортните връзки между София и районите в областта. Освен от Зарков и Славчев докладът е внесен от Борислав Бориславов (Реформаторски блок), Станил Станилов (\"Патриоти за София\") и Калоян Паргов (БСП). Предложението ще бъде гласувано на заседанието на Столичния общински съвет в четвъртък. \"Дневник\" потърси за коментар \"Арсланд Есперия\", като все още очаква отговор.", "date": "2017.10.09", "title": "Нова метростанция и железопътна гара ще свържат София с Божурище"}
{"url": "http://www.dnevnik.bg/politika/2017/10/09/3056359_anton_todorov_podade_ostavka_dopulnena/", "text": "Депутатът от ГЕРБ Антон Тодоров е подал оставката си като народен представител. ГЕРБ разпространи писмото му до премиера и лидер на ГЕРБ Бойко Борисов и партията. В него той благодари за гласуваното доверие и възможността да бъде избран за народен представител от ГЕРБ. \"В рамките на по-малко от десет дни съм обект на безпрецедентна атака от среди, които никога няма да ми простят разкритията, направени за олигархията, задкулисието и техните командири (визирам действащи политици и бивши служители на тоталитарните служби)\", пише Тодоров. \" Много силни думи употребявате, ще ви изядат хляба . Вече изядоха хляба на колежката ви - и тя беше тръгнала малко в някаква посока, но нещо виждам, че липсва столчето й\" - с тези думи Тодоров се обърна в петък към водещия от \"Нова телевизия\" Виктор Николаев, ядосан от негов въпрос. В писмото си Тодоров твърди, че е разбран \"напълно превратно\", а думите му в ефира на телевизията били изтълкувани абсолютно погрешно. Тъй като въпреки извиненията атаката не спирала, \"но и повлича след себе си и авторитета на ГЕРБ, на нашия лидер и цялото ръководство\", Тодоров се извинява за пореден път на Виктор Николаев и зрителите и \"всички български медии, които волно или неволно съм засегнал с участието си\". \"Заявявам категорично, че заради моя култ към свободата и онова, за което съм се борил повече от 28 години, няма да позволя да бъда превърнат в нарицателно за цензура и заплахи.\" \"Свободата в медиите за мен е основна ценност, която позволява да бъдат защитавани фактите. Убеден съм, че без свобода няма справедливост, тя е в основата на демократичното общество\", пише в писмото на Антон Тодоров. Тодоров заявява, че решението за напускане на парламента е изцяло негово и е съобразено със собственото му разбиране за носене на политическа отговорност, и че остава в ГЕРБ.", "date": "2017.10.09", "title": "Антон Тодоров подаде оставка (допълнена)"}
{"url": "http://www.dnevnik.bg/sviat/2017/10/09/3056352_putin_razreshi_na_chujdenci_da_vojuvat_v_ruskata/", "text": "Президентът на Русия подписа  указ , с който се разрешава на чужденци, работещи на договор в руската армия, да служат в мисии в чужбина. Промяната влиза в сила веднага. Досега в закона \"За военната повинност и военната служба\" бе записано, че военнослужещи чужденци могат да участват \"в изпълняване на задачи в условията на военно положение, а също в условия на въоръжени конфликти\". Това става в съответствие с общопризнати принципи и норми на международното право и международните договори и законите на Русия. Но в текста не бе записана изрично задграничната дейност. В указа на Владимир Путин се казва, че чужденците могат да участват \"в дейности по поддържане или възстановяване на международния мир и сигурност или за пресичане на международна терористична дейност извън пределите на територията на Руската федерация\". Чуждестранните граждани в руската армия могат да бъдат редници, матроси, сержанти и старшини, но нямат право да бъдат офицери. При постъпването на воинска служба те се задължават \"да съблюдават Конституцията на Руската федерация, строго да изпълняват воинските устави, заповедите на командирите и началниците, достойно да изпълняват воинския си дълг\", но не полагат клетва \"за вярност към отечеството\". Законът определя още, че военните части, които страната изпраща в чужбина \"за пресичане на международна терористична дейност\" трябва да са съставени от доброволци сред професионалните военни. Досега министерството на отбраната не е съобщавало дали и колко чужденци има сред руските части в Сирия.", "date": "2017.10.09", "title": "Путин разреши на чужденци да воюват в руската армия зад граница"}
{"url": "http://www.dnevnik.bg/bulgaria/2017/10/09/3056358_inspekciiata_po_truda_komandirova_ekipi_ot_stranata/", "text": "Изпълнителна агенция \"Главна инспекция по труда\" (ГИТ) командирова екипи от страната, които да помогнат на столичните заради засиленото строителство в София-град и София-област, съобщиха от пресцентъра на агенцията. Въпреки засиления контрол в сектора от няколко години той продължава да бъде рисков както по отношение на безопасността на труда, така и при законосъобразното възникване на трудовите правоотношения, работното време и почивките, показват данните от контролната дейност. Проверките ще се съсредоточат и върху контрола на разпоредбите за разпределение на работното време, за почивките и отпуските, тъй като неосигуряването на задължителната междудневна и седмична почивка води до преумора, която повишава риска от трудови травми, отбелязват от агенцията. За деветте месеца от началото на годината контролните органи на Главната инспекция по труда са извършили 3590 проверки на строителни обекти. Това са 10.3% от всички проверки (34 680), извършени от инспекторите по труда през този период. На проверените строителни обекти са установени 18 610 нарушения, като 68% от тях – 12 670 броя, са свързани с неспазване на регламентите за осигуряване на безопасност и здраве при работа, а 5730 от нарушенията са в областта на трудовите правоотношения. За сравнение през 2016 година броят на двата вида нарушения е бил почти същият, отбелязват от ГИТ. За отстраняване на нарушенията инспекторите са наложили 17 529 принудителни административни мерки. От тях 198 са издадените актове за спиране на дейността на обекти или на различни участъци от тях, както и на необезопасени машини или съоръжения, които пряко застрашават живота и здравето на работещите. Данните на ГИТ показват, че половината от всички издадени актове за спиране (392) са при извършване на строително-монтажни работи. При извършените проверки са установени 490 работещи без сключен трудов договор.", "date": "2017.10.09", "title": "Инспекцията по труда командирова екипи от страната заради засиленото строителство в София"}
{"url": "http://www.dnevnik.bg/razvlechenie/2017/10/09/3056371_pobutni_me_ili_koi_e_tazgodishniiat_nobelist_po/", "text": "Каква е разликата между стимул и подтик? Рационалният хомо икономикус намалява потреблението на бензин, когато цената скача. Или ограничава скоростта, с която кара по магистралата, за да минимизира разхода на гориво. Или спазва пътните знаци, за да избегне глобите. В света на хомо икономикус по-високата цена на бензина е стимул за по-малко потребление или по-ниска скорост. Рискът от наказание пък е стимул да следваш правилата. Но светът невинаги е логичен и подреден: хомо сапиенс невинаги мисли и действа като хомо икономикус. Индивидите затова имат не само нужда от стимули, но и от подтици, твърдят Ричард Тейлър и Кас Сънстийн в бестселъра \"Побутването: Как да подобрим решенията за здравето, богатството и щастието\". Подтик е, когато посегнеш към плодовете, а ти се яде торта, ако плодовете, а не тортата са първото нещо, което се набива в очите, когато влезеш в кафетерията. В Чикаго на брега на езерото Мичиган има път с красива гледка и опасни завои. Градските власти са достигнали до извода, че само с пътни знаци няма да обезпечат безопасността. Затова ограничението от 25 мили (около 40 км/ч) е изписано на платното. Още по-важно: след знака шофьорите виждат бели ивици, разположени перпендикулярно на платното. С приближаването на завоя ивиците се сгъстяват, което кара шофьорите несъзнателно да ограничават скоростта. Подтикът към несъзнателната ни природа се оказва по-силен от рационалния стимул, за да се постигне желаният резултат. Блъскане и побутване Техниката на побутването е позната отдавна на маркетолозите и последиците невинаги са с положителен знак за потребителите. Но според Тейлър и Сънстийн побутването може да се превърне в мощна сила за подобряване на решенията в бизнеса и обществената политика. Ако на климатика имаш устройство, което да ти показва всеки път, когато намалиш градусите, с колко се увеличава потреблението на електроенергия, това вероятно ще те накара да преброиш до десет и да се замислиш дали по-ниската температура наистина си струва.  Друг енергоспестяващ подтик би бил, ако електрическите компании изписват на сметките средното месечно потребление на ток на абонат за конкретния регион. Подобен експеримент в Калифорния показва, че много домакинства с потребление над средното намаляват консумацията. \"Но побутването често има и ефект на бумеранг\", предупреждават Тейлър и Сънстийн. В експеримента от Калифорния част от потребителите с консумация под средната започват да харчат повече. Тук на помощ идват дребните неща, които правят голямата разлика. На сметките компанията поставя усмихнат или намръщен емотикон в зависимост от това дали клиентът е ограничил консумацията. Резултатът е слисваш: абонатите с намръщен емотикон намаляват консумацията, а тези с усмихнат - се стремят да я запазят под средните стойности. Естествено има и примери за безскрупулно сбутване. Това може да ти се случи, ако забравиш да си прочетеш внимателно договора за заем и се окаже, че щом не предоговориш условията след първата година, започваш да плащаш лихва, която ти съсипва бюджета. Използвайки разсеяността, липсата на време или недостатъчните познания, банката те е побутнала да \"избереш\" драконовската лихва. Избери вместо мен Хората са емоционални, страдат от предубеждения, имат проблеми със самоконтрола, трудно анализират вероятности и сложна информация, водени са от инерцията или поведението на другите, пишат Тейлър и Сънстийн. Така оставени на собствената си рационалност, често се проваляме във вземането на правилните решения. Или просто се отказваме да вземем решение. Целта на това, което Тейлър и Сънстийн наричат \"архитектура на избора\", е не да ограничим свободата на избор, а да създадем среда, в която индивидите с по-голяма вероятност и при достатъчно информация предпочитат определено решение. \"С други думи, ние сме за ползата от съзнателни усилия от страна на корпорациите и обществените институции, които могат да насочат избора на хората в посоки, подобряващи живота\", казват авторите на \"Побутването\". Остава открито питането дали правителствата и бизнесът са достатъчно компетентни и добронамерени. Истината е по средата и отговорът е \"понякога\". Но за потребителите и гражданите винаги остава възможността да гласуват с портфейл или бюлетина за компаниите и политиците, които са им предложили добри решения.", "date": "2017.10.09", "title": "Побутни ме, или кой е тазгодишният нобелист по икономика"}
{"url": "http://www.dnevnik.bg/photos/2017/10/09/3056245_fotogaleriia_na_put_s_bavarskite_kravi/", "text": "Всяка есен баварските фермери повеждат стадата с крави от доскоро тучните високоалпийски поляни към долините в ниското.", "date": "2017.10.09", "title": "Фотогалерия: На път с баварските крави"}
{"url": "http://www.dnevnik.bg/kultura/2017/10/09/3053591_mishel_uelbek_e_zvezdata_na_frankfurtskiia_panair_na/", "text": "                     Панаирът ще домакинства на близо 300 събития, а още 400 ще го съпровождат в различни точки на Германия до края на годината. Новите заглавия в превод от френски, представени през шестте дни, наброяват 500. Досега Франция е била фокус на фестивала само веднъж, през 1989 г. Този път обаче французите позабавиха приемането на поканата, преди да обявят тържествено откриване \"на високо равнище\". - анфан терибл на френската литература, чиито книги остро критикуват нарцистичното консуматорство и на Запада, и в ислямските култури. Последният роман на 61-годишния автор, \"Подчинение\", привиждаше антиутопично бъдеще, в което Европа приема политическите и обществени привички на ислямския свят, и отекна шумно из Европа. Той излезе през 2015 г., а тази година писателят публикува En présence de Schopenhauer, за влиянието на немския философ Артур Шопенхауер върху собственото му творчество. Панаирът обаче ще постави фокус върху по-ранно и слабо познато творчество на Уелбек като Mourir (в букв. превод - \"Да умреш\") от антологията \"Синьо, бяло, червено - Франция разказва\". Писано преди 14 години и без намерение да бъде публикувано, в есето писателят разказва за детството си отношенията с родителите си.  франкофонската литература ще бъде представена от автори от Северна Африка, Канада и бивши френски колонии по света. Такава например е Ясмина Кадра, която служи в алжирската армия, преди да емигрира от родната си държава през 2000 г. Алжир, измъчван от корупция, тероризъм и бедност, е темата на романа й Les anges meurent de nos blessures (\"Ангелите умират от нашите рани\") за бедно момче, което мечтае за по-добър живот. Безработицата, тероризмът, капитализмът, крайнодесният популизъм и расизмът са ярките теми на френската литература днес. Франция е важен център на книгоиздателската индустрия, със 75 хиляди нови заглавия, публикувани на годишна база, близо 55 хиляди автори и над 4 хиляди издателства. През 2015 г. те са продали над 436 млн. книги на обща стойност 2.5 млрд. евро.", "date": "2017.10.09", "title": "Мишел Уелбек е звездата на Франкфуртския панаир на книгата, посветен на \"по-силна Европа\""}
{"url": "http://www.dnevnik.bg/sviat/2017/10/09/3056393_i_gugul_otkri_na_platformite_si_ruska_namesa_za/", "text": "Гугъл\" (Google) за пръв път е открила, че служби на руската държава са използвали платформи на компанията като YouTube и Gmail, за да се намесват в изборите в САЩ през 2016 г. Десетки хиляди долари са били платени за разпространяване на дезинформация и това е идвало от група, различна от Фабриката за тролове край Санкт Петербург, подозирана за подобна дейност през \"Фейсбук\". Това  твърди \"Вашингтон пост\"  в понеделник по повод компанията с най-големият бизнес с онлайн реклама, като се позовава на източници, запознати с проверката, но нямащи право да я обсъждат, преди тя да стане публично достояние. За целта е била използвана рекламната мрежа DoubleClick, а \"руската следа\" била открита с данни от популярната услуга за микросъобщения \"Туитър\" (Twitter). Срещу заплащане компанията предоставя на разработчици данни назад чак до 2006 г. и в \"Гугъл\" установили връзка между руски профили в \"Туитър\" с профили, от които е купувана реклама в платформите на \"Гугъл\". Вътрешната проверка е в начален етап, провежда се без сътрудничество с \"Туитър\" и данни се споделят с \"Фейсбук\". Едва преди месец говорителка на \"Гугъл\" каза, че компанията \"винаги следи за злоупотреба или нарушаване на нашата политика и не разполагаме с доказателства, че на нашите платформи е имало такъв тип кампания\". \"Фейсбук\" и \"Туитър\" ще изпратят свои ръководители в Конгреса да обяснят на 1 ноември какво знаят компаниите за евентуални руски опити за манипулиране на общественото мнение в САЩ преди изборите. От \"Гугъл\" още няма отговор дали ще участват.", "date": "2017.10.09", "title": "И \"Гугъл\" откри на платформите си руска намеса за изборите през 2016 г., твърди \"Вашингтон пост\""}
{"url": "http://www.dnevnik.bg/bulgaria/2017/10/09/3056410_bulgarski_deputat_be_izbran_za_zam-predsedatel_na/", "text": "Депутатът от ГЕРБ Пламен Манушев бе избран за зам.-председател на политическия комитет на НАТО. Това стана по време на 61-ата годишна сесия на парламентарната асамблея на алианса, съобщиха от пресцентъра на управляващата партия. Вицеадмиралът от Военноморските сили участва на  изборите за държавен глава  миналата година като вицепрезидент на Цецка Цачева. По време на събитието бяха обсъдени темите за сътрудничеството между Европейския съюз и НАТО, развитието на европейската отбранителна индустрия, както и стабилността и сигурността на Черноморския регион. Генералният секретар на Алианса Йенс Столтенберг заяви в речта си, че организацията се адаптира към новите заплахи и предизвикателства, но остава отбранителен съюз, който не заплашва никого и който се опитва да предотврати, а не да провокира война. Той благодари на страните от източния и югоизточния фланг на НАТО, сред които е и България, за тяхната отдаденост и активност в гарантирането на сигурността на НАТО. Сред участниците във форума бяха още президентът на Румъния Клаус Йоханис, председателите на двете камари на румънския парламент Калин Търичану и Ливиу Драгня, министърът на отбраната и началникът на отбраната на Румъния, както и делегати от над 40 парламента от НАТО и страни партньори.", "date": "2017.10.09", "title": "Български депутат бе избран за зам.-председател на политическия комитет на НАТО"}
{"url": "http://www.dnevnik.bg/bulgaria/2017/10/09/3056373_momchil_metodiev_istorik_triabva_da_se_suzdade/", "text": ",  - Според мен за десетте години от своето създаване Комисията свърши много работа, дори повече, отколкото очаквах, ако си спомним какво беше положението към 2005-2006 г. За мен най-голямото постижение на Комисията е, че успя да създаде единен архив от документите на бившата Държавна сигурност, което се надявам да направи въпроса с достъпа до тях необратим. Архивите излязоха от контрола на съответните служби и бяха предадени на независима от тях институция, която ги управлява. Това е основата за цялата останала дейност – обявяване на сътрудници и оперативни работници, осигуряване на достъп на пострадалите от комунизма до разработките срещу тях, както и възможността за изследователска работа. За да оценим свършеното, е добре понякога да си припомним дебатите през 90-те години и колко неуспешни опити имаше това да се случи в първите две десетилетия от прехода. Другият голям успех е спечеленото общественото доверие. В този смисъл Комисията се наложи като единствената държавна институция в България, която се занимава с травмата от комунистическото минало. Оттам нататък можем да спорим какво може да се свърши по-добре. От формална гледна точка оставам с впечатлението, че все още има архиви, които не са предадени по сега действащия закон. На съдържателно равнище мисля, че има какво да се направи за популяризирането на данните, съхранявани в тези архиви, чрез създаване на интернет архив, достъпен за хората извън читалнята. За мен основен акцент в този архив следва да бъдат делата на пострадалите от комунизма, тъй като в момента техните истории остават сравнително малко познати – разбира се, при спазването на закона и след тяхното съгласие. Или да се публикуват кадровите дела на водещите офицери, където споменатите трети лица са рядкост.  - Извършеното до този момент, според мен, трябва да бъдат пазено и дори надграждано, а не унищожавано. Дебатът дали такава комисия да съществува наистина ни връща в 90-те години, както написа в един коментар Татяна Ваксберг. Подобни институции съществуват в цяла Източна Европа и макар те да са създадени поне едно десетилетие преди българската, продължават да функционират и в момента, включително и в Германия.  Резултатът от работата на една подобна структура не се вижда веднага. Става дума за архивно знание, чието изчитане, анализиране и публикуване отнема време. А колкото повече е информацията, толкова по-труден и дълъг е този процес. За пример мога да дам първата ми книга за структурата и функциите на Държавна сигурност, изследването за която завърших през 2007 г. въз основа почти изцяло на данни от Партийния архив, където документите по този въпрос бяха обозрими. Днес едва ли бих се осмелил да напиша книга с такава заявка, тъй като това предполага изчитането на истинско море от информация.  Едва сега започваме да виждаме резултатите от това архивно знание. През последните месеци ми прави впечатление, че в редица медии започнаха да се появяват материали, написани въз основа на данни от този архив. Увеличи се и художествената литература, свързана с комунистическото минало, както и документалните, а и игралните филми. Ако преди се радвахме на всеки един такъв материал, в момента дори тесните специалисти по тази тема вече трудно следят всички публикации. Ако през 90-те години разговорът беше въз основа на лични спомени, а езикът беше до известна степен \"площаден\", сега той е много по-фактологичен, понякога дори личен. Както знанието на изследователите се увеличава, така и изискванията на неспециалистите стават по-големи.  Далеч не искам да представям положението в розова светлина, тъй като съзнавам както носталгията, така и безразличието сред много хора. Но самият факт, че фразата \"демокрацията ни отне много\" вдигна такъв шум и според водещи социолози доведе до обрат в изборите, означава, че обществото вече не е същото, каквото беше през 90-те години.  - Действително законодателна лустрация няма, което е един от големите недостатъци на българския преход. Но все пак нека не забравяме, че например във външно министерство лустрация фактически се случи. Обявените за сътрудници посланици бяха върнати, а нови посланици, свързани с Държавна сигурност, не бяха изпратени. Преди около година се появи списък с потенциални назначения, които обаче не бяха направени. Без да има лустрация, разкритията на Комисията предизвикаха големи спорове в отделните гилдии – често тези дебати не стигат до медиите, но разговор по този въпрос има. За конкретни политически партии и за някои гилдии това определено има значение. Което не означава, че разкритията на Комисията могат да коригират пропуснатото през 90-те години или да направят прехода по-справедлив.  - За мен като изследовател най-голям е проблемът с проверените, но починали хора, които не се оповестяват. Оттам идва и усещането у някои за \"избирателност\" на списъците. Всички знаем за определени политици, че са били сътрудници, но те не са обявени, защото са починали, и съответно нямаме право да говорим за тях. Когато човек чете архивите вижда имена, псевдоними, дори история на сътрудничеството, но юридически няма право да ги напише. Всеки един от нас, изследователите, решава проблема по различен начин. Някои си позволяват да престъпят закона, но повечето или използваме езоповски език, или в някои случаи премълчаваме информация, която иначе би била важна. Това е корекцията, за която – предполагам – всички изследователи си мечтаем. Не съм юрист, за да кажа как точно може да стане това, с оглед защитата на личното пространство. Но и в момента редица такива лица са проверени, резултатите от проверката са ясни, но данните за тях остават недостъпни.  - По принцип подкрепям идеята за създаване на Институт за национална памет, но този институт трябва да стъпи върху вече свършеното от комисията и да разшири дейността, а не да закрие комисията, каквато подозирам, че е идеята на БСП. Проекти за такъв институт бяха внасяни на няколко пъти в различни народни събрания, но така и никога не стигна до сериозно обсъждане, като най-остри бяха критиките тъкмо от страна на БСП. Мога да дам следния пример. В момента, ако си задаваме въпрос за определен човек, винаги можем да отидем на сайта на комисията и след въвеждане на името да разберем дали е проверяван и какъв е резултатът. И това е лесно достъпна информация. Какво ще се случи с тази информация, ако комисията се закрие и се пристъпи към формиране на нова институция? Най-вероятно ще бъде заличена или поне ще стане по-трудно достъпна.  - Разбира се, че съм имал трудности, подобно на всички, които са влизали в читалнята. За мен важното е, че тези проблеми са били решавани в разговор и не съм оставал с впечатлението, че отношението е злонамерено или че някой умишлено крие информация. В някои от случаите съм получавал това, което съм търсил, в други – не. Все пак разбирам, че Комисията работи съгласно закон, който има и своите ограничения, те пък се отразяват и върху работата на изследователите. Работил съм доста с архиви и знам, че представата, че този, който управлява архива, знае какво има в него, не е съвсем вярна. - За мен на първо място политиците не трябва да се поддават на изкушението за закриване на Комисията. След това при обсъждане на новия състав, следва да се номинират хора, които не са ярко политически оцветени, за да не се допуска подозрение, че комисията обслужва конкретни политически интереси. Необходима е и политическа воля за предаване на тези архиви, които все още не са предадени. И да се насърчи популяризаторската работа на комисията, с акцент именно върху пострадалите от комунистическите репресии. ", "date": "2017.10.09", "title": "Момчил Методиев, историк: Трябва да се създаде интернет архив на Комисията по досиетата"}
{"url": "http://www.dnevnik.bg/biznes/2017/10/09/3056449_ministerstvoto_shte_obiavi_obshtestvena_poruchka_za/", "text": "Министерство на туризма ще обяви обществена поръчка за обновяването на официалния туристически портал на България, информира министърът на туризма Николина Ангелкова. \"Ще надградим сайта с нови езикови версии, включително ще се работи за свързването му със социалните мрежи\", съобщи тя, цитирана от пресцентъра на Министерството на туризма. Думите на Ангелкова са в отговор на журналистически въпрос по повод позицията на Асоциацията на българските туроператори и туристически агенти (АБТТА), откъдето миналата седмица поискаха оставката й  поради некадърност . Именно състоянието на националния туристически портал  www.bulgariatravel.org  туроператорите определиха като катастрофално и отбелязаха, че от началото на 2015 г. той е без активност. По думите на Ангелкова миналата година е пуснато мобилното приложение iLoveBulgaria, което активно се ползвало от туристите. \"Продължаваме напред с диалог. Вече втора година имаме най-успешния туристически сезон. За първите осем месеца на тази година общият брой на чуждестранните туристи, който са посетили България, е над 6 милиона и половина. Международното признание, което получаваме, е на достатъчно високо ниво. Имаме подкрепата и на Световната организация по туризъм към ООН\", защити се тя. Ангелкова подчерта, че използваните данни за туристите са на Националния статистически институт и Българската народна банка. \"Ние сме министерство, работим с официални данни\", обясни Ангелкова по повод на твърденията, че има несъответствие в оповестения и реалния брой туристи, посетили България. \"В Националния туристически регистър има регистрирани над 300 сдружения, три са регистрираните организации, свързани с туроператорска и турагентска дейност, а регистрираните туроператори и турагенти са над 3000\", допълни министърът и обясни, че в АБТТА членуват 80 - 90, така е и в Българската асоциация на туристическите агенции (БАТА) и в Националното сдружение \"Туризъм\".  За да популяризира България и да я превърне в още по-атрактивна дестинация за четири сезона, Министерството на туризма предвижда и засилване на рекламното присъствие на държавата на целевите пазари, от които идват най-много туристи, обяви още Ангелкова.", "date": "2017.10.09", "title": "Министерството ще обяви обществена поръчка за обновяването на туристическия портал"}
{"url": "http://www.dnevnik.bg/biznes/2017/10/09/3056453_domuschiev_shte_sudi_valeri_simeonov_za_kleveta_i_obida/", "text": "Собственикът на Български морски флот и председател на Конфедерацията на работодателите и индустриалците Кирил Домусчиев обяви, че е наредил на адвокатите си да заведат дело срещу вицепремиера по икономическите и демографските въпроси Валери Симеонов. В профила си във \"Фейсбук\" Домусчиев пише, че Симеонов води по медиите \"с голяма арогантност поредната си клеветническа кампания срещу мен и БМФ. В същото време с колеги работодатели отчетохме, че не виждаме нищо полезно свършено за бизнеса в България от този човек в новото му амплоа на вицепремиер\". \"Некомпетентността и арогантността му са отчайващи, а опитът му да бъде специалист по всичко, обикаляйки множество телевизии, буди усмивки. От турове по медии и плажове остава ли му време да свърши нещо практически полезно за държавата?!\" пита иронично Домусчиев. Реакцията му идва след като миналата седмица Симеонов подаде в прокуратурата сигнал срещу решение на арбитражния съд към Българската търговско промишлена палата, което допуска облекчения в приватизационния договор за БМФ, които са в полза на собственика. Според Симеонов арбитражът се е позовал на неверни експертизи. Сигналът до прокуратурата идва преди Върховния административен съд да се произнесе по същия казус по искане на правителството. На свой ред Домусчиев казва, че търпението му е изчерпано и адвокатите му ще заведат дела за всичките клевети, внушения и обиди, изказани нееднократно от Симеонов. \"Тези неверни твърдения не само вредят на моя имидж, но и на целия бизнес климат в България. Също така това на практика е сериозен натиск от страна на Симеонов върху независимия български съд, на който предстои да се произнесе по арбитражно решение\", пише Домусчиев. По повод твърдения на Симеонов, че собствениците на БМФ са си купили 120-метрова яхта, той иронично предлага да я подари на вицепремиера, ако тя съществува. ", "date": "2017.10.09", "title": "Домусчиев ще съди Валери Симеонов за клевета и обида"}
{"url": "http://www.dnevnik.bg/ot_vas/novini_ot_vas/2017/10/09/3055974_slunceto_na_pernik/", "text": "Повече от 20 активисти на Greenpeace и доброволци от 5 държави нарисувахме огромно слънце на ключово кръстовище в Перник. Посланието към на лидерите ни е: Нека възобновяемата енергия бъде достъпна за всички граждани у нас и в Европа. На снимката: Материалите за боята за слънцето са природни, не са вредни и не замърсяват околната среда - кукркума, червен пипер, варовик на прах, вода и лимони (не, не са банани!).", "date": "2017.10.09", "title": "Слънцето на Перник"}
{"url": "http://www.dnevnik.bg/razvlechenie/2017/10/09/3056464_otnovo_e_vreme_vuzrastnite_da_poigraiat_v_muzeiko/", "text": "Могат ли възрастните да се забавляват без деца в детски научен център? Случва се рядко, но е напълно възможно, дори ужасно вълнуващо. Вземете например научните партита в \"Музейко\" - единствени по рода си вéчери, посветени на забавления за големи: наука, музика и танци от вчера, днес и утре. Поредното научно парти за възрастни \"Science Party: машина на времето\" е насрочено за 19.30 часа на петък 13-и. Билети на  www.muzeiko.bg  или на място във вечерта на събитието. Петото научно парти е вдъхновено от разказите на всички, които са пътували във времето. Абсолютна величина ли е времето? Можем ли да се върнем назад в миналото или да погледнем напред в бъдещето? Ще разберете, ако се качите в машината на времето, за да предизвикате порасналите деца в себе си, обещават организаторите. Какво очаква гостите на \"Science party: машина на времето\" из пространствено-времевия континуум в детския научен център? Куиз с награди, в който ще могат да тестват познанията си за различни епохи. Астрономически наблюдения от покрива на \"Музейко\" в компанията на истински физици. Научни лекции за процесите на стареенето и за пътешествието в дебрите на науката за Земята. Танци във времето с костюми от любима епоха. Арт работилница за Steampunk в бижута от миналото и бъдещето. Музика от Ясен Згуровски. Питиета от Absolut и Stolichno. ", "date": "2017.10.09", "title": "Отново е време възрастните да поиграят в \"Музейко\""}
{"url": "http://www.dnevnik.bg/sport/2017/10/09/3056329_prez_pustiniata_na_skorost_amerikanec_i_germanka/", "text": "Американецът Занди Менголд и германката Ангела Зех спечелиха ултрамаратона \"Атакама крос\". Двамата триумфираха убедително, след като бяха най-бързи във всичките шест етапа от надпреварата. \"У мен има чувство на облекчение, радост и благодарност. Нямаше да се справя сам и съм благодарен, че толкова много хора ми помогнаха, за да стигна дотук\", заяви Менголд след финала. Състезанието продължи една седмица, в която състезателите имаха само един почивен ден. Те изминаха 250-километровото трасе през най-сухото място на планетата - пустинята Атакама в Чили. \"Чувствам се чудесно, приключихме. Беше трудна седмица, но се чувствам доста добре в момента. Състезанието беше интересно, предизвикателно, красиво, но и уморяващо\", каза Зех. Надпреварата е част от серията \"4 пустини\". Тя включва четири ултрамаратона по 250 км през най-големите пустини и обезлюдени места на Земята. Останалите три състезания от т.нар. Голям шлем във веригата са в пустините Сахара, Гоби, както и на Антарктида. От 2008 г. към серията \"4 пустини\" е добавен още един ултрамаратон RacingThePlanet, който се провежда на различно място всяка година. Тазгодишното му издание ще се проведе в Патагония на 12 ноември.  Близо половината от участниците използват ултрамаратоните на организаторите от RacingThePlanet, за да се включат в благотворителни прояви. Всяка година чрез състезанията се цели да се подкрепя местното население. RacingThePlanet е събрала над половин милион долара от благотворителни проекти във Виетнам, Китай, Египет и др.", "date": "2017.10.09", "title": "През пустинята на скорост: американец и германка спечелиха ултрамаратон в Атакама (видео)"}
{"url": "http://www.dnevnik.bg/sviat/2017/10/09/3056231_shte_moje_li_naslednikut_na_bokova_da_izvadi_junesko/", "text": "Когато миналия юли израелският постоянен представител заяви пред делегатите в ЮНЕСКО, че поправката на неговата тоалетна е по-важна от последното решение на организацията, това ясно показа как геополитическите противоборства парализират работата ѝ. Който и да спечели надпреварата за приемник на Ирина Бокова като неин ръководител, ще трябва да направи опит да възстанови значимостта на ЮНЕСКО. Тя възниква от пепелищата на Втората световна война, но все повече е спъвана от регионални съперничества и недостиг на средства. Сред успехите ѝ са определянето за обекти от световното културно наследство на места като островите Галапагос и древните гробници в Тимбукту, които бяха построени отново от ЮНЕСКО, след като въоръжени ислямисти ги разрушиха. Но като нагледен пример за това колко отровени са отношенията в организацията израелският премиер Бенямин Нетаняху на сесията на Общото събрание на ООН миналия месец заяви пред световните лидери, че ЮНЕСКО пропагандира \"фалшива история\". Подобно на безпардонния в изказа си израелски постоянен представител Кармел Шама Хакоен Нетаняху коментира определянето на град Хеброн и двете свещени места в неговия център - Гробницата на патриарсите и джамията \"Ибрахими\" - като \"палестински обекти от световното културно наследство, намиращи се в опасност\". Според евреите Пещерата на патриарсите е мястото, където са погребани Авраам, Исаак и Яков и съпругите им. Мюсюлманите, които подобно на християните също почитат Авраам, през 14-и век построяват там джамията \"Ибрахими\", известна още като Светилището на Авраам. Израелско-палестинският конфликт  обаче е само част от минното поле от щекотливи въпроси, по които тази организация от системата на ООН трябва да се произнася. Япония например заплаши да не внесе вноската си за 2016 г., след като ЮНЕСКО включи в своята програма \"Паметта на света\" представени от Китай документи за Нанкинското клане от 1937 г. Базираната в Париж организация, която също така насърчава образованието по света и подкрепя свободата на словото, събира днес изпълнителния си съвет на сесия, за да започне гласуването на седемте кандидатури за нов ръководител. Номинации издигнаха Азербайджан, Китай, Египет, Франция, Ливан, Катар и Виетнам. Няма ясно откроен фаворит. През 2011 г. борбите в ЮНЕСКО се засилиха, след като САЩ замразиха вноската си в бюджета на организацията като протест срещу решението да бъде предоставено пълноправно членство на палестинците. ЮНЕСКО беше принудена да ореже програми и да преустанови наемането на нови кадри. \"Това е организация, която беше лишена от мандата си, за да се превърне в арена на шумни сблъсъци, пренасяни от други места и изразяващи се в политическо и финансово изнудване\", каза бивш постоянен представител на европейска страна в ЮНЕСКО. Теглене на жребий Всички кандидати обещаха кардинални промени, както и да бъдат независими от родните си страни. Франция и Китай, два от постоянните членове на Съвета за сигурност на ООН, отстояват тезата, че агенцията се нуждае от силен ръководител, което може да стане възможно единствено с подкрепата на някоя от големите сили. Китайският кандидат Цян Тан има почти 25-годишен стаж в ЮНЕСКО. Номинацията му се вписва в дипломацията на меката сила на Пекин, но западните столици изпитват сериозно нежелание Китай да контролира агенция, придаваща облика на политиката в областта на интернет и медиите. Бившият френски министър на културата Одри Азуле има подкрепата на новия и млад президент на страната  Еманюел Макрон . Издигнатата в последния миг френска номинация обаче предизвика силно недоволство сред арабските държави, в частност в Египет, където смятат, че е техен ред да имат свой представител начело на организацията. Блокът на арабските страни обаче е изправен пред свои собствени политически изпитания. Това, че те издигнаха три кандидатури, показва разделението сред тях - нещо, което египетската кандидатка Мушира Хатаб определи като пречка за кампанията. Възможно е  кризата между Катар  и неговите съседи от района на Персийския залив, които определиха Доха като спонсор на тероризма от голям мащаб, да се е отразила негативно на шансовете на бившия катарски министър на културата Хамад Кауари. Гласуването ще премине максимум в пет тура. Ако накрая двамата финалисти са с равен брой гласове, ще се тегли жребий.", "date": "2017.10.09", "title": "Ще може ли наследникът на Бокова да извади ЮНЕСКО от парализата"}
{"url": "http://www.dnevnik.bg/sport/2017/10/09/3056442_jup_hainkes_viarva_v_drugoto_lice_na_baiern_i_e/", "text": "Новият треньор на \"Байерн\"  Юп Хайнкес  вярва, че баварците ще успеят да преодолеят трудностите от началото на сезона и ще покажат различно лице в предстоящите срещи. Шампионите изостават с пет точки от водача \"Борусия\" (Дортмунд) в Бундеслигата и с три от ПСЖ в група В на Шампионската лига. \"Уверен съм, че можем да се завърнем на победния път. Знам, че \"Борусия\" има преднина от пет точки, но съм убеден, че футболистите на \"Байерн\" имат нужния потенциал, за да покажат друго лице\", каза Хайнкес на пресконференция при представянето му като старши треньор. 72-годишният специалист заменя на поста Карло Анчелоти, който беше уволнен след тежката загуба от ПСЖ с 0:3 от групите на Шампионската лига. Това е четвърти престой на Хайнкес начело на \"Байерн\" след 1987 - 1991, 2009 и 2011 - 2013 година. Той беше категоричен, че няма намерение да води шампионите след края на сезона. Хайнкес, който се пенсионира през 2013 г., допълни, че решението отново да поеме \"Байерн\" е продиктувано от близките му отношения с клуба. \"Това не е завръщане, а по-скоро услуга, която правя на приятели. Искам да изградя отбор, в който играчите си помагат и ги е грижа за успеха на целия тим\", добави Хайнкес. Президентът на \"Байерн\" Ули Хьонес обяви 72-годишния специалист за свой близък приятел, чието назначаване ще даде \"цялото време на света\" на баварците в избора за нов треньор от следващия сезон.", "date": "2017.10.09", "title": "Юп Хайнкес вярва в \"другото лице\" на \"Байерн\" и е оптимист за сезона"}
{"url": "http://www.dnevnik.bg/politika/2017/10/09/3056472_pravitelstvoto_obiavi_che_napulno_podkrepia_prezidenta/", "text": "Два часа след като президентът Румен Радев обяви, че  борбата с корупцията не е приоритет за политиците , пресслужбата на Министерския съвет разпространи позиция, в която се казва, че правителството изразява пълна подкрепа на усилията на държавния глава да консолидира институционалните действия в борбата с корупцията и ще продължи да участва активно в този процес. Заседанието на Консултативния съвет за национална сигурност (КСНС) на \"Дондуков\" 2 се провали днес заради липсата на кворум. От Министерския съвет обясняват, че всякакви твърдения за бойкот са спекулация. Отсъствието на вицепремиерите Екатерина Захариева и Красимир Каракачанов, както и по-ранното тръгване на министъра на финансите Владислав Горанов от заседанието на КСНС е обосновано с международни ангажименти на страната ни и на съответните министри, съобщават от \"Дондуков\" 1. Захариева била във Варшава на среща на министрите на външните работи във формат Букурещ – Б 9; Каракачанов - на посещение във Франция, а Горанов заминал за Люксембург на заседание на Съвета по икономически и финансови въпроси на Европейския съюз, на което ще бъде обсъждано законодателното предложение за окончателната система на ДДС. Правителството е извело като приоритет в своята работа системната борба с корупцията по всички етажи на властта и приемането на антикорупционно законодателство до края на годината. Проектът на закон за противодействие на корупцията и за отнемане на незаконно придобитото имущество на Министерския съвет беше внесен за разглеждане от Народното събрание и представен на днешното заседание на Консултативния съвет по национална сигурност към Президента на Република България, се казва в позицията. Следващото заседание на КСНС за мерки за борбата с корупцията е насрочено за 17 октомври.", "date": "2017.10.09", "title": "Правителството обяви, че напълно подкрепя президента за борбата с корупцията"}
{"url": "http://www.dnevnik.bg/politika/2017/10/09/3056491_cacheva_otreche_da_e_imalo_boikot_na_konsultativniia/", "text": "Министърът на правосъдието Цецка Цачева отхвърли твърденията на Корнелия Нинова  за бойкот на заседанието  на Консултативния съвет за национална сигурност (КСНС), чието заседание беше разпуснато от президента Румен Радев поради липса на кворум. \"Категорично оспорвам появилите се в тази посока изказвания, изненадана съм, че подобни не бяха направени в залата, където се проведе заседанието\", каза Цачева след заседанието и добави, че всички, които са имали отношение, са изложили своите доклади. Дебатът е започнал, след което се е оказало, че от членовете на КСНС има такива, които са в служебни командировки зад граница. От заседанието по-рано си тръгнаха Цветан Цветанов и Мустафа Карадайъ, които е трябвало да пътуват за заседание в Брюксел. Предварително е било ясно, че вицепремиерът Екатерина Захариева участва в международен форум във Варшава, а Красимир Каракачанов като вицепремиер и министър на отбраната е във Франция. Държавният глава Румен Радев предложил заседанието да продължи следващия вторник от 13 часа. Според Цачева премиерът Бойко Борисов е заявил, че тогава министрите, които са по право членове на КСНС, ще присъстват. Цачева припомни още, че в програмата за управление е записано в краткосрочен план изработването на антикорупционен закон и приемането му до края на 2017 г., което доказвало волята на правителството за справяне с явления, неприемливи за обществото. След заседанието президентът Румен Радев заяви, че  антикорупцията не е приоритет за политиците .", "date": "2017.10.09", "title": "Цачева отрече да е имало бойкот на консултативния съвет"}
{"url": "http://www.dnevnik.bg/bulgaria/2017/10/09/3056494_zdravniiat_i_finansoviiat_ministur_obsujdat/", "text": "Министърът на здравеопазването и министърът на финансите обсъждат възможност за създаване на фонд или целева субсидия за подпомагане на лечебните заведения, които имат финансови затруднения, обяви министър Николай Петров, цитиран от БТА. Това може да стане чрез осигуряване на кредити срещу малка лихва или без лихва, с които средства болниците да могат да предоговорят някои от задълженията си. По думите на здравния министър в момента болниците в Ловеч, Враца и Видин изпитват най-сериозни финансови затруднения. В тежко състояние са също Старозагорската университетска болница и болницата в Бургас. Общо  дълговете на държавните и общинските болници в страната са малко над половин милиард лева , припомни Петров. \"Министерството на здравеопазването няма предвиден, а и няма законово право да отдели ресурс, за която и да е болница. В този смисъл са така наречените държавни помощи. Обсъжда се вариант дали е възможно, дали е законно и как да се изпълни опцията, така че да има един, дали ще го наречем фонд, дали ще го наречем целева субсидия, място, откъдето болничните заведения да могат да теглят кредит, дали да бъде безлихвен, или с някаква много малка лихва, така че те да имат финансов ресурс, с който да тръгнат да разплащат и да предоговорят големите лихви по старите си договори, някакви отстъпки от главници\", коментира министърът на здравеопазването, цитиран от БНР. Петров подчерта, че това трябва да стане законово и без да създава предпоставки за дискриминация на едни здравни заведения спрямо други. Министърът припомни, че заплатите в лечебните заведения и дълговете са проблем на самото търговско дружество. \"За преодоляване на кризата на първо място се опитваме да променим модела на управление, да се правят икономии, да се предоговарят дългове и лихви\", коментира още здравният министър. По отношение на неосигурените граждани добави, че освен спешната и болничната помощ остава непокрита финансово доболничната помощ, за което със социалния министър имат идея да се осигури ресурс също чрез специален фонд. \"Движим се за средства в рамките на 2-3 милиона годишно, което е на база на разчетите за преминали такива пациенти\", обясни той, като добави, че става въпрос за неосигурени, но доказано бедни пациенти.", "date": "2017.10.09", "title": "Здравният и финансовият министър обсъждат създаването на фонд за субсидиране на болниците"}
{"url": "http://www.dnevnik.bg/video/2017/10/09/3056520_video_drugite_novini/", "text": "150 години от смъртта на Г. С. Раковски Луната е имала собствена атмосфера \"Вездесъщият\" обра наградите на фестивала \"Златна роза\" Времето показва добрата си страна Джеймс Уудс не се пенсионира Шаная Туейн отново на върха", "date": "2017.10.09", "title": "Видео: Другите новини"}
{"url": "http://www.dnevnik.bg/bulgaria/2017/10/09/3056552_rukovodstvoto_na_bnr_ne_vijda_zashto_da_se_izviniava/", "text": "Ръководството на Българското национално радио (БНР) не вижда никаква причина да поднася извинения за това, че радиото изпълнява задълженията си на обществена медия. Това се казва в позиция, публикувана на сайта на държавното радио, по повод  ултиматума, който вицепремиерът Валери Симеонов даде  на няколко медии, сред които и БНР, да получи извинение за начина, по който беше отразено  участието му в \"Нова телевизия\"  преди няколко дни. \"Ръководството на БНР изцяло подкрепя журналистите в медията и категорично отхвърля всякакви заплахи и опити за оказване на пряк или косвен натиск върху тях в изпълнение на професионалното им право и задължение да водят диалог, да задават въпроси и да очакват отговори в интерес на българското общество\", се посочва в позицията на ръководството на БНР.", "date": "2017.10.09", "title": "Ръководството на БНР не вижда защо да се извинява на Валери Симеонов"}
{"url": "http://www.dnevnik.bg/skorost/avtomobilna_industriia/2017/10/09/3056351_dilurut_na_suzuki_obeshtava_seriozni_otstupki_po_vreme/", "text": "Изключително преференциални отстъпки за купуване на нови автомобили и мотоциклети по време на  софийския автосалон  (14 - 22 октомври) ще предложи официалният вносител на \"Сузуки\" за България \"Миркат\", съобщиха от компанията. В допълнение ще бъдат предложени и специални условия за лизинг и застраховане. Новостите при \"Сузуки\" ще бъдат демонстрирани на щанд от 205 кв.м. Там ще бъдат изложени пет познати и доказали своето качество автомобили и четири от най-новите модели мотоциклети. На автомобилното изложение в София дебют ще направи  новият \"Суифт\"  със системата за задвижване на четирите колела. Акцент на щанда на марката ще е и новото  \"Балено\" . Очакванията са на най-голям интерес да се радва моделът  \"Игнис\" . Легендарният SUV на \"Сузуки\" \"Витара\" пък ще е в своята спортна модификация с 1.4-литров бензинов мотор с максимална мощност 140 к.с. Обновеният в края на миналата година  SX4 S-CROSS  е друг от акцентите. Феновете на двуколесните превозни средства могат да видят подходящите за дълги пътувания \"Сузуки\" V-Strom 650ХТ и 1000, както и подходящите за употреба в града SV650 и GSX-S1000. Всеки ден на разположение на посетителите ще са демонстрационни автомобили и от петте модела.", "date": "2017.10.09", "title": "Дилърът на \"Сузуки\" обещава сериозни отстъпки по време на автосалона"}
{"url": "http://www.dnevnik.bg/sport/2017/10/09/3056664_petur_hubchev_prestuplenie_e_da_gledame_na_macha_s/", "text": "Селекционерът на националния отбор по футбол Петър Хубчев обяви като задължителна победата над Люксембург в утрешната световна квалификация. Двубоят е последен за България в пресявките към  Русия 2018 , но е без значение за националите, които не могат да завършат на позиция различна от четвъртата. Това не успокоява селекционерът, който иска сериозно отношение. \"Срещата няма значение за класирането, но за мен ще бъде престъпление, ако приемаме някой мач за репетиция. Според мен всеки един мач трябва да се играе сериозно и концентрирано. Мога да кажа, че настроението е отлично в отбора и виждам, че футболистиет искат да покажат какво могат, въпреки че има и умора\", каза Хубчев. За факта, че България има 13 победи от 13 срещи с Люксембург, Хубчев не отдавда голямо значение: \"Традициите са важни за пресата, на терена не играят роля. Аз даже не им обръщам внимание и не съм убеден, че футболистите знаят това\". До момента националният отбор има четири загуби в гостуванията си в тези квалификации, а формата е коренно различна на показаното при домакинствата. \"Това се дължи на съперниците, с които играхме, но има и обективни причини. Факт е също и, че трудно играем два мача на ниво един след друг, защото са буквално през два-три дни. Но не е гаранция, че ако сме играли слабо в предходния ще се представим силно след това. Трябва ни друго мислене\", каза селекционерът. В състава за утрешния мач се завръща  Ивелин Попов . Нападателят изтърпя наказание от един двубой и ще започне от първата минута с Люксембург. \"Задължени сме да спечелим, независимо от мястото ни в класирането. Победите са важни, защото ни изкачват в ранглистата, така че всеки един двубой има смисъл\", обясни Попов. Той добави, че е преживял трудни двубоя с Франция, който изгледа от трибуните. \"Не е лесно да гледаш отстрани, когато не можеш да помогнеш на отбора. Мисля, че се представихме добре, а можехме и да измъкнем нещо\". Халфът Симеон Славчев определи срещи като тази с Люксембург като важни за бъдещето. \"Ние трябва да покажем, че можем да градим. Подхождаме сериозно и концентрирано, всеки един знае тежестта на подобен мач\".", "date": "2017.10.09", "title": "Петър Хубчев: Престъпление е да гледаме на мача с Люксембург като на репетиция"}
{"url": "http://www.dnevnik.bg/photos/2017/10/09/3056272_fotogaleriia_svetovnite_snimki_na_denia_-_9_oktomvri/", "text": "Бикоборецът Адриан Хенче, сниман на арена Лас Вентас в Мадрид, Испания.", "date": "2017.10.09", "title": "Фотогалерия: Световните снимки на деня - 9 октомври 2017 г."}
{"url": "http://www.dnevnik.bg/sport/2017/10/09/3056668_sportisti_koito_poluchavat_sutreseniia_sa_po-sklonni/", "text": "Международната федерация на професионалните футболисти  (FIFPro)  публикува проучване, според което професионалистите, които страдат от сътресения по време на кариерата си, са по-податливи към психични проблеми. Според данните много от тях страдат от безпокойство, депресия и нарушения на съня след пенсионирането си. Анкетата включва 576 бивши състезатели от елитните дивизии по футбол, хокей на лед и ръгби от Франция, Финландия, Ирландия, Норвегия, Южна Африка, Испания, Швеция и Швейцария. При тях множество сътресения водят до по-високи нива на често срещани психични заболявания. \"Това е важно изследване, което подсказва, че сътресението може да допринесе за проблемите, свързани с психичното здраве\", заяви главният медицински директор на FIFPro д-р Венсан Гутбарж. \"Ние като участници в спорта - федерации, клубове и синдикати - трябва да сме бдителни за психичното здраве на играчите, както по време, така и след кариерата им\". Гутбарж, който проведе проучването с експерти по спортна медицина от Южна Африка, Япония и Великобритания, обясни необходимостта от по-добро образование сред играчите за евентуални рискове. Проучването установи, че спортистите, които са претърпели четири или пет мозъчни сътресения по време на кариерата си имат 1,5 пъти по-голяма склонност към психични разстройства. Тези, които са претърпели шест или повече сътресения, са между два и пет пъти по-склонни. В отделно проучване на FIFPro се установи, че футболистите също са по-податливи на проблеми с психичното здраве след продължителни травми. \"Играчите, които са пропуснали повече от 28 дни заради контузии, са от два до седем пъти по-склонни да получат симптоми на общи психични разстройства през следващите 12 месеца, отколкото колеги, които не са имали травми\", съобщава FIFPro.", "date": "2017.10.09", "title": "Спортисти, които получават сътресения, са по-склонни към психични проблеми"}
