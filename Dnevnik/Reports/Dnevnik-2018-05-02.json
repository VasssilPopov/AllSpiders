{"url": "https://www.dnevnik.bg/sport/2018/05/02/3172623_roma_pobedi_livurpul_no_ne_go_spria_za_final_v/", "text": "Ливърпул\" стигнала финала в Шампионската лига за пръв път от 11 години след нов драматичен мач с \"Рома\". Подобно и на първия двубой между двата тима в полуфиналите и сега головете валяха един след друг. Римляните нанесоха първа загуба в тазгодишното издание на Шампионската лига след фантастичен мач, завършил 4:2 за \"Рома\". Един гол не стигна на \"вълците\" да вкарат срещата в продължения, след като в първия мач на \"Анфийлд\" загубиха с 2:5. Двубоят на \"Олимпико\" беше изпълнен и със спорни съдийски решения. Два пъти \"Рома\" основателно протестираше за неотсъдени дузпи, а реферът Дамир Скомина даде само триминутно продължение. \"Ливърпул\" поведе в италианската столица и след 45 минути имаше преднина 2:1, с точни изпълнения на Садио Мане и Вайналдум, както и автогол на Милнър. След почивката обаче \"Рома\" направи изумително второ полувреме и с голове на Джеко и Наинголан на два пъти стигна до победата, която обаче се оказа недостатъчна. За осми път в историята си и за първи от 2007 г. \"Ливърпул\" ще играе във финалния мач. На 26 май в Киев червените ще се изправят срещу шампиона в турнира за последните два сезона \"Реал\" (Мадрид). Мачът ще бъде повторение финала от 1981 г., когато червените побеждават с 1:0 на \"Парк де пренс\". Това е и единствената загуба на \"Реал\" във финал на Шампионската лига в последните седем участия на клуба. Независимо че имаше преднина от три гола след първия мач на \"Анфийлд\", \"Ливърпул\" започна много нервно двубоя. Гостите от Англия се поддадоха на първоначалния натиск на домакините, които пък стартираха много амбициозно. Буквално от първия сигнал играчите на \"Рома\" се хвърлиха в атаки с опростен план. Футболистите на Еузебио Ди Франческо заложиха на дълги топки, които бяха печелени от Джеко и Шик, с което доведоха до напрежение пред наказателното поле на англичаните. Два опасни удара на Флоренци и Де Роси обаче минаха встрани от целта. Така се стигна до деветата минута, в която \"Ливърпул\" наказа първата грешка на домакините. Раджа Наинголан изгуби топката в средата на терена, Фирмино я пое и организира бърза атака, извеждайки Садио Мане в наказателното поле. Сенегалецът запази спокойствие до точния момент и с плътен удар прати топката в мрежата – 0:1. Попадението, което петкратният европейски шампион отбелязаха беше и първото в тазгодишното издание на Шампионската лига, което \"Рома\" допуска на \"Олимпико\". Ситуацията на терена обаче не се промени и \"Рома\" нападаше, а гостите продължаваха да бъдат все така нервни. В 15-ата минута равенството беше възставено след ужасяващо действие в отбраната на \"Ливърпул\". Деян Ловрен се опита да изчисти топката, но я изрита в главата на съотборника си Джеймс Милнър, след което тя влетя в мрежата на Кариус. Десетина минути след изравнителния гол на \"Рома\" гостите от Англия все пак стигнаха до второ попадение. Негов автор стана Джорджиньо Вайналдум. Холандецът се оказа най-съобразителен след корнер, а отбраната на домакините закъсня да се изтегли. Вайналдум се разписа за пръв път в своята кариера в гостуване на свой клубен отбор. До този момент всичките голове на халфа с екипите на \"Нюкасъл\" и \"Ливърпул\" бяха само в домакински срещи. Този път на висота не беше и Мохамед Салах, който за разлика от първия мач беше много добре пазен. Опитният Александър Коларов не се свенеше да извършва нарушения, но и пазеше египтянина много плътно. Случаите, в които сърбинът изпусна Салах или му даде пространство бяха голяма рядкост. До края на първата част \"Ливърпул\" не успя да се успокои. Всяко центриране водеше до панически действия пред вратата на Кариус, а за капак веднъж и страничния стълб помогна на вратаря на англичаните. След почивката натискът на \"Рома\" продължи с нови сили и бързо даде резултат. В 52-ата минута Един Джеко изравни след нова грешка в английската защита. Кариус не изби по най-добрия начин диагонален шут, пращайки топката на пътя на босненския нападател и той не сгреши – 2:2. Силните минути за \"Рома\" не се изчерпаха с гола в началото на второто полувреме, но доведоха и до две спорни ситуации в наказателното поле пред Кариус. При първата вратарят на \"Ливърпул\" фаулира Джеко, но това, че на босненеца беше маркирана засада, спаси стража на англичаните. Малко по-късно Трент Александър-Арнолд спря с ръка удар на Ел Шарауи, но съдиите не забелязаха, което лиши \"Рома\" от заслужена дузпа. Минутите изтичаха неумолимо за римляните, но те не се отказаха до самия край. В заключителните минути футболистите на Еузебио Ди Франческо заиграха вабанк, като бяха само с двама в отбрана. Крайните защитници Коларов и Флоренци вече бяха като крила, а \"Ливърпул\" се прибра буквално в наказателното си поле. Пет минути преди края на редовното време надеждата за \"Рома\" остана жива с попадение на Наинголан. Белгиецът изкупи частично грешката си от началото на мача с красиво изпълнение. Без подготовка Наинголан изстреля истински снаряда по диагонала, който срещна страничния стълб и спря в мрежата на Кариус – 3:2. Драмата стана пълна, след като в самия край резервата Рагнар Клаван игра с ръка в наказателното поле и съдията Дамир Скомина посочи бялата точка. Дузпата беше реализирана от Наинголан, но вече нямаше време \"Рома\" да търси още един гол, който да вкара мача в продължения.", "date": "2018.05.02", "title": "\"Рома\" победи \"Ливърпул\", но не го спря за финал след голов трилър на \"Олимпико\""}
{"url": "https://www.dnevnik.bg/sport/2018/05/02/3172596_bulgariia_specheli_edin_medal_v_tretiia_den_ot/", "text": "Даниел Александров донесе първият медал за България в европейското първенство по борба в Каспийск, Русия. Борецът от Дупница взе бронз в категория до 82 килограма в класическия стил. Александров спечели репешажите за бронза срещу представителя на Унгария Ласло Сабо. Той се наложи с 3:2 точки, макар че двубоят беше много драматичен. Първоначално Александров беше наказан заради пасивност и изостана с 0:2, но обърна резултата след пасивност на съперника си. Треньорите на Унгария подадоха контестация, но тя не беше уважена. Сигурен медал за България ще има и в четвъртък, след като Мими Христова се класира за финал в категория до 59 килограма. Тя се наложи в драматичен полуфинал над Янушевич от Беларус. Христова осъществи зрелищен обрат, след като 30 секунди преди края изоставаше с 3:6, но спечели със 7:6. В спора за златното отличие Христова ще се изправи срещу Елиф Йесилирмак от Турция. В четвъртък бронзов медал в категория до 55 килограма ще атакува Евелина Николов, а София Георгиева (68 кг) ще мине през решажи.", "date": "2018.05.02", "title": "България спечели един медал в третия ден от европейското по борба"}
{"url": "https://www.dnevnik.bg/sviat/2018/05/02/3172594_maroko_skusa_diplomaticheski_otnosheniia_s_iran/", "text": "Мароко ще скъса дипломатическите си отношения с Иран заради подкрепата на Техеран за Фронта Полисарио, който се бори за независимост на Западна Сахара. Това съобщи мароканският външен министър Насер Бурита, цитиран от \"Ройтерс\". Мароко ще закрие посолството си в Техеран, посланикът се е прибрал, а до края на деня ще обяви за персона нон грата иранския шарже д'афер в Рабат, заяви пред журналисти Бурита. По думите на министъра неотдавна са били доставени оръжия на Полисарио чрез човек от иранското посолство в Алжир, предаде \"Франс прес\", цитирана от БТА. Освен това Бурита заяви, че Иран и подкрепяната от него ливанска партия \"Хизбула\" обучават бойци на съпротивата и са ги въоръжили със зенитни ракети SAM9, SAM11 и \"Стрела\". Иран не е реагирал засега, а от \"Хизбула\" отвърнаха, че Мароко действа под \"американски, израелски и саудитски натиск\". Отношенията бях апрекъснати през 2009г. заради спор за иранска намеса в Бахрейн и възстановени през 2014г., но така и не се развиха до нормални нива. Мароко има претенции към т.нар. Западна Сахара, откакто Испания напусна колониалните си владения там през 1975г. ООН подкрепи примирие от 1991г., наблюдавано от сини каски.", "date": "2018.05.02", "title": "Мароко скъса дипломатически отношения с Иран"}
{"url": "https://www.dnevnik.bg/photos/2018/05/02/3172370_fotogaleriia_svetovnite_snimki_na_denia_-_2_mai_2018_g/", "text": "Селфи в аквариума, курорта Саниа в китайската провинция Хайнан.", "date": "2018.05.02", "title": "Фотогалерия: Световните снимки на деня - 2 май 2018 г."}
{"url": "https://www.dnevnik.bg/sviat/2018/05/02/3172578_ruskiiat_bjudjet_za_otbrana_se_e_svil_s_20_za_pruv_put/", "text": "Русия може да изглежда все по-войнствена, а президентът Владимир Путин да представя в годишното си обръщение анимации с уникални за света оръжия, но реалността е, че през миналата година за пръв път от 20 години бюджетът за отбрана на страната е бил с 20% по-малък спрямо 2016г. Това е първото свиване от 1998г. насам и макар военната модернизация да остава приоритет за Кремъл бюджетът за отбрана е ограничен от икономическите проблеми, които страната изпитва след анексирането на Крим през 2014г., коментира Симон Веземан от базирания в Стокхолм институт SIPRI. В  годишния си доклад за разходите за отбрана по света , разпространен в сряда, от SIPRI твърдят, че през 2017г. - една от особено активните за участието в сирийската война - Русия е вложила 66.3 милиарда долара. Веземан посочва, че плановете на Москва до 2020г. показват, че разходите за отбрана ще останат на това равнище или дори ще намалеят, ако се вземе предвид инфлацията. \"Съвсем очевидно е, че това има пряко отражение върху поръчките и оперативните възможности. Това са първите неща, които падат под ножа\", допълва той пред \"Ройтерс\". В същото време съвместните отбранителни бюджети на страните от НАТО през миналата година са достигнали 900 милиарда долара или 52% от всички военни разходи в света. В известна степен усещането за растяща заплаха от Русия е причината страните от Централна Европа да вдигнат това перо от бюджетите си с 12%, а тези от Западна Европа - с 1.7%. Глобалните разходи са се увеличили с 1% до 1.739 трилиона долара и руснаците са слезли на четвърто място, изпреварени от Саудитска Арабия (69.4 млрд. долара). Не само на саудитците, но също така и на Китай и Индия се дължи растящият дял на военните разходи. При очевидно изместване на фокуса от евроатлантическия район, през 2017г. те са представлявали 2.2% от БВП на света или по 230 долара на всеки жител на планетата. За Русия от Стокхолмския институт за изследване на международния мир посочват още, че споменатото намаление е и първото при управлението на Владимир Путин. Преди 20 години страната стигна до спиране на плащанията по дългове заради пропадане в т.нар. азиатска криза, а година по-късно Путин стана премиер и в самия край на 1999г. бе посочен за изпълняващ длъжността президент на Русия. Няколко месеца по-късно спечели и извънредните избори. \"Определено Русия усеща, че трябва да се демонстрита като голяма сила и го прави с операции като тази в Сирия или излизането на бойния флот в Атлантика. Но съм сигурен, че за всичко това предстоят сериозни съкращения\", прогнозира Веземан. \"Ройтерс\" допълва, че руските финанси са все още в нестабилно състояние след двугодишна рецесия, предизвикана от западните санкци и контрасанкциите на Путин, както и от рухването на световните цели на петрола. Миналата година петролът започна да поскъпва и икономиката се завърна към растеж от 1.5% от БВП, което пак е под правителствената цел от 2%. През 2018г. е възможно да се задържи малък дефицит или дори да се мине към излишък в бюджета, след като зависимата от износа икономика се адаптира към по-ниски цени на суровините. През март от Кремъл настояваха, че ще намалят в следващите 5 години отбранителните разходи до по-малко от 3% от БВП. Путин обещава по-високи разходи за здравеопазване и образование, но финансистите не виждат откъде ще намери пари за тях и дори от правителството призовават да се харчи по-малко за военните. САЩ, срещу които Москва опитва да противостои и да получи признание като равна по значение световна сила, остават с най-големи разходи за отбрана - 610 млрд. долара, непроменени спрямо 2016г. Това прави 35% от глобалните разходи и повече от тези на следващите 7 държави взети заедно. За 2018г. се очаква Вашингтон рязко да увеличи това перо в бюджета. \"С тенденцията за свиване на разходите, започнала през 2010г., е приключено. За 2018г. те ще повишат чувствително за назначаване на повече военни и модернизиране на конвенционалния и ядрения арсенал\", коментира д-р Аде Фльоран от SIPRI. Китай е с вторите по големи разходи - увеличение от 5.6% до 228 млрд. долара, или дял от 13% (преди 10 години този дял в света бе 5.8%). Напрежението в отношенията на Пекин със страните от района е водещият двигател на ръста на отбранителните бюджети - с 5.8% (до 63.9 млрд. долара) в Индия и с 5.5% (до 39.2 млрд. долара) в Южна Корея. Близкият изток обаче си остава районът с относително най-голямо военно перо в бюджетите. Въпреки ниските цени на петрола, даващ основните приходи, общото увеличение е с 6.2% и не само саудитците вдигнаха разходите с над 9%, но също така и Иран (+19%) и Ирак (+20%). За целия район т.нар. военно бреме (разходите за отбрана като дял от БВП) е било 5.2%. Никъде другаде по света този дял не надхвърля 1.8% от БВП. Седем от водещите 10 страни по дял на военни разходи са от Близкия изток: Оман (12% от БВП), Саудитска Арабия (10%), Кувейт (5.8%), Йордания (4.8%), Израел (4.7%), Ливан (4.5%) и Бахрейн (4.1%).", "date": "2018.05.02", "title": "Руският бюджет за отбрана се е свил с 20% за пръв път откакто Путин е на власт"}
{"url": "https://www.dnevnik.bg/sport/2018/05/02/3172480_formula_1_pregovaria_s_maiami_za_provejdane_na_ulichno/", "text": "Градската управа на Маями ще гласува през следващата седмица дали да приеме предложението на \"Либърти медиа\" за сделка за домакинство на кръг от Формула 1. Идеята е един от най-известните градове в САЩ да приеме улично състезание от 2019 г. Първоначалните разговори между двете страни са обнадеждаващи, след като предложението беше включено в дневния ред на редовното заседание на градския съвет на 10 май. Офертата на собствениците на Формула 1 е за договор от 2019 до 2028 г. В случай че градският съвет одобри предложението, договор може да бъде подписан още на 1 юли, твърдят от \"Либърти медиа\". Американските собственици на най-престижните автомобилни надпревари изразиха желанието си да повишат популярността на Формула 1 зад океана. В последната година няколко пъти беше дискутирано въвеждането на повече състезания в САЩ, след като в момента пистата в Остин, щата Тексас, също приема надпреварите. Допитване до феновете пък сочи, че предпочитаният тип състезания са първо легендарните старомодни писти и след това уличните надпревари като тази в Баку. Столицата на Азербайджан е домакин на Формула 1 за трета поредна година и всяко от състезанията беше много вълнуващо. \"Формула 1 има фенска маса от 500 милиона души по света, а Маями е един от най-впечатляващите градове не само в САЩ, но и на планетата. Мисля, че той е перфектна дестинация за най-обичаният шампионат\", каза един от шефовете на \"Либърти медиа\" Шон Братчис. Според непотвърдена информация от Формула 1 вече са подали заявка за регистрация на име \"Голямата награда на Маями\". До този момент тя е в изчакване, но шансовете \"Либърти медиа\" да получи зелена светлина са много големи. Все още обаче не е ясно на кое място ще влезе евентуално състезание в Маями, след като всички писти от настоящия календар имат дългосрочни договори. От 2018 г. календарът включва 21 старта, а уличните състезания са това в Монако, Баку, Сингапур и Абу Даби. Най-рано изтича договорът на пистата в Азербайджан, който е до 2020 г., но има опция за удължаване с още две години.", "date": "2018.05.02", "title": "Формула 1 преговаря с Маями за провеждане на улично състезание през 2019 г."}
{"url": "https://www.dnevnik.bg/sviat/2018/05/02/3172600_roditelite_na_melaniia_trump_sa_posetili_ofisa_po/", "text": "Родителите на първата дама на САЩ Мелания Тръмп посетиха днес федерално учреждение в Ню Йорк заедно с техния адвокат по имиграционните въпроси, предаде Асошиейтед прес, цитирана от БТА. Словенската двойка не коментира пред журналисти визитата, след като прекара в сградата дълги часове. В учреждението са офисите на федерални имиграционни представители, които помагат на процеса по обработване молбите за предоставяне на американско гражданство. Виктор и Амалия Кнаус имат законно разрешително за постоянно пребиваване в САЩ, според адвокатът им Майкъл Уайлдс. Адвокатът и Белият дом отказаха да коментират дали те искат сега да станат американски граждани. Агенцията припомня, че Тръмп настоява за ограничаване на имиграцията.", "date": "2018.05.02", "title": "Родителите на Мелания Тръмп са посетили офиса по имиграционни въпроси в Ню Йорк"}
{"url": "https://www.dnevnik.bg/sviat/2018/05/02/3172603_ukraina_razshiri_sankciite_sreshtu_rusiia/", "text": "Украйна реши да разшири санкциите си срещу руски компании и организации, отчитайки санкциите, въведени от САЩ срещу руски олигарси и съюзници на руския президент Владимир Путин. Това заяви днес украинският президент Петро Порошенко, предадоха Ройтерс и ТАСС. Киев освен това разшири съществуващите санкции, които въведе срещу стотици руски компании и физически лица в отговор на анексията на Крим през 2014 г. и заради подкрепата на Кремъл за проруските сепаратисти в Източна Украйна. \"С днешното решение ние имаме координирани нови санкции с онези, които вече бяха въведени от САЩ срещу граждани и юридически лица от Руската Федерация\", каза Порошенко преди заседание на националния Съвет за сигурност и отбрана. Той не каза кои физически лица са в разширения списък и кога ще влязат в сила санкциите. Но преди това се твърдеше, че Украйна може да санкционира руски олигарси, в това число Олег Дерипаска. През април САЩ наложиха санкции на 24 руснаци, в това число и алуминиевия магнат Дерипаска. Това бе едно от най-агресивните действия на Вашингтон за наказване на Москва заради предполагаемата й намеса в американските избори през 2016 г. и заради други \"зловредни дейности\". Украйна освен това преустановява участието си в координационните съвети на Общността на независимите държави, предаде ТАСС. Решението е взето днес от националния Съвета за сигурност и отбрана. На 12 април Порошенко предложи на правителството да подготви документи за официално прекратяване на участието на Украйна в ОНД, поръчвайки на министрите да започнат процедура по официално изтегляне на Украйна от учередителните органи на общността.  Украйна ратифицира споразумението за създаване на ОНД през 1991 г. и протокола за съгласие към него, но не ратифицира устава на ОНД и така в юридически план не е член на ОНД, припомня ТАСС. Киев обаче участваше в работата на организацията, но не на всички нива. ", "date": "2018.05.02", "title": "Украйна разшири санкциите срещу Русия"}
{"url": "https://www.dnevnik.bg/sport/2018/05/02/3172607_levski_vkara_osem_gola_na_amatyori_48_chasa_predi/", "text": "\"Левски\" изигра изненадващ контролен мач срещу аматьорския \"Спортист\" (Своге). Сините победиха с 8:1 представителя на Трета лига, а с пет попадения се отчете 19-годишния талант на тима Станислав Иванов. Наставникът на \"Левски\" Делио Роси организира приятелския мач, заради това че тимът му игра в сгъстен цикъл в последния месец. Сините имаха мачове всяка сряда и събота и италианецът не иска футболистите да излизат от ритъм. Освен Иванов с попадения се отчетоха Антонио Вутов, Роман Прохазка и Паулиньо. За \"Спортист\" точен беше Деян Борисов. Двубоят с отбора от Своге беше проведен 48 часа преди шампионатния сблъсък с \"Ботев\" (Пловдив). Сините приемат жълто-черните в петък от 20 ч. на \"Георги Аспарухов\".", "date": "2018.05.02", "title": "\"Левски\" вкара осем гола на аматьори 48 часа преди мача с \"Ботев\""}
{"url": "https://www.dnevnik.bg/zelen/2018/05/02/3172483_ot_ministerstvo_na_turizma_shte_proveriat_dali_na_plaj/", "text": "Експерти от Министерството на туризма ще проверят на място морски плаж \"Каварна\" до края на тази седмица. Инспекцията се прави по разпореждане на министъра на туризма Николина Ангелкова, след като в общественото пространство се появи информация за дейности по ивицата. Това съобщават от ведомството в отговор на въпроси на \"Дневник\" от понеделник, след като бившият кмет на града сигнализира със снимки в социална мрежа за  направен този уикенд голям изкоп на плажа . В понеделник  Цонев изрази опасения , че там ще се излива бетон, за да се строи басейн, което по закон не е поставяне на преместваем обект, а строителство. Министерството на туризма вече е извършило документална проверка за дейностите на морски плаж \"Каварна 1\". Тя е показала, че схемата на преместваемите обекти съответства на одобрена от ведомството схема през февруари 2018 г. \"В нея е предвидено поставяне на съоръжение за водоатракционни услуги, което не е забранено от закона\", посочват от пресцентъра на министерството и допълват, че нарушение на нормативната уредба би имало, \"Затова през седмицата експерти от министерството ще извършат и инспекция на място\", завършват отговора си от министерство на туризма.  От  РИОСВ - Варна, също твърдят, че \"поставянето на басейна\"  е съгласно одобрена \"схема за поставяне на преместваеми обекти и съоръжения, в това число и допълнителни търговски площи\". Не става ясно обаче как един басейн влиза в дефиницията \"преместваем обект\". Според Цонко Цонев изкопът ще бъде бетониран, за да бъде изграден басейнът. Ако е преместваем, би трябвало басейнът да е надуваем, за да може да се премести, коментира още Цонев за \"Дневник\" в понеделник. Концесионер на плажа е Валентин Николов-Цуцко, който е и собственик на хотела и ресторанта на плажа. Той е местен бизнесмен, приближен на бившия депутат от ГЕРБ Живко Мартинов от скандала \"Суджукгейт\".", "date": "2018.05.02", "title": "Министерството на туризма ще провери дали на плаж \"Каварна\" се излива бетон"}
{"url": "https://www.dnevnik.bg/sport/2018/05/02/3172488_djokovich_e_uveren_che_oshte_moje_da_se_zavurne_na/", "text": "Новак Джокович не е изгубил вяра, че може да се върне към най-добрите си дни въпреки лошия период, през който преминава. След контузията в лакътя през 2017 г. сръбският тенисист все още не може постигне убедителни резултати, а от началото на годината е с баланс от пет победи и пет загуби. След ранното отпадане на турнира в Барселона, където  загуби още в първия си мач  срещу квалификанта Мартин Клижан, Джокович се върна в родния си Белград. \"Вярвам в себе си, както е било винаги. Ако това не беше така, нямаше да стигна до титлите и да сбъдна мечтите си в спорта. Пламъкът на страстта не е угаснал в мен, така че нямам за какво да се притеснявам. Въпросът е, че увереността се придобива с резултатите, напоследък те липсват при мен и това е причината\", каза Джокович на пресконференция в Белград. Сръбският тенисист се готви за остатъка от сезона на клей. Той е заявил участие на турнира от \"Мастърс\" сериите в Мадрид, както и на втория от Големия шлем \"Ролан Гарос\". \"За мен не е настъпил краят на света, по-скоро гледам по-различно на нещата и смятам, че уча нови уроци. Уверен съм да работя още по-здраво от преди, за да се върна в челните позиции\", добави Джокович. Според носителя на 12 титли от Големия шлем очакванията към него са по-занижени спрямо миналата година. Джокович обаче е обнадежден, защото играе мачовете си без никакви болки в оперирания лакът. Той добави, че с един или два турнира, на които стигне по-далеч, ще успее да си върне и увереността. \"Продължавам да работя с  Мариан Вайда  и Гебард Грич и се надявам на по-добри резултати в следващите няколко седмици. След \"Ролан Гарос\" ще седнем и ще анализираме нашето представяне, за да видим какво може да се подобри\", каза още сърбинът. В последните седмици все повече се обсъжда хранителният режим на Джокович и твърденията, че той е станал веган. Според някои публикации сривът във формата на сърбина се дължи основно на това, а не толкова на контузиите. Джокович обаче не пожела да коментира. \"От години не чета вестниците, защото се пишат много неща, които са подвеждащи или не са верни. Вече всеки си пише каквото иска.\"", "date": "2018.05.02", "title": "Джокович е уверен, че още може да се завърне на върха в тениса"}
{"url": "https://www.dnevnik.bg/bulgaria/2018/05/02/3172478_ministur_radev_oshte_se_chudi_kogo_i_kak_da_nakaje_za/", "text": "И вторият доклад от проверките, назначени в МВР във връзка с пропуска на Гранична полиция, при който над 40 души от полет от Париж до София бяха допуснати да преминат без задължителните гранична и паспортна проверка, е готов. В момента дирекция \"Човешки ресурси\" във вътрешното ведомство го обследва обстойно. Министър Валентин Радев е дал повече време за доизясняване на изводите му и по тази причина след 6 май ще стане известно кой граничар и с какво ще бъде наказан за пропуска от края на март. Това обясни министърът пред журналисти след заседание на парламентарната комисия по вътрешна сигурност и обществен ред, на която присъства за блиц контрол. \"Дисциплинарната проверка се извършва от ръководството на главна дирекция \"Гранична полиция\" и ние като орган дирекция \"Човешки ресурси\" ги наблюдаваме и като има нещо, което не е ясно на министъра, ние връщаме материала. Не искам да бързам, искам всичко да е ясно, тъй като беше грубо погазена най-малкото работната дисциплина и правилата за охрана на въздушната граница\", коментира Радев. Докладът от другата проверка -  на дирекция \"Вътрешна сигурност\",  постъпи в МВР на 27 април и от него се разбира, че в действията на граничарите нямало умисъл. \"Това е категорично вътре. Там не казват, че има умисъл. Различни термини са използвани и винаги се чудя кой да кажа от тях - нарушаване на производствената дисциплина.\" В началото и самият Радев е имал подозрения за умисъл, но от този доклад се оказало, че не е така. След като МВР приключи обследването и на втория доклад, министърът ще \"прецени какви са вините, какво ще направим, кого ще разместим, кого ще накажем, как точно ще се случи. Моята единствена цел не е да наказвам, много добре звучи това - уволнихме трима или десетима, по-добре да ги накараме да работят добре или да намерим други, които да свършат работата, защото границата трябва да бъде пазена, с наказания няма да бъде. Макар че и това се прави и така е написано в закона и ние ще го изпълним с цялата му сила\", заяви на финал Радев. Веднага след като стана известен пропускът на летище София, се разбра, че  13 граничари са отстранени, а обясненията им за случая бяха , че някои от тях са се намирали пред сградата на терминала, едни са заявили, че са отишли да ядат, други до тоалетната, а трети, че са пушели. А министърът обяви срок - 27 април, за приключване на проверките по случая.", "date": "2018.05.02", "title": "Министър Радев още се чуди кого и как да накаже за пропуска на летище \"София\""}
{"url": "https://www.dnevnik.bg/sport/2018/05/02/3172486_bok_prizova_za_znachitelno_po-goliama_durjavna/", "text": "За да има по-добри резултати в зимните спортове, са необходими значително по-голяма държавна подкрепа и задължително подобряване на инфраструктурата. Това е заключението на Българския олимпийски комитет (БОК) в анализа на представянето в зимните игри в Пьонгчанг. БОК определи резултатите на българите като \"обясними и логични\". \"Класиранията ни на последните издания на зимните игри показват, че белите ни спортове са в застой, дори в част от дисциплините бележим осезателно отстъпление\", се посочва в  отчета на дейността за 2017 г., представен по време на годишното общо събрания на организацията. От олимпийския комитет допълват \"като цяло представянето на българските спортисти отговаря на възможностите ни към момента\". Най-доброто класиране на България в Пьонгчанг беше шестото място на Александра Жекова в бордъркроса. Сноубордистката беше най-добре представилият се български спортист и преди четири години в Сочи, когато завърши пета. \"Това показва трайна и тревожна тенденция към неспособност да класираме наш представител на почетната стълбичка. Трябва да отбележим, че ние сме малка страна с неголям потенциал и инфраструктура в зимните спортове. За да има повече като Александра Жекова и Владимир Зографски, е задължително да се инвестира в спортна инфраструктура. Сега ние имаме състезатели в световния елит, без да имаме условия за тяхната подготовка у нас\", се казва още в анализа. \"Отново поставяме въпроса за модернизиране на инфраструктурата на Витоша, така че децата и подрастващите от столицата да имат пряк и бърз достъп до възможност да спортуват. За всички е ясно, че това би имало голям социален ефект\", допълват от олимпийския комитет. БОК призова и другите държавни структури извън Министерството на младежта и спорта да се ангажират повече. \"Нужна е значителна държавна подкрепа в спорта и по-специално ангажирането на общините, останалите министерства и ведомства, имащи отношение към спорта, както и по-голяма ангажираност от големите ски курорти\", допълват от олимпийския комитет. БОК призова още за повече детски програми в зимните спортове и даде за пример \"Научи се да караш ски\" на федерацията по ски. Според олимпийския комитет са нужни \"повече решения и стимули за развитие на спорта сред учениците и студентите\". Олимпийският комитет изтъкна като ключови фактори за сегашното състояние на българския зимен спорт \"общото икономическо състояние на страната и стандарта на живот, водещи до системна работа в условия на ограничения и дефицит по отношение на осигуряването на съвременна тренировъчна материална база, недостиг на достатъчно подготвени кадри със специфични познания за съответния спорт и липсата на спаринг партньори и вътрешна конкуренция\". Анализът на БОК съвпада с  оценката на спортния министър Красен Кралев  след края на игрите в Пьонгчанг. Той неколкократно заяви, че българският зимен спорт спешно се нуждае от подобряване на инфраструктурата. През януари Кралев поиска изменения в плана  за управление на Витоша. По думите му настоящият \"не позволява никакво строителство в парка, включително и ремонт на старите съоръжения, част от които не работят\". Според него  \"въпросът не е дали, а колко ски писти и лифтове са необходими\"  в България. ", "date": "2018.05.02", "title": "БОК призова за значително по-голяма държавна подкрепа в зимните спортове"}
{"url": "https://www.dnevnik.bg/evropa/2018/05/02/3172405_brjuksel_otreche_da_nabeliazva_konkretni_durjavi_s/", "text": "Всеки бюджет е важен, но новата бюджетна рамка е по-важна от предишната, защото ще определи бъдещето на Европейския съюз с 27 държави членки. Това заяви председателят на Европейската комисия Жан-Клод Юнкер при  представянето на предложенията за следващата многогодишна финансова рамка  за периода 2020 - 2027 г. в Европейския парламент. Той изтъкна, че предложеното спиране на еврофондовете за страни със слабо правосъдие не е насочено към конкретни държави. \"Ние искаме Европа да бъде по-стабилна, благоденстваща, по-социална и по-силна в света, на това трябва да съответства един модерен и по-гъвкав бюджет\", каза Юнкер. Той обясни, че въпросът за бюджета не е неутрален, а е свързан с амбициите на ЕС, с Брекзит. \"Разгледахме всички политики и искаме балансиран бюджет за всички политики\", посочи Юнкер. \"Еврокомисията предлага (дългосрочен бюджет на стойност – бел. ред.) 1.11% от брутния национален доход (БНД) – разумно и отговорно предложение. Ако не бяхме направили този анализ на всички политики и просто бяхме отговорили на всички искания, ако не бяхме променили политиките... ако не бяхме отчели, че 15 млрд. евро ще липсват след излизането на Великобритания, щяхме да стигнем до 2% от БНД. Това предложение щеше да бъде отхвърлено от много държави членки и от някои от вас\", подчерта Юнкер. По думите му бюджетът, който се предлага, е бюджет, в който разходите трябва да доведат до по-добри резултати с акцент върху европейската добавена стойност, \"да имаме съвременна политика, съчетана с кохезионната политика\". Ще има и  като цифровата икономика, охраната на границите, отбраната. Бюджетът има новаторска структура, за да могат приоритетите ни да станат по-видими и различните програми да си взаимодействат по-добре, това е бюджет, който е новаторски и ни дава възможност да изпълним своите приоритети и да отговорим на непредвидени обстоятелства, той съответства на амбициите за икономически и валутен съюз, допълни Юнкер. Той отбеляза, че в бюджета е включена програма за подкрепа на реформите за държави, които искат да влязат в еврозоната и за стабилизиране на инвестициите с мобилизиране на 30 млрд. евро, за да се запази стабилността при икономически сътресения. Юнкер представи и новия механизъм за защита на бюджета от рисковете, свързани с  , като подчерта, че не се имат предвид конкретни държави. \"Новият ни бюджет е новаторски\", изтъкна още той. Еврокомисарят за бюджета Гюнтер Йотингер обясни, че при подготовката на бюджета са възникнали два проблема - недостига след Брекзит и задачи, които трябва да се решат на европейско равнище, които не са били предвидими – миграция, граничен контрол, индустрия на отбраната, нови социални предизвикателства. \"Опитваме се да имаме икономии и се обръщаме към държавите членки с молба за повече инвестиции\", подчерта той. \"При спестяванията някои програми ще си останат същите, някои ще се увеличат, а трети ще се съкратят.   с около 7%, а селскостопанската политика - с около 5%, преките плащания ще намалеят с около 4%\", обясни еврокомисарят.  \"Искаме да финансираме и нови проекти, да удвоим броя на младите, които да участват в \"Еразъм+\", посочи Йотингер. За изследванията той подчерта, че има голяма конкуренция от всички страни и са необходими инвестиции в иновациите и изследванията. Много държави членки инвестират и много съкращават в тази област, искаме да увеличим с 60% инвестициите в тази област, допълни той. За сигурността и отбраната Йотингер коментира, че ще се увеличи помощта за съседите и за света и че еврокомисията иска 2 млрд. евро за отбранителната индустрия. За управлението на границите той изтъкна необходимостта да се знае кой влиза в ЕС, да има върховенство на закона. Йотингер изтъкна, че България, Гърция, Италия, Малта и Кипър и, може би, Полша са много натоварени от тази тема, а вътрешните граници в ЕС трябва да се проходими, но за тази цел външните граници трябва да се контролират добре. Еврокомисията предлага   от 1500 служители на 10 000, а държавите членки са помолени да намалят граничния контрол във вътрешността на Европа постепенно. \"Искаме да подкрепим и програмата си за климата. Ще има увеличение с 50%, искаме на европейско ниво да имаме едно силно предложение, пет процента ще се отделят за въвличането на климатичните теми във всички политики на съюза\", обясни еврокомисарят. По въпроса за върховенството на закона той подчерта, че става дума за парите на данъкоплатците и когато има спор за европейските бюджетни програми и съдебни спорове, трябва да знаем, че съдебните системи са независими, че  , трябва да има връзка между правовата държава и финансирането чрез европейски средства. \"Важно е да имаме и нови приходоизточници, за да могат да намалеят вноските от държавите членки. Имаме различни предложения, искаме 10% да идват от нови приходоизточници, 24 млрд. евро, например схемата за търговия с емисии, корпоративният данък и мерки като рециклирането на пластмасовите отпадъци. Това значи, че всяка държава членка ще може да реши как да регулира материята за обработка на пластмасови отпадъци, дали чрез данък или забрани. Така ще можем да покрием до 50% от празнотата от Брекзит, надяваме се чрез тези инициативи националните вноски да не трябва да се увеличат след Брекзит\", каза още Йотингер. Той подчерта, че , и напомни, че 2014 г. е била загубена година, защото много късно е било постигнато споразумение. \"2020 г. не бива да повтори тази съдба, моят апел към съвета е да бъдем конструктивни, да покажем, че британците си отиват, но след тях остава една европейска демокрация, която може да действа.\" Европарламентът прие предложението хладно Повечето евродепутати изразиха сдържаност и възражения, посочва БТА. Групата на   (ЕНП) отбеляза, че първо ще се посъветва със заинтересованите страни, преди да съобщи мнението си. Важно е парите на данъкоплатците да бъдат използвани добре, посочи ЕНП. От групата защитиха предложените от еврокомисията намаления на средствата за земеделие и сближаване.  се усъмниха, че предложението взима предвид нуждите на младите хора за следващото десетилетие. Те настояха средствата от ЕС да достигат и до бедните хора. Социалистите добавиха, че бюджетът на ЕС се пълни от данъците на хората с ниски доходи, докато големите дружества успяват да избегнат плащането на данъчните си задължения.  настояха за повече намаление на средствата в европейския бюджет. Според   за пръв път от 20 години насам бюджетът на ЕС предвижда \"собствени източници\" (преки данъци - бел. ред.) за финансиране, увеличава се, като се предвижда намаление или повишаване на средствата там, където е необходимо.  настояха половината от следващия бюджет на ЕС да бъде насочена към опазването на природата. Прекалено много средства от ЕС се отклоняват и използват за корупция, трябва средствата да служат повече за установяването на върховенство на закона. Където правителствата не се справят, еврокомисията трябва да контролира разходите на европейски средства, призоваха от парламентарната група. изрази притеснение от посоката на бюджета, приветства предложението за повишаване на разходите за образование и възрази срещу увеличените средства за охрана на границите и за отбрана. Групата  отчете, че държавите нетни вносители в бюджета ще бъдат допълнително натоварени заради оттеглянето на Великобритания. Групата   коментира, че предложението показва колко далеч е Европа от гражданите. Според тази политическа сила обвързването на отпускането на средства от ЕС с върховенството на закона е ясно наказание за държавите от Източна Европа.", "date": "2018.05.02", "title": "Брюксел отрече да набелязва конкретни държави с предложеното правило за върховенството на закона"}
{"url": "https://www.dnevnik.bg/sviat/2018/05/02/3172539_pentagonut_zabrani_prodajbata_na_kitaiski_telefoni_v/", "text": "Пентагонът забрани в магазините около американските военни бази по света да се продават телефони, произведени от китайските технологични гиганти Huawei и ZTE. Американските власти аргументираха решението си с това, че мобилните устройства са потенциална заплаха за сигурността на САЩ. Това е поредният ход в комуникационния сблъсък между САЩ и Китай. Преди по-малко от седмица американското министерство на правосъдието  започна разследване на Huawei  за предполагаеми нарушения на иранските санкции. Според експерти зад разследването стои притеснението на Пентагона от шпионаж, тъй като двете китайски компании са едни от най-големите доставчици на телекомуникационно оборудване и услуги в света и са приближени до правителството в Пекин. \"Всички мобилни устройства на Huawei и ZTE могат да представляват риск за персонала на военните ни бази по света. Допуска се и източване на информация за мисията\", заяви говорителят на Пентагона Майкъл Дейв Ийстбърн, цитиран от \"Уолстрийт джърнал\". Американските военни все пак ще имат право да купуват и притежават телефони ZTE и Huawei, но само ако са се сдобили с тях от магазини, които не се намират в близост до базата им. В момента Пентагонът обмисля дали да издаде наръчник за използването на китайските устройства. До момента все още няма официален отговор от Huawei и ZTE за наложената забрана.", "date": "2018.05.02", "title": "Пентагонът забрани продажбата на китайски телефони в американските военни бази по света"}
{"url": "https://www.dnevnik.bg/bulgaria/2018/05/02/3171469_curkvata_pochita_sveti_car_boris_pokrustitel/", "text": "Българската православна църква днес почита свети цар Борис I Михаил Покръстител. Той управлява от 852 до 889 г. и отново за кратко през 893 г., когато детронира първородния си син Владимир Расате и на престола се възкачва другият му син Симеон. По време на управлението си княз Борис налага християнството, заради което е наричан още Покръстител, и въвежда славянската писменост в България, като приема учениците на Кирил и Методий през 885 г. Канонизиран е за светец скоро след смъртта му. Българската църква в наши дни го почита под името свети цар Борис-Михаил, макар че приживе той не е носил царско достойнство.", "date": "2018.05.02", "title": "Църквата почита свети цар Борис Покръстител"}
{"url": "https://www.dnevnik.bg/sport/2018/05/02/3172139_roma_priema_livurpul_s_mechtata_za_oshte_edin_velik/", "text": "Може ли \"Рома\" да сътвори ново чудо, след като вече поднесе една от най-големите сензации в историята на Шампионската лига? Това е големият въпрос преди втория полуфинал в Шампионската лига. Тази вечер \"вълците\" посрещат вдъхновения \"Ливърпул\" в двубой, който ще определи съперника на европейския футболен крал \"Реал\" (Мадрид). \"Рома\" шокира света в предишния кръг , след като отстрани другия голям фаворит - \"Барселона\", въпреки че загуби първия мач в Испания с 1:4. Сега тимът на Еузебио ди Франческо е в същата ситуация  след поражението с 2:5 на \"Анфилд\". \"Трябва да желаем силно този обрат и да дадем всичко от себе си. Трябва да сътворим нещо наистина велико. Трябва да вярваме и с този характер, с тези фенове зад гърба и с тази страст около отбора да опитаме да направим още едно чудо. Чудо е най-точната дума\", заяви Ди Франческо. \"Рома\" изживя тежка вечер на \"Анфилд\" и губеше с 0:5 до 80-ата минута. Два късни гола обаче върнаха вярата у треньора и играчите, че финалът в Киев не е мираж. \"Доволен съм, че стигнахме толкова далеч, но никога не съм бил човек, който ще се задоволи с това. Нашата амбиция трябва да е да стигнем до Киев\", добави Ди Франческо. За \"Ливърпул\" също предстои втори пореден сблъсък, в който влиза в реванша със солиден аванс от три гола. В четвъртфиналите мърсисайдци спечелиха с 3:0 срещу \"Манчестър сити\" на \"Анфилд\". Реваншът обаче беше много тежък и отборът имаше късмет, че не губеше с 0:2 до почивката. \"Ливърпул\" е отбор, на който могат да бъдат отбелязани три гола, както показа сезонът до момента. Да бъде запазена \"суха мрежа\" срещу тима на Юрген Клоп обаче изглежда непосилна задача, а \"Рома\" ще има нужда точно от това. Английският отбор има 44 гола от началото на турнира и е само на един от рекорда на \"Барселона\" (1999-2000). \"Тук сме, за да се борим за нашите мечти. Много хора си мислят, че \"Рома\" просто трябва да победи с 3:0. Това обаче е доста голям резултат. Ние също ще сме на терена, няма да си останем в съблекалнята\", каза Клоп в навечерието на мача. \"Ливърпул\" преследва осмо участие във финала на най-силния европейски клубен турнир и първо от 2007 г. Петкратният европейски шампион не беше достигал до полуфиналите от десет години, а в шест от предишните седем сезона дори не беше част от Шампионската лига. \"Рома\" е част от четирите най-добри в Европа едва за втори път след 1984 г. Тогава \"вълците\" стигат до финала, но в своя дом \"Олимпико\" губят драматично с дузпи именно от днешния си съперник. \"Във футбола винаги искаш да играеш точно такива мачове - с голям залог и за големи неща. Историята на \"Ливърпул\" и \"Рома\" е страхотна, но не мисля, че това ще окаже някакво влияние. Това е просто един мач на чудесен стадион, в чудесен град, срещу един наистина много силен отбор. Ако искаш да спечелиш, трябва да приемеш, че може и да загубиш. Трябва да бъдеш наистина много смел\", каза още Клоп. \"Ливърпул\" беше връхлетян от проблеми в последната седмица. Контузията на Алекс Окслейд-Чембърлейн в първия мач се оказа много тежка и отборът остана само с трима полузащитници, които трябва да довършат сезона без алтернатива - Джеймс Милнър, Джордан Хендерсън и Джорджиньо Вайналдум. Защитникът Джо Гомес, който в последния шампионатен мач беше тестван като дефанзивен халф, също е аут. Той получи заради контузия в глезена и изобщо не пътува с отбора до Рим. Адам Лалана е подновил тренировки, но поне още седмица няма да е готов за игра. Големите вълнения на \"Анфилд\" в последните дни обаче неочаквано дойдоха от треньорския щаб. Босненецът Желко Бувац, който от 17 години е дясната ръка на Клоп, напусна отбора. Клубът обяви, че той ще си вземе почивка до края на сезона по лични причини. Английският медии твърдят, че се е стигнало до голям конфликт между Бувац и Клоп. В същото време босненецът беше обявен в родината си за следващия мениджър на \"Арсенал\". В \"Рома\" проблемите са свързани главно с отсъствието на Кевин Строотман, който има травма в ребрата. На разположение на Ди Франческо няма да са още Диего Пероти, Грегоар Дефрел и Рик Карсдорп. \"Ливърпул\" e част от полуфиналите за десети път, като само два пъти е отпадал - при първото и при последното си участие във финалната четворка. През сезон 1964-1965 червените са елиминирани от бъдещия шампион \"Интер\" след победа с 3:1 и загуба с 0:3 в реванша в Милано. Преди десет години английският отбор беше елиминирани от \"Челси\" след 1:1 на \"Анфийлд\" и поражение с 2:3 след продължения на \"Стамфорд бридж\". В единствения си предишен полуфинал в турнира \"Рома\" елиминира шотландския \"Дънди юнайтед\", след като губи първия мач с 0:2, но печели реванша на \"Олимпико\" с 3:0. За да стигнат до втори финал, \"вълците\" трябва да станат първият отбор, който повече от веднъж е наваксвал изоставане от три и повече гола след първия мач. Преди този сезон само в цялата история на Шампионската лига само два отбора бяха преодолявали подобен пасив. Миналата година в осминафиналите \"Барселона\" загуби от ПСЖ с 0:4, но спечели паметна победа с 6:1 в реванша на \"Камп ноу\". През сезон 2003-2004 \"Депортиво\" (Ла Коруня) отстъпи с 1:4 като гост на \"Милан\", но продължи напред след успех с 4:0 в Испания. Вероятни състави  Алисон Бекер, Алесандро Флоренци, Костас Манолас, Федерико Фасио, Александър Коларов, Даниеле де Роси, Раджа Наинголан, Патрик Шик, Стефан ел Шаарауи, Един Джеко  Лорис Кариус, Трент Александър-Арнолд, Деян Ловрен, Върджил ван Дайк, Анди Робъртсън, Джеймс Милнър, Джордан Хендерсън, Джорджиньо Вайналдум, Мохамед Салах, Садио Мане, Роберто Фирмино", "date": "2018.05.02", "title": "\"Рома\" приема \"Ливърпул\" с мечтата за още един велик обрат"}
{"url": "https://www.dnevnik.bg/sport/2018/05/02/3172145_klivland_navaksa_14_tochki_i_specheli_purviia_mach_s/", "text": "Kливланд кавалиърс\" навакса изоставане от 14 точки срещу \"Торонто раптърс\" като гост и спечели драматична победа със 113:112 след продължение. Двата отбора се срещнаха в първи мач от полуфиналите на плейофите в Източната конференция на НБА и дадоха заявка за много вълнуваща серия. \"Кливланд\" нито веднъж не беше начело в резултата в рамките на редовното време. \"Кавалерите\" започнаха лошо мача и загубиха първата четвърт с 19:33. След силна втора част Леброн Джеймс и компания стопиха пасива си само до една точка, но \"Торонто\" отново отвори двуцифрена разлика след почивката. В последната част лидерът в Източната конференция след редовния сезон имаше преднина от десет точки, но не успя да го задържи. Първото равенство в мача дойде едва 30 секунди преди края, когато Леброн Джеймс отбеляза от средно разстояние за 105:105. Фред ван Флийт имаше възможност да донесе победата на \"Торонто\" в последната атака, но пропуск от тройката изпрати двубоя в продължение. В добавените пет минути две точни стрелби от далечно разстояние на Кайл Корвър и Джей Ар Смит дадоха отличен старт на \"Кливланд\". \"Кавалерите\" поведоха със седем точки две минути преди края, но Демар Дероузън и Кайл Лаури бързо стопиха разликата до една. В оставащите 58 секунди нито един от двата отбора не стигна до кош. Последната атака отново беше за \"Торонто\" и отново Ван Флийт получи шанс да стреля от тройката, но пропусна. Джеймс беше най-резултатен в мача с 26 точки, към които добави 13 асистенции, 11 борби и два чадъра. За пръв път от началото на плейофите обаче лидерът на \"Кливланд\" срещна нужната подкрепа в атака от своите съотборници в двубой, в който стрелбата му не беше на ниво. Джеймс пропусна седем тройки от осем опита и вкара само един от шестте си наказателни изстрела. Той стреля 30 пъти към коша от игра и беше точен в 12 от тях. Смит и Корвър обаче бяха под пара, като отбелязаха по пет тройки и завърши съответно с 20 и 19 точки. Пейката на \"кавалерите\" също имаше значим принос. Джеф Грийн не пропусна нито една стрелба и завърши с 16 точки, три асистенции, две борби и две откраднати топки. Тристан Томпсън завърши с 14 точки и 12 борби, цели девет от които в нападение. \"Пропуснах доста чисти стрелби, доста открити позиции от тройката. Моите съотборници обаче бяха невероятни и поеха отговорност в момент, в който не бях на най-доброто си ниво\", каза Джеймс след мача. За \"Торонто\" Дероузън отбеляза 20 точки, към които седем борби и пет асистенции. Йонас Валанчунас записа 21 точки и 21 борби, а Кайл Лаури се отчете с 18 точки и десет асистенции. \"Раптърите\" вкараха само девет от 28-те си стрелби от тройката, а \"Кливланд\" успя при 14 от 35-те си опита. Гостите бяха по-агресивният отбор и отправиха 11 изстрела повече от съперника, а освен това допуснаха доста по-малко грешки - 5 срещу 13. Тази сутрин се изигра и вторият двубой между \"Голдън стейт уориърс\" и \"Ню Орлиънс пеликанс\" от полуфиналите в Западната конференция. Шампионите спечелиха със 121:116 и поведоха с 2:0 победи в серията. Стеф Къри се завърна след 16 мача отсъствие заради контузия. Той влезе от пейката и показа впечатляващо ниво, след като за 27 минути записа пет тройки и общо 28 точки, към които добави седем борби, три откраднати топки и две асистенции. Кевин Дюрант се отличи с 29 точки, седем асистенции и шест борби. Дреймънд Грийн изигра още един силен мач и остана много близо до трипъл-дабъл след 20 точки, 12 асистенции и девет борби. В \"Ню Орлиънс\" всички играчи от стартовия състав завършиха с двуцифрен точков актив - Антъни Дейвис с 25, Джру Холидей с 24, Раджон Рондо с 22, Никола Миротич с 18 и Итуан Мур с 14. Петимата обаче трябваше да изнесат целия мач и в края не успяха да издържат на темпото на шампионите. В другия полуфинал на запад \"Хюстън рокетс\" води с 1:0 на \"Юта джаз\". На изток \"Бостън селтикс\" също спечели първия мач с \"Филаделфия 76\".", "date": "2018.05.02", "title": "\"Кливланд\" навакса 14 точки и спечели първия мач с \"Торонто\" след продължение"}
{"url": "https://www.dnevnik.bg/bulgaria/2018/05/02/3172151_prem_2017_g_sa_bili_zaeti_samo_polovinata_ot/", "text": "През миналата година са били напълно натоварени около половината от сега съществуващите болнични легла. Това се разбра от думите на зам.-министъра на здравеопазването Бойко Пенков, който пред Би Ти Ви коментира  проекта за здравна карта , публикуван тези дни за обществен ообсъждане. \"В миналото болничните легла са били 114 хил., сега са около 50 хил., а за 2017 г. при пълна натовареност са използвани 24 хил.\", каза Пенков. \"Сега на национално ниво казваме, че ще ги коригираме и предвиждаме 32 хил., тоест 8 хил. резерв,\" добави той като уточни, че здравната карта не закрива легла, а прави оценка на потребностите на хората - лекари, сестри, дейности, спешни центрове. По думите му в системата на здравеопазване са 8-10% и функцията на контрола е да бъдат премахнати. За целта ведомството разчита на информационните технологии, които ще покажат \"какво се случва по пътя на пациента\". Административно болници няма да бъдат премахвани, но според зам.-министъра това ще стане \"по естествен път.\" Министерството разработва програма за кариерно развитие на личните лекари и бонуси за качествена работа, за да направи работата им атрактивна и да преодолее недостига на такива кадри.", "date": "2018.05.02", "title": "През 2017 г. са били заети само половината от болничните легла"}
{"url": "https://www.dnevnik.bg/evropa/2018/05/02/3172154_trump_zapazva_do_1_juni_vremennoto_izkljuchvane_na_es/", "text": "Президентът на САЩ Доналд Тръмп реши да запази до 1 юни временното изключване на Европейския съюз от митата за внос на стомана и алуминий, предадоха световните агенции, като се позоваха на съобщение на Белия дом. На 8 март Тръмп  въведе мита от 25 процента  върху вноса на стомана и 10 процента върху вноса на алуминий. Но в края на март  той временно освободи от митата ЕС . Временното освобождаване трябваше да приключи в полунощ на 30 април срещу 1 май. Европа е изнесла в САЩ през миналата година стомана за 5.3 милиарда евро и алуминий за 1.1 милиарда евро. Канада и Мексико също се ползват от временното изключение до 1 юни. Президентът на САЩ обвърза окончателно изключение на тези две страни от митата с предоговарянето на северноамериканското споразумение за свободна търговия, отбелязва \"Франс прес\". Принципно споразумение за освобождаване от митата е постигнато и с Аржентина, Австралия и Бразилия, предаде \"Ройтерс\". То ще бъде завършено през идните 30 дни. САЩ освен това са завършили и споразумение за вноса стомана с Южна Корея след разговори по ревизирано търговско споразумение, допълват ДПА и \"Асошиейтед прес\". След новината Европейската комисия заяви, че отлагането на окончателното решение на Вашингтон за митата върху вноса на стомана и алуминий с още един месец само удължава несигурността на пазара, предадоха \"Ройтерс\" и ДПА. Решението на САЩ удължава несигурността на пазара, което вече засяга решенията на бизнеса. ЕС трябва да бъде изцяло и трайно изключен от тези мерки, тъй като те не могат да бъдат оправдани на основание националната сигурност, се посочва в изявлението. Еврокомисията отбелязва, че комуникацията между блока и Вашингтон по въпроса за митата продължава, допълвайки, че свръхкапацитетите в производството на стомана и алуминий не идват от Европа. /БТА", "date": "2018.05.02", "title": "Тръмп запазва до 1 юни временното изключване на ЕС, Канада и Мексико от новите мита"}
{"url": "https://www.dnevnik.bg/evropa/2018/05/02/3172155_polsha_e_protiv_obvurzvaneto_na_evrofondovete_s/", "text": "Полша ще се противопостави на предложението на Европейската комисия да бъде намалено финансирането от еврофондове за страни, в които се смята, че върховенството на закона в тях е под заплаха. Това заявява в интервю за \"Асошиейтед прес\" полският външен министър Яцек Чапутович, предаде БТА. По-късно днес предстои е врокомисията да внесе предложението си , което да залегне в бюджетната рамка на ЕС за периода 2012-2017 г. Миналата седмица еврокомисарят по правосъдие Вера Йоурова каза, че планът ще включва \"механизъм за върховенство на закона\",  който да обвърже финансирането със спазването  на демократичните принципи. \"Възприемаме това като намерение за оказване на натиск върху някои страни, политически натиск преди разговори\", казва Чапутович. \"По тази причина имаме много отрицателно мнение за тези идеи\", подчертава той. Министърът отдава добрите постижения на полската икономика на ефективното усвояване на еврофондовете. Но посочва като погрешно схващането, че Полша се възползва от щедростта на ЕС, като отбелязва, че единният пазар също облагодетелства до голяма степен западните държави, защото към инвеститорите се връщат големи печалби. \"Полша отвори своя пазар. Тя даде възможност за известно развитие на западната икономика, както и в Полша\", казва Чапутович и отбелязва, че еврофинансирането е \"нещо като компенсация\" за това, че Полша е отворила пазара си. Той добавя, че Варшава е съгласна да се увеличат вноските на страните членки, за да се компенсира излизането от блока на големия вносител в евробюджета Великобритания, и декларира, че Полша е готова да плаща по-голяма вноска. Но според полския външен министър налагането на финансови санкции на Полша е дълбоко несправедливо, защото в ЕС има други страни, които не спазват правилата - пренебрегват решения на Европейския съд или прекрачват лимита на бюджетния дефицит - и не са заплашени от наказание. В интервюто първият дипломат на Полша споменава единствено Италия като една от тези страни. Яцек Чапутович твърди също, че е \"трудно да се определят критериите или степента, до която са били спазвани законите и стандартите на ЕС\" от страните членки. По въпроса за  новото полско законодателство , което дава повече правомощия на избрани политици да назначават съдии, Чапутович казва, че подобен принцип е застъпен из цяла Европа. \"Европейската комисия никога не е оспорвала същите правила, които са в Испания, във Франция, в Германия, а ги оспорва в системата на Полша. Ние смятаме това за прилагане на двойни стандарти\", заявява полският външен министър Яцек Чапутович в интервю за АП. Агенцията припомни, че според еврокомисията някои елементи от законодателството за полската съдебна система наистина наподобяват законите в други страни от съюза, но в съвкупност те създават ситуация, в която политиците имат прекалено голямо влияние върху съдебната система. /БТА", "date": "2018.05.02", "title": "Полша е против обвързването на еврофондовете с върховенството на закона"}
{"url": "https://www.dnevnik.bg/politika/2018/05/02/3172146_citat_na_denia_razbiram_politicheskiia_teatur_v_tozi/", "text": "Това каза вицепремиерът Красимир Каракачановпред Нова телевизия в коментар на  инициативата на БСП за осветляване на паралелната държава при управлението на ГЕРБ.  \"Когато не си направил нищо и всяко твое управление завършва с провал и предсрочно сваляне от улицата, ми изглежда чисто политически (тази инициатива)\", допълни той.", "date": "2018.05.02", "title": "Цитат на деня: Разбирам политическия театър, в този цирк съм доста отдавна"}
{"url": "https://www.dnevnik.bg/bulgaria/2018/05/02/3172160_zdravnite_vlasti_shte_proveriat_organizatora_na/", "text": "Столичната здравна инспекция е започнала проверка на Кармен Лазарова, организатор на групата до Бразилия, с която е пътувала и болната от рак Теодора Маджарова. Това заяви заместник-здравният министър Бойко Пенков пред Би Ти Ви. \"Много хора се доверяват на алтернативни шарлатани, които спекулират с болката и мъката на хората с цел финансово облагодетелстване\", каза Пенков. Той добави, че регистър на организаторите на пътувания за алтернативно лечение в България има, но в чужбина – не. Вицепремиерът Красимир Каракачанов коментира пред Нова телевизия, че армията е готова да превози Маджарова до България от Истанбул с военно-транспортния самолет \"Спартан\". Частна медицинска компания ще я превози от Бразилия до Истанбул, а държавата е готова до помогне на семейството за пътуването оттам до София. Каракачанов допълни, че е анализиран вариант, при който държавата да изпрати военен самолет за Маджарова да Бразилия, но специалистите от Военната академия са отхвърлили този вариант, защото изисквал някалко кацания за презареждане, а това би застрашило здравето на пациентката. Вицепремиерът, който е и министър на отбраната, добави, че има идея два от военните хеликоптери \"Кугър\" да бъдат преоборудвани за медицински цели.", "date": "2018.05.02", "title": "Здравните власти ще проверят организатора на лечението в Бразилия на Теодора Маджарова"}
{"url": "https://www.dnevnik.bg/sport/2018/05/02/3172158_hainkes_baiern_beshe_po-dobriiat_otbor_v_dvata_macha/", "text": "Старши треньорът на \"Байерн\" Юп Хайнкес заяви, че отборът му е надиграл \"Реал\" (Мадрид) и в двете срещи от полуфиналите в Шампионската лига. Баварците бяха близо до класиране за финала, но  отпаднаха след 2:2 в реванша на \"Сантяго Бернабеу\"  и 3:4 общ резултат. Според Хайнкес играта на \"Байерн\" във втория мач е била изключителна, но отборът е подарил прекалено лесни голове на съперника и в двете срещи. 72-годишният специалист обърна специално внимание и на вратаря Кейлор Навас, който по думите му е бил най-добрият играч на \"Реал\" в реванша. \"Разбира се, че всички сме много разочаровани, защото отборът игра изключително тази вечер. Току-що казах на момчетата, че никога не съм виждал отбор на \"Байерн\" да играе толкова добре, колкото те играха в този мач\", заяви Хайнкес след двубоя. \"На такова най-високо ниво обаче не можеш да си позволиш грешките, които ние допуснахме - и в първия мач, и сега отново веднага след почивката. Такива грешки биват безмилостно наказвани и затова не е чудно, че напускаме терена от губещата страна\", допълни германецът. В първата среща груба грешка на Рафиня доведе до победния гол за \"Реал\", след като преди това \"Байерн\" поведе рано и пропусна добри шансове да удвои аванса си. В реванша баварците отново вкараха ранно попадение, но допуснаха обрат секунди след почивката, когато вратарят Свен Улрайх се подхлъзна и осигури лесен втори гол за Карим Бензема. \"Не заслужавахме да отпаднем, защото бяхме по-добрият отбор в двата мача. Но както вече казах, не можеш да си позволиш грешките, които ние допуснахме първо в Мюнхен и сега в Мадрид. Жалко е, но се случва във футбола\", каза още Хайнкес. \"Да вкараш два гола на \"Бернабеу\" срещу толкова добър отбор е нещо много значимо. Ние обаче имахме множество шансове да отбележим още попадения. Навас обаче направи изключително представяне, особено в края на мача. Той беше най-добрият играч на \"Реал\", допълни треньорът на \"Байерн\". Хайнкес поздрави \"Реал\" и определи мача на \"Бернабеу\" като страхотна реклама за футбола. Той изрази и задоволство от постигнатото през сезона. 72-годишният треньор се завърна към професията временно и възроди отбора след уволнението на Карло Анчелоти. \"Имахме страхотен сезон, а тази вечер нашите играчи показаха, че никога не се предават, че вярват в себе си и имат вяра един в друг. Жалко е само, че не постигнахме резултат, който да ни прати на финала\", завърши Хайнкес, който след края на сезона ще бъде наследен на поста от Нико Ковач.", "date": "2018.05.02", "title": "Хайнкес: \"Байерн\" беше по-добрият отбор в двата мача"}
{"url": "https://www.dnevnik.bg/evropa/2018/05/02/3172162_shotlandiia_purva_v_sveta_vuvede_minimalna_cena_na/", "text": "Шотландия стана вчера първата страна в света, въвела минимална цена на алкохола - инициатива, станала факт след години на юридически битки, предаде \"Франс прес\", цитирана от БТА. \"Шотландия е първата в света, достатъчно смела и решителна, за да въведе единна минимална цена\", заяви пред \"Франс прес\" Никола Стърджън, регионален премиер на Шотландия. \"Мисля, че страни в Европа и другаде по света ще се опитат да въведат това, което тук направи Шотландия\", допълни тя, отбелязвайки, че Ирландия и Уелс обмислят подобни планове. Вече е определена минимална цена от 50 пенса (0.70 долара, или 57 евроцента) за единица алкохол - мярка, която отчита едновременно съдържанието на алкохол и обема на продукта. Така една бутилка от 700 милилитра уиски няма да може да се продава под 14 паунда, или 15.60 евро, а бутилка от 750 милилитра вино с 12.5 процента алкохол - за по-малко от 4.69 паунда, или 5.2 евро. Тази инициатива, чиято цел е да се бори с вредите от алкохола, бе приветствана от лекарското съсловие като най-голям напредък в усилията за опазване на общественото здраве след забраната за пушене на публични места. \"Този закон ще спаси животи\", заяви Елисън Дъглас, главен директор на благотворителна организация, която прогнозира, че законът вероятно ще спаси живота на 58 души през първата година от въвеждането му в сила и до 121 живота \"до 20 години, когато тази политика ще е достигнала пълния си ефект\". През 2016 година 1265 смъртни случая са били свързани с алкохола в Шотландия, където живеят 5.3 милиона души. Това е увеличение с 10 на сто спрямо предходната година, припомня \"Франс прес\".", "date": "2018.05.02", "title": "Шотландия първа в света въведе минимална цена на алкохола"}
{"url": "https://www.dnevnik.bg/sport/2018/05/02/3172179_marselo_prizna_che_e_imalo_duzpa_sreshtu_real/", "text": "Защитникът на \"Реал\" (Мадрид) Марсело призна, че е играл с ръка в наказателното поле при най-дискусионния момент в двубоя с \"Байерн\".  Сблъсъкът на \"Сантяго Бернабеу\" завърши 2:2  и осигури на домакините трети пореден финал в Шампионската лига. В края на първото полувреме, при резултат 1:1, Джошуа Кимих проби и центрира отдясно, а топката срещна ръката на Марсело. Главният съдия Джунейт Чакър обаче прецени, че няма основание да отсъди наказателен удар в полза на \"Байерн\". \"Това беше игра с ръка. Топката ме удари в ръката и мисля, че това е дузпа. Ако кажа, че не ме е ударила в ръката, ще излъжа. Но във футбола понякога е така\", каза Марсело след мача. \"Аз не говоря за съдиите, но е ясно, че понякога решенията им са в твоя полза, а друг път - в твой ущърб. Каквото и да се случи обаче, трябва да продължиш да играеш футбол\", допълни левият краен защитник на \"Реал\". Решението на Чакър да не отсъди дузпа предизвика вълна от недоволство в Германия. Критично се изказаха и двама от основните играчи на \"Байерн\", които заради контузии пропуснаха мача в Мадрид - Джером Боатенг и Артуро Видал. Чилиецът нарече съдията престъпник, а играчите на \"Реал\" - мишки. Според анализите на част от големите спортни медии в Германия и Испания, включително на мадридския \"Ас\", Чакър е трябвало да отсъди не една, а две дузпи за \"Байерн\" в този мач.", "date": "2018.05.02", "title": "Марсело призна, че е имало дузпа срещу \"Реал\""}
{"url": "https://www.dnevnik.bg/evropa/2018/05/02/3172181_evropeiskite_sindikati_-_s_otslabeni_pozicii_no_vse/", "text": "Заради безработицата и индивидуализацията синдикатите в Европа губят тежест, но въпреки това остават главната ударна сила срещу неравенствата в заплащането. Когато те липсват, често работещите, изпаднали в несигурно положение, се организират, за да си отвоюват права. \"Не е вярно, че синдикатите принадлежат на стария свят!\" От офиса си в Брюксел Тиебол Вебер от Европейската конфедерация на профсъюзите (CES) твърди, че той е настроен \"оптимистично\". \"Те са необходими\" най-вече, когато става дума за разпределение на богатството, за намаляване на неравенствата, за условията на труд . . . изброява синдикалистът. Европейският синдикализъм обаче трябва да отговори на едно \"голямо предизвикателство\": да брани \"силната система на социална защита\", за чието изграждане е допринесъл, \"без да разчита вече на силната подкрепа на привържениците на профсъюзите, каквато имаше преди\". започна през 80-те години на миналия век. Делът на хората, членуващи в синдикати във Франция, Холандия, Ирландия, Великобритания и Швейцария спадна с близо една трета, според данни на Организацията за икономическо сътрудничество и развитие. Икономисти и изследователски институти обясняват това \"разлюбване\" с индивидуалистката вълна, безработицата и нестабилността на работните места. Институтът за икономически и социални изследвания (Ires) посочва и \"отслабване на връзките с политическите партии\" и \"намаляването на финансовите средства\". При все това Обединението на германските профсъюзи в Германия, Общата конфедерация на труда във Франция, Общата италианска конфедерация на труда, Британският конгрес на профсъюзите и Централното обединение на профсъюзите на Швеция продължават да бъдат \"масови организации\", които имат повече членове от политическите партии, припомня Вебер. В Европа делът на хората, членуващи в синдикати, е силно променлив и трудно подлежи на сравнение, защото системите са твърде различни. От близо 10% във Франция или в Полша той се доближава до 20% в Германия и Испания и достига близо 70% в Швеция и Финландия. Между другото мащабите на членската маса на синдикатите оказват отражение върху социалното равенство. Има \"твърде силна връзка между дела на членуващите в синдикати в една страна и намаляването на разликите в заплатите\", подчертава икономистът Патрис Ларош. Той е анализирал десетки изследвания по темата в Европа и САЩ, правени след 80-те години на миналия век. През 2015 година двама анализатори от Международния валутен фонд (МВФ), който не може да бъде заподозрян в симпатии към синдикатите, публикуваха проучване, сочещо именно това. Според него Делът на синдикалните членове в класическия смисъл на думата има значение и за още нещо: \"условията на заплащане са по-благоприятни, когато правата ти са защитени от колективен трудов договор\", посочва Вернер Цетелмайер от Центъра за информация и изследване на съвременна Германия. Като цяло той превишава 50% и доближава 100% в някои страни (Австрия, Франция и Словения). Трябва да се отбележи и фактът, че има разлика в силата при преговорите в отделните страни. Германският синдикат \"И Ге Метал\" (в който членуват 2.3 милиона души),  неотдавна успя да постигне споразумение  за работна седмица от 28 часа при определени условия и увеличение на заплатите. Могъщият синдикат бе \"единственият събеседник, изправил се лице в лице с работодателите\", подчертава Цетелмайер и отбелязва наличието на синдикален съюз също в Испания и Швеция, но не и във Франция. Какво обаче ще кажете за човек, който работи в компания или в сектор, където няма синдикати? Той ще се договаря директно с работодателя си. И ако е \"изключително компетентен, получава заплата над средната за пазара, а ако ли пък не, той е в по-несигурна позиция\", резюмира Ларош. Някои от трудещите си в такова положение сами се организират и в повечето случаи са подкрепяни от синдикати. В Испания жените домакини решиха да си направят профсъюзи, създавайки колектива Las Kellys през 2016 година. \"Организирахме се, защото бяхме невидими за синдикатите\", разказва Анхела от мрежата в Мадрид. Много активни в социалните мрежи, организирайки все повече демонстрации, те успяха да бъдат включени отново в колективните трудови договори на заетите в хотелиерството в Каталуня и на Канарските острови. /БТА", "date": "2018.05.02", "title": "Европейските синдикати - с отслабени позиции, но все още важни за работещите"}
{"url": "https://www.dnevnik.bg/biznes/2018/05/02/3172171_angelkova_otchete_rust_na_zimnite_turisti_ot_strani_-/", "text": "Зимният туристически сезон е успешен с 400 млн. евро приходи и увеличение на чуждестранните туристи с над 12% до рекордните 1.6 млн. души. Това съобщи пред БНТ министърът на туризма Николина Ангелкова. Тя подчерта, че увеличението се дължи както на гости от съседните държави - Румъния, Гърция, Турция, така и на конкурентни на България пазари, каквито са Италия и Австрия. Тя съобщи, че през летния сезон се очаква ръст на туристите от 5% до 7% като броят им надхвърли 6 млн. души. \"Хулавото е, че 90% от четири- и петзвездните хотели са резервирани, лошото е, че все повече хора искат 4-5 звездни хотели\", коментира Ангелкова. Тя съобщи, че през тази и следващата година на Черноморието предстои да бъдат построени четири петзвездни хотела с инвеститори - големи международни вериги, между които \"Томас Кук\" и ТУИ. За нас е важно да развием целогодишен туризъм, бележим ръст от 10% до 40% в крилата на сезона, но трябва много да работим, за да има запълняемост на базите\", каза Ангелкова. Очаква се през тази година в курортите да бъдат наети 2000 сезонни работници от трети страни. Ангелкова определи като най-голямо предизвикателство проблема с кадрите. \"Приоритет на нашето правителство е дуалното образование, но това е процес, който трябва да се завърти\", допълни тя. \"", "date": "2018.05.02", "title": "Ангелкова отчете ръст на зимните туристи от страни - конкуренти"}
{"url": "https://www.dnevnik.bg/sport/2018/05/02/3172183_futbolist_na_ludogorec_e_osuden_na_chetiri_meseca/", "text": "Футболистът на \"Лудогорец\" Върджил Мисиджан е осъден на четири месеца затвор за побой над възрастен мъж. Към ефективната му присъда са добавени и два месеца условно, съобщават медиите в Холандия. Инцидентът с Мисиджан се случи в началото на януари  след скандал на паркинга на жилищна сграда в Розендал. 24-годишният футболист нападна 68-годишния Рон ван Акелиен, като побоят прати възрастният мъж в болница с двойна фрактура на глезена и травма в лакътя. Според разказ на съпругата на пострадалия Мисиджан е паркирал пред дома на свой приятел, блокирайки входа към задния двор на семейството. След молба да премести колата си футболистът на \"Лудогорец\" се нахвърлил върху жертвата. Версията на защитата e, че Ван Акелиен пръв е изблъскал Мисиджан и е отправял расистки обиди. Адвокатът на футболиста Нортие Лут определи присъдата, като твърде строга и обяви, че ще обжалва решението на съда в Бреда. Според съдията като футболист Мисиджан е трябвало да осъзнае, че с ритниците си е можел да нанесе много сериозни травми на възрастния мъж. Съпругата на Ван Акелиен се оплака, че инцидентът е разрушил живота на семейството. \"Загубих съпруга си на 5 януари. След три месеца в болница и един месец в рехабилитационен център той се превърна от силен и здрав мъж в развалина и загуби 25 килограма\", разказа тя. Няколко часа след публикуването на новината в холандските медии \"Лудогорец\" излезе с официална позиция на сайта си. Шампионите призовават да не се дават крайни оценки. \"Напомняме, че производството все още не е приключило с влязъл в сила акт на компетентния орган. В тази връзка, всякакви интерпретации и оценки са некоректни и прибързани. Следва да се има предвид и презумцията за невиновност, съгласно която всеки е невинен до доказване на противното с влязла в сила присъда\", гласи съобщението на сайта на \"Лудогорец\". Нападателят на седемкратните шампиони също направи кратък коментар: \"Не приемам решението на съда от вчера. Отиваме на по-висока инстанция и очакваме окончателното решение. Дотогава съм фокусиран на 100 процента с професионалните ми задължения във футбола\".", "date": "2018.05.02", "title": "Футболист на \"Лудогорец\" е осъден на четири месеца затвор за побой"}
{"url": "https://www.dnevnik.bg/regioni/2018/05/02/3170232_pari_sreshtu_zakonnost_i_po-golemi_vnoski_kakvo_shte/", "text": "Европейската комисия представя днес идеите си за многогодишния бюджет на Европейския съюз след 2020 г. Очаква се Брюксел да призове държавите членки да подкрепят посланието за сила и единство, като  инвестират повече  в Европа след излизането на Великобритания от съюза, пише EUobserver. Комисията планира да предложи по-голям от предишния бюджет и по всяка вероятност ще представи идея бюджетът за периода 2021 - 2027 г. да бъде между 1.13 и 1.18% от брутния национален доход на ЕС в сравнение със сегашния един процент. След това до средата на юни Брюксел ще обяви конкретни законодателни предложения за конкретни области като селско стопанство, кохезия и научни изследвания. Крайното решение за бюджета ще бъде взето от националните правителства, от които Еврокомисията иска да платят сметката за поне половината от дупката, която остава след Брекзит. Новите предизвикателства като миграция, тероризъм и сигурност по границите също ще се нуждаят от допълнително финансиране. Запознати с въпроса официални лица казват, че четири или пет държави нетни платци не искат да плащат повече.  Австрия ,  Холандия , Дания и Швеция са скептични към идеята за по-голям бюджет, въпреки че най-големият нетен платец, Германия, обеща да увеличи вноската си. ''Нуждаем се от 27 малки победителя\", коментира друг високопоставен служител на ЕС. Еврокомисията планира да запълни дупката от Брекзит, като използва подхода 50 на 50 - 50% орязване и 50% повече пари от останалите 27 държави членки. Очаква се намаленията да дойдат от двете големи европейски политики – кохезия и селско стопанство. Според Еврокомисията научните изследвания и програма \"Еразъм\" не трябва да се пипат. \"Брекзит променя играта, оставаме без 12-14 милиарда евро годишно след прехода\", каза високопоставеният европейски служител .Очаква се Еврокомисията да каже, че новите приоритети имат европейска \"добавена стойност\". Няма да има специален бюджет за еврозоната, но \"няколко милиарда\" ще бъдат определени за справяне с асиметрични икономически шокове, стимулиране на реформите и подпомагане на  страните, които искат да се присъединят към еврозоната . Върховенство на закона Според EUobserver Еврокомисията ще предложи \"условие за върховенството на закона\" в следващия дългогодишен бюджет, фокусирайки се върху независимостта на съдилищата в държавите членки. Очаква се това да е политически най-чувствителният въпрос в предстоящата битка за седемгодишния бюджет, която обикновено отнема години пазарлъци между държавите членки. Точният механизъм, по който ще се изпълнява това условие, все още се доуточнява в кулоарите, за да бъде сигурно, че плановете са законово неоспорими. Идеята за обвързване на еврофондовете с европейските ценности набра скорост, след като Брюксел изрази опасения за спазването на върховенството на закона в Унгария, Полша, Румъния и най-скоро в  Малта . Комисията планира да представи предложение, което да позволи анализ на независимостта на съдилищата на основата на конкретно законодателство в дадената държава членка, за да се гарантира, че финансирането от ЕС и инвестициите са добре защитени. \"В интерес на нашите европейски граждани и данъкоплатци трябва да гарантираме, че съдилищата са независими, че не зависят от правителството\", каза високопоставен източник от ЕС. Полша и Унгария вече заявиха, че са против идеята, която смятат за \"политическо изнудване\". Източникът от ЕС обаче подчерта, че това не е закон за Полша, а общо задължение. Еврокомисията обмисля възможността да включи Европейския парламент и държавите членки в проверките на независимостта на съдилищата. Всички страни от ЕС ще трябва единодушно да одобрят подобен нов механизъм. Източникът от ЕС коментира, че няколко държави членки, които не искат да плащат повече в бюджета след Брекзит, може да променят мнението си за увеличаването на вноските, ако видят, че има гаранции за използването на финансирането от тях, което пък може да е стимул за Унгария и Полша да се съгласят с новото условие. Нови сметки Друг въпрос, който вероятно ще доведе до дискусии до малките часове на нощта, е предложението за въвеждане на миграцията като икономически индикатор. Освен брутния вътрешен продукт на глава от населението миграцията също ще има роля в изчисляването на това колко могат да получават държавите като част от кохезионните фондове. Онези страни, които не искат да приемат мигранти, основно в Централна и Източна Европа (и които са  основните бенефициенти  на кохезионните фондове), са против идеята за обвързването на финансирането с миграционната политика. Еврокомисията си е поставила амбициозната задача да завърши продължаващите обикновено години преговори до  изборите за Европейски парламент  следващата пролет. \"Политическата реалност е, че това е трудно да се постигне. Правителствата се нуждаят от време, за да продадат сделката у дома\", смята друг източник.", "date": "2018.05.02", "title": "Пари срещу законност и по-големи вноски: какво ще поиска днес Брюксел за бюджета на ЕС"}
{"url": "https://www.dnevnik.bg/sviat/2018/05/02/3172184_protest_na_opoziciiata_spria_trafika_v_erevan_i/", "text": "В Армения се възобновиха протестните акции, след като парламентът вчера не избра опозиционния лидер Никол Пашинян за премиер, съобщиха ТАСС, цитирана от БТА, и \"Интерфакс\". Демонстрантите блокират пътища с кофи за боклук и автомобили, както и автомагистралите Юг-Север и Арарат-Ереван. Стотици студенти сутринта блокираха централните улици. \"На призива ни откликнаха всички висши учебни заведения в столицата. Настояваме (управляващата) Републиканска партия (на Армения, РПА) да напусне властта и да гласува за народния кандидат за премиер Никол Пашинян\", заяви пред агенцията лидерът на студентското движение Давид Петросян. Автомобилното   в Ереван на практика почти замря сутринта, нарушена беше и работата на  , пише коресподнент на \"Интерфакс\". До някои държавни   (например министерствата на правосъдието, културата и образованието) няма достъп, както и до летището \"Звартноц\". Агенцията пише, че самолет на Уралските авиолинии не е успял да излети от Ереван за Москва, но не се съобщават подробности. Според сайта Panarmenian са препречени и пътища, които водят  .  в цяла Армения са прекъснати, съобщи за \"Интерфакс\" компанията \"Южно-Кавказская железная дорога\", концесионер на арменските национални жп услуги. Много  , следвайки отправения снощи от Пашинян призив за гражданско неподчинение в цялата страна, пише \"Франс прес\".  И извън Ереван има акции на неподчинение - привърженици на опозицията днес нахлуха в сградите на кметствата в градовете   и  . Протестиращите настояват местните власти да се присъединят към опозиционното движение, пише БТА. В Гюмри е разположена Сто и втора руска военна база с около 4000 души личен състав, а в близост до обекта живеят над 1000 души от семействата им.  На извънредното си заседание парламентът  отхвърли кандидатурата на Пашинян  за премиерския пост. В подкрепа на Пашинян, който беше единственият кандидат, гласуваха 45 депутати при 53 необходими да получи мнозинство в 105-местното Национално събрание. Минути преди това управляващата Републиканска партия на Армения обяви, че ще гласува против него.  Всички други три парламентарни групи подкрепиха  кандидатурата му. До седмица отново трябва да има гласуване в парламента, включващо и кандидати, които да са алтернатива на неизбрания. Част от настоява, че неговото име отново ще е сред номинираните. \"Единствената ми власт са хората\" Самият Пашинян призова привържениците си да подновят \"гражданското неподчинение\", което започна още в средата на април заради протести срещу избирането на дългогодишния президент Серж Саргсян за премиер при новата политическа система в Армения (през 2015 г. на референдум жителите ѝ гласуваха тя да се превърне от президентска в парламентарна република). В резултат  Саргсян подаде оставка . \"Няма да се предадем\", каза Пашинян за \"Ройтерс\". \"Единствената ми власт са хората ми... Ще продължим стачката и неподчинението си.\" Попитан дали отново ще се кандидатира за премиер, той обясни: \"Ще мислим и ще преговаряме\", предаде агенцията. '                      При втори неуспешен опит за избор на министър-председател парламентът трябва да се разпусне и да се свикат предсрочни избори. По думите на Пашинян, ако това се случи, движението му може да бойкотира изборите, но решението \"ще зависи от специфичната ситуация\" и не може да бъде обявено отсега.", "date": "2018.05.02", "title": "Протест на опозицията спря трафика в Ереван и блокира пътя към летището (допълнена)"}
{"url": "https://www.dnevnik.bg/photos/2018/05/02/3171846_fotogaleriia_naprejenie_na_granichnata_ograda_mejdu/", "text": "Около 200 мигранти от Централна Америка се струпаха на границата между САЩ и Мексико с искане за убежище.", "date": "2018.05.02", "title": "Фотогалерия: Напрежение на граничната ограда между САЩ и Мексико"}
{"url": "https://www.dnevnik.bg/sviat/2018/05/02/3172217_feisbuk_shte_predlaga_usluga_za_zapoznanstva/", "text": "Изпълнителният директор на \"Фейсбук\" Марк Зукърбърг обяви, че социалната мрежа скоро ще пусне услуга за запознанства. Това съобщиха \"Ройтерс\" и Би Би Си. На годишната конференция на разработчици F8 Зукърбърг обясни, че услугата ще е предназначена преди всичко за потребители, които търсят по-задълбочени отношения, а не еднократна среща. \"Във \"Фейсбук\" има 200 млн. души, които се определят като \"сами\", така че има какво да направим (по въпроса),\" цитира думите му \"Ройтерс\". Зукърбърг не обяви кога \"Фейсбук\" планира да започне да предлага услугата. След коментарите му акциите на компанията собственик на социалната мрежа отбелязаха ръст от 1.1%, а тези на \"Мач груп\" (Match Group), която притежава и предлага услугата \"Тиндър\" (Tinder), спаднаха с 22%. С действията си \"Фейсбук\" ще отправи предизвикателство към \"Тиндър\" - приложение, което черпи информацията в профила на потребителите именно от най-популярната социална мрежа, пише Би Би Си. На конференцията в Сан Хосе, Калифорния, Зукърбърг увери слушателите, че при \"скорошното\" пускане на новото приложение ще се имат предвид въпроси на неприкосновеността, които  въвлякоха \"Фейсбук\" в скандал , засягащ десетки милиони потребители, преди по-малко от два месеца.", "date": "2018.05.02", "title": "Фейсбук ще предлага услуга за запознанства"}
{"url": "https://www.dnevnik.bg/detski_dnevnik/2018/05/02/3172233_kampaniiata_kolelo_za_smet_za_dete_velosiped_stava/", "text": "Започна четвъртото издание на кампанията \"Колело за смет, за дете велосипед\", която има за цел да осигури велосипеди на деца в неравностойно положение, съобщиха организаторите от 1bike. Така всеки, който желае да се включи, може да дари нов или употребяван, но здрав велосипед до 25 май, а в края на месец юни първите малчугани ще получат своя подарък. Поради големия интерес от тази година кампанията вече ще бъде целогодишна. Велосипедите ще се ремонтират редовно и в края на всеки месец ще бъдат изпращани по куриер до новите си притежатели. Къде може да се дари Дарителите могат да оставят велосипедите на специално определените места или да ги изпращат до офис на куриер в Дряново. Информация за локациите е достъпна на  www.1bike.bg/kole lozadete Какво се случва с всеки велосипед Всички велосипеди се превозват до Дряново, където с помощта на веломайстор и доброволци от организацията \"Мога Дряново\" ще бъдат ремонтирани. Всеки, който желае да се включи в процеса, е добре дошъл на специалните доброволчески уикенди на 12, 13, 26 и 27 май и на 9 и 10 юни в града. За три години \"Колело за смет, за дете велосипед\" зарадва над 500 деца от социално слаби и приемни семейства, социални домове, училищни пансиони. Кампанията е организирана от 1bike с подкрепата на Националната асоциация за приемна грижа, DragBicycles, DHL Express България, Колодрум Пловдив, ДимиБайк Русе, Сдружение \"МОГА Дряново \" и Webground.bg. Повече информация за кампанията може да намерите на  сайта  на организаторите или на  страницата  им във фейсбук.", "date": "2018.05.02", "title": "Кампанията \"Колело за смет, за дете велосипед\" става целогодишна"}
{"url": "https://www.dnevnik.bg/sviat/2018/05/02/3172246_nad_100_kameri_shte_snimat_na_jivo_svatbata_na_princ/", "text": "Британската телевизия \"Скай нюз\" ще излъчва на живо сватбата на принц Хари и Меган Маркъл. Това ще е и единствената медия, която ще отразява събитието с Ultra HD качество на картината. От \"Скай\" уточняват, че това ще е едно от най-мащабните събития, които ще снимат на живо. За целта ще бъдат използвани 110 камери, а 160 души ще отговарят за техническата част. Общата дължина на използваните кабели ще е около 27 км. Един хеликоптер на телевизията пък ще следи от високо какво се случва по улиците на Лондон. \"Ще поднесем кралската сватба в домовете на нашите зрители. Екипите ни ще са на ключовите точки, през които ще мине събитието. За пръв път кралска сватба ще се предава на Ultra HD, а това е истинско предизвикателство за нас\", обясни изпълнителният продуцент на телевизията Джон Райли. Хари и Меган ще се оженят на 19 май в параклиса \"Сейнт Джордж\" в Уиндзорския замък след близо двегодишна връзка. Британският принц Уилям ще кумува на брат си.", "date": "2018.05.02", "title": "Над 100 камери ще снимат на живо сватбата на принц Хари и Меган Маркъл"}
{"url": "https://www.dnevnik.bg/bulgaria/2018/05/02/3172248_arestuvan_v_akciia_oktopod_osudi_komisiiata_za/", "text": "Арестуваният и обвинен за участник в престъпната група \"Октопод\" Момчил Кръстев е осъдил Комисията за отнемане на незаконно придобито имущество (КОНПИ) и прокуратурата за 116 хиляди лева, съобщи news.lex.bg. Кръстев, който впоследствие не беше осъден, и семейството му са завели искове за над 230 хиляди лева по Закона за отговорността на държавата и общините за вреди, като Софийският градски съд (СГС) му е присъдил близо половината. Акцията \"Октопод\" само срещу Момчил Кръстев ще струва на КОНПИ над 80 000 лева, а прокуратурата е осъдена да плати общо 36 000 лева. Решението не е окончателно и може да бъде атакувано пред Апелативния съд. Акцията  На 10 февруари 2010 г. Момчил Кръстев беше един от арестуваните от МВР заедно с Алексей Петров, Антон Петров, Марчело Джотолов, братята Пламен и Йордан Стоянови, както и Николай Велков. Прокуратурата го обвини, че от 1997 г. е участвал във въоръжена организирана престъпна група, образувана и ръководена от Алексей Петров, която се занимавала с пране на пари, данъчни престъпления, изнудване и сводничество. Кръстев остана в ареста само седмица и беше освободен срещу най-леката мярка за неотклонение \"подписка\", след като срещу него нямаше събрани никакви доказателства за участие в престъпна група. Разследването срещу него беше прекратено година след арестите. През 2010 година КОНПИ, която сега е част от новата антикорупционна комисия, е поискала, а съдът е допуснал възбрана и запори на имуществото на Кръстев за над 250 хиляди лева. Едва четири години по-късно - през 2014 година, обезпечението било отменено, а исковете, за които било допуснато, не били заведени от комисията за конфискация на имуществото. Заради обезпеченията в исковата си молба Кръстев, съпругата му и синът му твърдят, че не са могли да водят нормален живот и общо са предявили искове за около 90 хиляди лева. Освен това запорите са довели и до имуществени вреди от над 30 000 лева от лихви по неплатени данъци заради невъзможност да се разпореждат с имуществото си, както и над 500 лева от платена наказателна лихва по кредит. Пред съда Кръстев посочва още, че общественият отзвук от задържането му и обвиненията за участие в \"Октопод\" бил огромен и продължителен. Новината за арестите била разпространена с клипове в сайта на МВР, били правени коментари от премиера Бойко Борисов и тогавашния вътрешен министър Цветан Цветанов, че това е най-големият удар срещу организираната престъпност след 1989 г. Всичко това се отразило изключително негативно върху психиката на Кръстев, като той е преустановил участие в няколко дружества, затворил се в себе си, съпругата му се разболяла заради случилото се с него, а той нямал възможност да ѝ помогне финансово за лечението. По това време синът на Кръстеви завършвал училище и не можел да учи, където иска, защото семейството му не можело да го издържа. Съдът Искът на Кръстев срещу прокуратурата е за 70 000 лева обезщетение за неимуществени вреди от повдигнатото обвинение и 42 000 лева за имуществени вреди от пропуснати ползи в четирите години, в които е бил обвиняем, както и за платените през това време адвокатски хонорари. Според съдия Невена Чеуз Кръстев е търпял както неимуществени, така и имуществени вреди от действията на прокуратурата. Тя приема за справедливо да уважи иска му до 30 000 лева за преживения \"душевен дискомфорт\" и присъжда 6000 лева имуществените вреди за хонорари на адвокати. Съдът приема, че искът срещу КОНПИ е основателен, въпреки че пред съда от комисията възразяват, че са действали в условията на обвързана компетентност заради подаденото от прокуратурата уведомление. Според СГС обаче тази обвързаност се изчерпва със започване на проверката и след това всички действия на комисията са самостоятелни. В решението съдия Чеуз отбелязва, че липсата на доказателства за незаконно придобито имущество или депозирането на иск за обезпечение, без да са налице достатъчно предпоставки, както и за това, че комисията сама не е поискала през тези 4 години отмяна на допуснатото обезпечение, се явява основание за иск срещу нея. \"При тези съображения настоящият съдебен състав намира, че по отношение на ищците е настъпила значителна отрицателна промяна както в семейния и трудовия им начин на живот, така и в техния бит, възможности и потенциал за развитие. Предвид което и втората предпоставка на фактическия състав на разпоредбата е установен по делото\", пише в решението на СГС. Според съда обаче искът на Кръстев е основателен до 20 000 лева, а на сина му – до 10 00 лева. Изцяло уважен е бил само този на съпругата му за 20 000 лева. Основателни според СГС са всички искове на семейството срещу КОНПИ за имуществени вреди от неплатени данъци и наказателна лихва за общо около 31 000 лева.", "date": "2018.05.02", "title": "Арестуван в акция \"Октопод\" осъди комисията за конфискация и прокуратурата за 116 хил. лв."}
{"url": "https://www.dnevnik.bg/bulgaria/2018/05/02/3172255_mvr_veche_pazi_denonoshtno_pametnika_na_buzludja/", "text": "Паметникът на Бузлуджа е поставен под денонощна охрана от МВР, съобщи пресцентърът на областната администрация на Стара Загора. Инициативата за поставяне на кабина и полицейски пост е на областния управител в града Гергана Микова. \"В началото на моя мандат казах, че един от приоритетите в работата ми ще бъде  съхраняването и социализирането на паметника Бузлуджа . Най-важното на първо време обаче беше да спрем нерегламентираното проникване в сградата, защото знаем колко опасности крие то. Не е тайна за никого, че цели групи млади хора - българи и чужденци, се опитват да влизат вътре\", аргументира се Микова. Тя допълни, че следващата стъпка ще бъде обследването на сградата. \"След като имаме яснота дали и до колко е компрометирана конструкцията, може да се помисли за разчистването и обезопасяването на определен участък вътре в паметника и осигуряване на достъп на туристи до него\", каза още тя. Първото дежурство е било на първи май. Още след началото на смяната на паметника пристигнала голяма група младежи, които настоявали да влязат, но им било обяснено, че е забранено и те били принудени да се върнат обратно. От години входовете към полусрутения монумент се заковат с дъски, за да се спре достъпът на туристи до вътрешността му. Мярката, обаче, не е ефективна. Интересът към съоръжението, построено на върха през 1981 г. като \"Дом - паметник на БКП\" през последните години се засилва, особено сред чужденци. Той е  сред 7-те най-застрашени обекти на културното наследство в Европа  в годишната класация на на организацията \"Европа ностра\" и Института на Европейската инвестиционна банка, обявени през март.  Другите в класацията са византийските църкви в Москополе и Виткук в Албания, историческият център на Виена в Австрия, паметникът на старопланинския връх Бузлуджа в България, манастирският комплекс Давид-Гареджа в Грузия, казиното \"Констанца\" в Румъния, гръцкото сиропиталище \"Принкипо\" на Принцовите острови в Турция и фабриката за лед \"Гримсби\" във Великобритания.", "date": "2018.05.02", "title": "МВР вече пази денонощно паметника на Бузлуджа"}
{"url": "https://www.dnevnik.bg/na_put/2018/05/02/3171847_video_kak_shte_izglejda_novoto_istanbulsko_letishte/", "text": "През октомври в европейската част на Истанбул на брега на Черно море ще бъде открит първият етап на международно летище, което се очаква да стане най-голямото в света. През октомври ще бъдат открити първият терминал и три писти, кулата и станцията за зареждане. До 2028 г. се очаква да влязат в експлоатация общо 6 писти, 4 терминала, а цялото летище ще обслужва 200 млн. пътници годишно по над 350 дестинации и ще разкрие 225 хил. работни места. Всичко за летището и ползите за България четете  тук.  Как ще изглежда новият аеропорт вижте във видеото, подготвено от консорциума - строител . IGA", "date": "2018.05.02", "title": "Видео: Как ще изглежда новото истанбулско летище"}
{"url": "https://www.dnevnik.bg/zelen/2018/05/02/3172266_suzdadena_ot_bulgari_umna_maska_za_vuzduh_veche_e/", "text": "Разработен от българи  иновативен модел маски срещу мръсния въздух,  скоро ще е достъпен на пазара. Маската на  Airlief,  която все още се разработва, е свързана с мобилно приложение и помага на хора с респираторни проблеми, като пречиства въздуха, но също така им дава и прагматични съвети. Създателите й уверяват, че маската успява да филтрира опасните за човешкото здраве фини прахови частици (ФПЧ 2.5) почти 100%. Наричат я умна, защото в нея има вградено smart устройство и приложение за смартфон, така че да известява притежателя, когато е необходимо да носи маската и кога е време да смени филтрите. Маската съдържа вентилатор, който пропуска филтрирания въздух и контролира влажността. Предната й част е прозрачна, което позволява на притежателя да общува по-лесно с околните. Умната маска е умна, защото събира информация от външната среда, комуникира с мобилно приложение и известява околните колко е мръсна средата чрез светлинен индикатор, разказа един от създателите на продукта, Петър Живков, пред БНР. \"Респираторно болен съм от дете. Когато живеех във Виетнам, се сблъсках за пръв път с наистина мръсен въздух. Само за две седмици се отключиха всички респираторни проблеми, които бяха поотшумяли с времето. След време, когато се прибрах в България, на един хакатон решихме да видим какви са иновациите, които могат да се направят, и разбрахме, че маските са един продукт, който не се е променял от години.\" От миналата седмица е достъпно приложението, което ще бъде свързано към маската. То също носи името на маската Airlief, безплатно е и може да се изтегли на  Android  и на IOS : Спрямо локацията ви приложението вижда колко е замърсен въздухът около вас, свързвайки се чрез най-близкия сензор. То може да се използва не само в България, но и в още 75 държави. \"Това, което го прави уникално, е, че разработихме заедно с лекари и хора с респираторни проблеми прагматични съвети спрямо замърсяването навън\", обяснява Живков. Когато е чист въздухъти е добре да се разхождаме навън, то ви съветва да се разхождате, да проветрявате. Когато е много лошо замърсяването - да ограничите излизането, да носите предпазни средства, да се използват домашни пречистватели. Инициаторите на проекта работят и по друг хардуерен продукт под формата на очила, който помага за прочистване на въздуха.", "date": "2018.05.02", "title": "Създадена от българи умна маска за въздух ще е достъпна тази есен"}
{"url": "https://www.dnevnik.bg/zelen/2018/05/02/3172310_nakazanieto_za_nezakonna_sech_shte_e_do_6_godini/", "text": "Парламентът прие на първо четене промени в Наказателния кодекс, с които се предвиждат ефективни наказания при установяването на незаконна сеч в горите. Внесените от \"Обединени патриоти\" предложения бяха подкрепени от 97 депутати, като само 9 бяха против. Законопроектът предвижда до 6 години затвор и глоба от 1000 до 20 хил. лв. за всеки, който противозаконно сече, събира, добива, взема или извозва каквито и да било дървета или части от тях, включително отсечени и паднали такива. При случаите, в които извършителят има вече наложено административно наказание по Закона за горите в предходните 24 месеца, считано от датата на извършване на престъплението, се предвижда наказание лишаване от свобода до 1 година или пробация до 2 години. С гласуваните промени се предлага и тежко наказание за всеки, който убие или улови без надлежно разрешение едър дивеч. Предвидено е за подобно действие присъдата да е до 2 години затвор или пробация до 4 години. Глобата ще е от 1000 до 5000 лв. В случаите когато престъплението е извършено в забранено за лов време, на забранено за лов място или със забранени средства, или са причинени щети над 1000 лв., се предлага наказанието да бъде лишаване от свобода до 3 години и глоба в размер от 1000 до 5000 лв. При рецидив законопроектът предвижда до 5 години затвор. Със законопроекта се разширява и кръгът на длъжностните лица, посегателството срещу които ще представлява престъпление. Освен това се изключват деянията, чийто предмет или нанесена щета са в размер на до една минимална работна заплата. Същите стават предмет само на административнонаказателно производство, като по този начин се цели да се повиши процента на наложените наказания за нарушения в горите.", "date": "2018.05.02", "title": "Наказанието за незаконна сеч ще е до 6 години затвор и глоба до 20 хил. лв."}
{"url": "https://www.dnevnik.bg/bulgaria/2018/05/02/3172301_karakachanov_niama_da_ima_nikakva_aviaciia_i_slojni/", "text": "Министърът на отбраната Красимир Каракачанов заяви, че няма да има мащабни авиоизпълнения по случай 70-ата годишнина от създаването на ЦСКА, а само малка демонстрация. Според него няма нищо нередно отбор, който \"50 от своите 70 години е бил на армията\", да бъде уважен от военновъздушните сили. По думите му  недоволството от феновете на \"Левски\"  е неоснователно. Той обеща, че ако догодина, когато сините отбелязват 105-ата си годишнина, заема същите позиции, ще има авиодемонстрации и за тях. В понеделник Министерството на отбраната обяви програмата на ВВС около предстоящите чествания на Деня на храбростта и празник на Българската армия (6 май). В нея е включено тренировъчно прелитане над Националния стадион \"Васил Левски\" на 5 май между 18.00 и 20.00 ч. като част от \"тържественото отбелязване на 70-годишнината от основаването на ЦСКА\". Тогава е тържествено отбелязване , което организират Обединени спортни клубове ЦСКА и ръководеният от Гриша Ганчев \"ЦСКА-София\". Клубът ползва стадион \"Българска армия\" и прилежащите бази, откакто през 2016 г. влезе в новосъздадената Първа лига след трансформация с участието на \"Литекс\" и \"Чавдар\" (Етрополе), а в началото на тази година  подписа договор със спортното министерство  и ги взе под наем за десет години. Другият действащ клуб с името ЦСКА -  \"ЦСКА 1948\", също организира празненства  по случай 70-годишния юбилей. И двата клуба изпратиха  покани на президента Румен Радев и премира Бойко Борисов  да уважат честванията им. \"Както е известно, аз съм човек, който никога не си сменя позициите. Нито съм си сменил пола, нито си сменям политическата принадлежност, нито си сменям футболната принадлежност. Аз от дете съм левскар. Само че, за да бъдем честни, не само защото съм министър на отбраната, ЦСКА е един от футболните отбори, които заедно с \"Левски\" - \"Левски\" е много по-стар от ЦСКА - правеха историята на българския футбол. В 50 от своите 70 години ЦСКА беше отбор на българската армия\", каза Каракачанов в сряда пред \"Нова телевизия\". Според него няма основание за недоволство от феновете на \"Левски\" за участието на ВВС в празненствата на Националния стадион. Във вторник Националният клуб на привържениците на \"Левски\" излезе с декларация, в която изрази \"изумление от предстоящото поредно безобразие в нашата държава\". От организацията се възмутиха, че ВВС ще участват в \"измисленото събитие на един измислен клуб, който, вместо да прави прощъпулник за двегодишнината си, е решил, че става на 70\". Феновете се обърнаха към Борисов и Каракачанов с няколко въпроса, сред които \"кой ще плати огромните разходи на ВВС за този цирк\" и дали ще има подобна демонстрация \"под предлога тренировка за парада\" и за 75-годишнината от рождението на Георги Аспарухов-Гунди на 4 май. \"Какво се бунтуват от \"Левски? Аз съм от \"Левски\". Да ми се обадят\", каза Каракачанов. Той заяви, че ВВС не могат да се наемат, и добави: \"Догодина, ако съм жив и здрав и съм министър на отбраната и вицепремиер по сигурността, \"Левски\" има своя юбилей - макар че в нашите среди се спори \"Левски\" от 1912 или 1914 г. е. Аз приемам, че е 1914. Догодина 105 години, няма проблем. Защо да не бъдат уважени онези отбори, които пълнеха сърцата на милиони българи?\" \"Никаква авиация и никакви сложни изпълнения няма да има. Един хеликоптер, който ще участва в парада, просто предишния ден - 5 май - ще направи демонстрация на стадиона и ще скочат няколко парашутисти, които са от националния отбор по парашутизъм. Какъв е проблемът? Отделно, тъй като гвардейският оркестър е зает, пловдивският военен оркестър ще дойде. В края на краищата има тържество\", каза още Каракачанов. На пресконференция във вторник, попитан кой ще плати сметката, министърът на финансите Владислав Горанов обяви: \"Литекс\".", "date": "2018.05.02", "title": "Каракачанов: Защо да не уважим юбилея на отбор, който 50 години е бил на армията"}
{"url": "https://www.dnevnik.bg/evropa/2018/05/02/3172307_evroparlamentut_shte_poiska_pravila_za_sobstvenostta/", "text": "Европейският парламент ще обсъди утре доклад за свободата на медиите в Европейския съюз, в който се предлага да се забрани или поне да стане напълно прозрачно участието в обществени поръчки на дружества, чийто краен собственик притежава медийно дружество, предаде БТА. Предлага се също държавите в ЕС да се задължат да съобщават за бюджетното финансиране, предоставяно на медийните дружества, както и да се извършва постоянно наблюдение на всяко бюджетно финансиране, отпускано на собственици на медии. Осъдените или признатите за виновни в извършване на каквото и да било престъпление не следва да бъдат собственици на медии, се допълва в доклада. Европарламентът призовава държавите да приемат и приложат , така че да се избегне съсредоточаване на собственост, непряката собственост и собствеността, обхващаща различни медии, както и да се осигурят прозрачността, оповестяването и лесния достъп за гражданите до информация за собствеността на медиите, източниците на финансиране и управлението им. Подчертава се необходимостта от ограничения за обществените служители да бъдат собственици на медии. В доклада се отчита, че правото да информираш и да бъдеш информиран е част от основните демократични ценности на ЕС. Свободата, разнообразието и независимостта на медиите са в основата на правото на свобода на изразяване на мнение. Медиите изпълняват съществена роля в демократичното общество чрез дейността си на обществен пазител, като помагат за информирането и овластяването на гражданите, като разширяват тяхното разбиране за политическата и обществената среда. Разпространението на в социалните медии и търсачките накърни значително доверието в традиционните медии, се казва в документа. Европарламентът отбелязва, че обществените власти имат задължението да се въздържат от прилагане на ограничения върху свободата на изразяване на мнение и да приемат закони за развитието на свободни, независими и разнообразни медии. Те имат също задължението да защитават независимостта и безпристрастността на обществените медии, които работят в служба на демократичните общества, а не като обслужват интересите на действащите правителства. Журналистите се сблъскват с  , главно заради своите разследвания в защита на обществения интерес срещу злоупотребата с власт, корупцията, нарушенията на правата на човека или незаконните действия. Според Съвета на Европа над половината от случаите на тормоз срещу работещите в медиите са дело на представители на държавата, пише в доклада. Отправен е призив Европейската комисия да възприема опитите на правителствата за нарушаване на свободата на медиите като сериозна и трайна злоупотреба с власт и като действия срещу основни ценности на ЕС. Държавите в ЕС са призовани да вземат мерки, включително като предоставят подходящо бюджетно финансиране, за осигуряване и насърчаване на разнообразна, независима и свободна медийна среда, в служба на демократичното общество, включително независимост и устойчивост на обществените медии. Осъждат се   и да унищожат свободата и разнообразието на медиите, включително чрез по-изтънчени похвати като изкупуване от представители на правителства и техни приближени на търговски медии и принуждаване на обществените медии да обслужват интересите на малки групи. Отбелязва се, че при изготвянето на доклада са взети предвид резултатите от класацията \"Световен показател за свобода на печата\"  на организацията \"Репортери без граници\" . Допълва се, че днес \"Гугъл\" и \"Фейсбук\" държат 85 на сто от целия ръст на пазара на цифрова реклама, \"което застрашава бъдещето на традиционните, финансирани от реклами, медийни дружества, например търговските телевизии, вестници и списания\". Отправен е призив държавите в ЕС да включат медийната и информационната грамотност в националните образователни програми. В края на април \"Репортери без граници\"  постави България на 111-о място  в годишната си класация за свобода на медиите в света.  \"Европейският модел ерозира\" , заяви организацията, в доклада си за 2017 г., посочвайки две убийства (в  Малта  и в  Словакия ), заплахи към разследващи репортери и безпрецедентни вербални атаки срещу медиите.", "date": "2018.05.02", "title": "Европарламентът ще поиска собствениците на медии да не участват в обществени поръчки"}
{"url": "https://www.dnevnik.bg/sviat/2018/05/02/3172304_kim_chen-un_se_e_suglasil_na_sreshta_s_trump_v_zonata/", "text": "Южнокорейският президент Мун Дже-ин е убедил севернокорейския лидер Ким Чен-ун да се съгласи предстоящата му среща с президента на САЩ Доналд Тръмп да се състои в демилитаризираната зона между двете Кореи, съобщи Си Ен Ен, като се позова на анонимен осведомен източник.  Мун и Ким се  срещнаха в Панмунджом  в ДМЗ в петък. Според източника на Си Ен Ен има \"голяма вероятност\" срещата с Тръмп да се състои на същото място, като е възможно някои от събитията да бъдат на северната страна на демаркационната линия.  Мястото било най-подходящо от логистична гледна точка за Ким, понеже медийното оборудване вече е налице, което би позволило срещата да се състои \"в края на май\", твърди източникът. Според него пътуването до северната част на демилитаризираната зона би дало на Тръмп шанс да влезе в историята. Южнокорейският президент също щял да участва в срещата по някакъв начин. \"Голям празник на място\" Според висш служител от администрацията идеята за среща в ДМЗ не била изненада за сътрудниците на Тръмп, тъй като президентът говорил за нея през целия уикенд и я споменал в разговора си в неделя с президента Мун Дже-ин, отбелязва Си Ен Ен.  Тръмп  се изказал ентусиазирано за идеята пред журналисти в Белия дом в понеделник. \"В това има нещо, което ми харесва, защото когато сте там и нещата се получат, ще има голям празник на място, а не в трета страна\", пояснил той. Телевизионните камери следяха всяка стъпка от срещата между лидерите на двете Кореи в петък. Тръмп също искал да бъде заснет в подобни сцени, когато стане първият действащ президент на САЩ, който се среща със севернокорейски лидер. Той силно желае да бъде част от \"ръкостискане през границата\", но също така иска снимките да документират момента, ако реши да стане и да си тръгне от преговорите, добавя анонимният източник, цитиран от Си Ен Ен. /БТА", "date": "2018.05.02", "title": "Ким Чен-ун се е съгласил на среща с Тръмп в зоната между двете Кореи, съобщи Си Ен Ен"}
{"url": "https://www.dnevnik.bg/detski_dnevnik/2018/05/02/3172317_poveche_ot_dva_miliona_leva_otpuska_pravitelstvoto_za/", "text": "За издръжка на децата в частните детски градини и училища и за стипендии на учениците в частните училища правителството одобри на заседанието си днес допълнителни трансфери към общини в размер на 2 140 039 лева. Средствата са предвидени в централния бюджет, се уточнява в съобщението от пресцентъра на кабинета. Частните детски градини и училища бяха включени в системата на  държавно финансиране със Закона за предучилищното и училищното образование . Общините ще разпределят получените пари между образователните институции въз основа на броя на децата, на групите/паралелките, вида и броя на образователните институции и на стандарта за дете и ученик, стандарта за група и паралелка и стандарта за институция, определени от Министерския съвет. За бюджетната 2018 г. в системата на държавно финансиране са включени шест частни детски градини и девет частни училища от шест общини, за които са необходими общо 1 856 135 лв. Неизразходваните в рамките на текущата бюджетна година пари могат да се използват от частните детски градини и частните училища само за финансиране на същите дейности през следващата година. С промяна в Наредбата за условията и реда за получаване на стипендии на учениците след завършено основно образование и на учениците в частните училища се предоставят средства за стипендии, като финансирането ще започне от втория учебен срок на учебната 2017-2018 г. За бюджетната 2018 г. за стипендии на учениците след завършено основно образование в частните училища ще се предоставят общо 283 904 лв. Средствата са разпределени за учениците от 46 частни училища на територията на 10 общини.", "date": "2018.05.02", "title": "Повече от два милиона лева отпуска правителството за частните училища"}
{"url": "https://www.dnevnik.bg/bulgaria/2018/05/02/3172329_dopulnitelni_10_mln_lv_e_otpusnalo_pravitelstvoto_na/", "text": "Допълнителни 10 млн. лв. е отпуснало правителството на МВР за финансиране на дейности по издаването на български лични документи за тази година. Това се разбира от постановление, публикувано на сайта за правна информация на Министерския съвет. Допълнителните средства са били одобрени на 26 април. Парите ще са за сметка на предвидените средства по централния бюджет за 2018 г. Със сумата ще се увеличат разходите по \"Политика в областта на управлението и развитието на системата на Министерството на вътрешните работи\", бюджетна програма \"Информационно осигуряване и административно обслужване\", по бюджета на Министерството на вътрешните работи за 2018 г. Периодично МВР изпитва недостиг за финансиране на дейностите си по издаване на документи. Преди години от ведомството поискаха промяна, така че таксите за издаване на документите да постъпват по бюджета на МВР, а не в централния бюджет. Планираше се и създаване на изнесено от ведомството специално звено, което да се издържа от таксите и да извършва тази дейност по издаване на документи. Реформата обаче така и не видя бял свят.", "date": "2018.05.02", "title": "Допълнителни 10 млн. лв. е отпуснало правителството на МВР за издаване на лични документи"}
{"url": "https://www.dnevnik.bg/analizi/2018/05/02/3172250_orkestri_i_policai/", "text": "Преди няколко месеца полицаите стачкуваха заради ниските си заплати и премиерът лично са ангажира да увеличи парите им за възнаграждение със скромната сума от 100 млн. Преди няколко дена музикантите от БНР стачкуваха заради далеч по-ниските си заплати (минималната заплата за един оркестрант с висше образование в радиото е 570 лв). Сумата, изчислена като увеличение от синдикатите и поискана с протести под прозорците на Министерски съвет, беше около 1 млн. лева. Отговорът на правителството беше, че бюджетът е закон и не може да се мени хей така; вместо това музикантите получиха обещание  да ги обособят от радиото в самостоятелен институт и да минат на делегиран бюджет . Така ами! Пък и оркестрантите въобще не можаха да се издигнат до височайшото съчувствие и разбиране на премиера, те едвам се добраха до ръководителите на парламентарни комисии по култура и медии, Вежди Рашидов и Менда Стоянова, по бюджет и финанси. А те, съгласете се, нямат пълномощия да раздават току-така сухи пари. Обичайният аргумент, с който се предложи откъсването на три оркестъра и два хора от шапката на радиото, беше, че тази свърхразрастност на културни тела, синекури и интелигентни хрантутници е наследство от соца, затова и цялата тази работа трябва най-накрая да се прекрати и да мине на здравословен \"пазарен\" принцип. Тоест даваш им там едни пари, да се самоуправляват и доиздържат в пазарни условия, сами с радиото или с други договори да сключват, за концерти, за записи, за каквото искат. И повече не се занимаваш с тях, да оцеляват. Този аргумент винаги е бил псевдопазарен и антикултурен, но в случая с оркестрите е особено вреден. Той пренебрегва това, че във всички страни от ЕС и дори във всички страни от Западните Балкани към националните медии има оркестри и те имат стратегически културни функции. В Германия оркестри има и дори към радиата на отделните Bundesländer-и, а към сръбските национални радио и телевизия има цели седем музикални формации. Почти същото важи за Испания, Португалия, Франция, Италия да не изброявам всички, но важи и за бившите социалистически страни, членове на ЕС. Макар българският симфоничен оркестър към радиото да възниква през 1948 г., въпросните музикални ансамбли към медиите съвсем не са социалистически приумици и синекури – в Букурещ такива оркестри към радиото има от 1928 г., в Белград от 1937 и пр. Освен с концертната си и звукозаписна дейност, с която обслужват текущо медиите, освен че обикновено са световно известни и им гостуват прочути диригенти, певци, инструменталисти, те имат за друга ключова задача - да подкрепят и развиват националната музика, авторска и фолклорна, да изпълняват и записват композиции на национални композитори. Предложението да се обособи самостоятелен институт на делегиран бюджет е рисково, дори опасно. Не само че делегираните бюджети водят до тотална комерсиализация на културните политики, а тя влече след себе си диктат на масовия вкус (това го усетихме по репертоара на вече делегираните театри). Според специалисти, подобно \"автономизиране\" ще доведе до това, че музикалните формации към БНР (Симфоничният оркестър, Big Band-ът, оркестърът за народна музика, смесеният хор, детският радиохор, към които има и други по-малки състави) ще станат чужди на радиото тела и към тях ще се отнасят като към гости в предишния си дом, а понякога и като към невинаги желани партньори. Те ще изпадат от управленските приоритети на радиоинституцията, което ражда несигурност. Вече, казват музикантите, ще бъдем навлеци, външни тела. Няма да имат пряк достъп до добре оборудвана зала, а всички договори, които имат с външни институции – например този със зала \"България\" - също ще трябва бъдат преразгледани. На мен обаче освен тези сериозни технически трудности едно друго нещо ми се вижда далеч по-важно: поради в ситуацията на риск и неизвестност, както и при ниските заплати настоящето текучество ще се усили и тези оркестри може и да не просъществуват. Така ще се разпадне една създавана десетилетия концентрация на музикално майсторство, професионализъм и експертиза, екипна оркестрантска работа - това няма да може да бъде възстановено, Ще бъде загубен национален културен капитал. Не че всички неща в радиото вървят добре. Клюките казват, че вътрешното разпределение на парите от настоящото ръководство съвсем не е справедливо и че топ журналисти получават в пъти повече от обикновените оркестранти. Макар че между \"журналистическите звезди\", както е известно, има едни, дето свирят на чужди, руски цигулки. Музикантите се оплакват и че по отношение на музиката БНР не изпълнява културно-стратегическата си задача – да излъчва българска музика, да дава аудиопространство на български композитори, да записва и пази националното музикално наследство. Цялата тази работа е само пример на провала на културните политики, с който се характеризира Тя ще бъде запомнена с \"пазарната\" комерсиализация на театри и ликвидацията на оркестри в страната (от 35 на 15), но за сметка на това – с обсипването на древна България с гробове на вампири, таласъми и русалки, с бутафорни крепости (\"реставрирани\" с европейски пари), които никой не посещава (то няма и добри пътища до тях). С катастрофално остаряла музейна политика. С лошо изпълнена консервация на руините в Ларгото на София, с грандомански изложби в Париж и български \"Лувъри\" за сметка на недофинансиране на библиотеки и читалища, за сметка на пълно отсъствие на политика в областта на книгата, четенето и книгоиздаването. С неспазеното обещание бюджетният дял за култура да достигне до 1% (в предизборната си платформа ГЕРБ изрично се ангажира с това и после тихичко забрави обещанието си). Нещата продължават при наследника на Вежди, министъра на културата Боил Банов. Културната програма на председателството започна със скандали и съмнения за корупционни схеми около ремонта на НДК, продължи със смътен конкурс за представящи България културни проекти, обявен за невъзможно къс срок. Избраните проекти предизвикаха нов скандал, защото представяха българската култура по начин, който породи насмешки сред експертите в културния сектор (една журналистка ги нарече \"Сапунени мехури, хляб и рози\"). На официалната среща на министър Банов с културните министри на АСЕМ (Форум Азия - Европа) се размениха общи, пожелателни фрази, но България заяви намерението си да интегрира Китай (!) към културния диалог и европейските ценности. Всъщност не беше обсъден нито един истински проблем от типа на отсъстващата \"културна душа\" на Европа, нарастващия евроскептицизъм, атаката срещу европейските ценности и надигащата се националпопулистка вълна. Наскоро министър Банов обяви последното си намерение и то очаквано е в областта, която най-много възбужда българските култур-администратори - строителство, инвестиции и културно наследство. Трябва да се преразгледа статутът на \"паметници на културата\" с временен, неясен статут \"за сведение\", които чакат да бъдат определени паметници ли са или не от няколко десетилетия (а как ли да го дочакат, след като експертният състав на НИНКН, националния институт за недвижимо културно наследство, беше сведен от 1000 на 40 специалисти!). Обектите, които ще бъдат преразгледани, са цифром и словом 25 хиляди! Мажем само да се досещаме за далаверата, която дебне зад тази цифра. Но надеждата ни за българската култура е другаде. След като на полицаите им увеличиха заплатите (а те, знаете, заедно с охранителите са много, твърде много), те най-накрая ще имат пари за театър и опера - със сигурност ще напълнят залите, ще спасят положението. А библиотеките от своя страна вече купуват поне по стотина бройки от най-новото издание на \"Винету\", правят оборот. Като цяло културата консумира все повече рози за килими, сапунени мехури за впечатляване на ЕС, стиропор за крепости. Така че нищо не е загубено, истинското пазарно битие на българската култура предстои.", "date": "2018.05.02", "title": "Оркестри и полицаи"}
{"url": "https://www.dnevnik.bg/detski_dnevnik/2018/04/30/3170276_planira_li_veche_jivota_si/", "text": "Защо тийнейджърите ходят на училище? За да успеят в живота, е честият отговор. Но училището не е достатъчно и те трябва да следват в университет. Там те трябва да започнат тяхното изкачване на пазара на труда. Това ми е казвано от малка. Когато станах на 15, ми зададоха друг въпрос - \"какво ще следваш в университета\", заедно с \"избра ли си университет\". За някои тийнейджъри въпросът не е страшен, но за мен и други той е жесток и без отговор. Повечето възрастни очакват да сме планирали къде и какво ще специализираме. Детайлен план, не само някакви бледи идеи. Напълно нереалистично. И това притискане да изберем само показва колко не сме разбирани от възрастните. Темата е ненавиждана, защото се упражнява много натиск. Той предизвиква стрес, а няма ли достатъчно от него в училище? Стресът пречи на добрите постижения и сваля самочувствието. Излишно е да се уточнява, че това създава омагьосан кръг. Възрастните представят избора като безвъзвратен и определящ съдбата ни. Често в последния момент обаче намеренията се променят. Майка ми е искала да стане физик, но решила между другото да кандидатства информатика, каквото в крайна сметка следвала. По-късно започнала да се занимава с маркетинг, който пък е далеч от първоначалната идея за физика, но не е казала да съжалява, че е избрала информатиката. Изборът в един момент започва да изглежда като чудовище, чакащо в края на единадесети-дванадесети клас. Виси като дамоклев меч над главите на тийнейджърите и все напомня, че животът ни зависи от това. Не позволява да живеем свободно и ни кара да се състаряваме. Не е ли младостта най-хубавото време от живота? Ненужният стрес не е част от тази радост. Липсата на разбиране е една от причините този въпрос да е омразен на тийнейджърите, най-малко заради директността, с която се задава – без всякакви заобиколки и въвеждащи думи. Така попитаните остават с впечатлението, че бъдещето е единственото интересуващо възрастните. Какво за самите нас? Изглежда, никой не се интересува от нашите чувства, интереси и преживявания. С въпроса за бъдещето родителите показват, че не познават децата си. Обикновено плановете ни са бледи, но все пак показват накъде сме се насочили. Да попиташ някого \"какво ще ставаш\" показва само неразбиране към тийнейджъра. Това уронва авторитета и прави бъдещите разговори още по-невероятни. Чрез тази реплика получаваме чувството, че каквото и да кажем, няма да бъдем разбрани. Защо въобще да говорим, ако не сме изслушвани? Възрастните имат предимство пред децата си, когато дойде въпросът какво те като възрастни и отделни личности искат. Тийнейджърите сме още неизградени личности. Не се доверяваме напълно на себе си и нашите решения. Какво остава за такива, които ще предопределят живота ни? Ние нямаме опит и дори не знаем какво ни е интересно. Малко е сложно, като току-що си излязъл от училище, да избереш сфера, на която да посветиш целия си живот. Ужасяващо е. Поставете се на мястото на един тийнейджър. Досега си учил в едно училище с определени предмети. Програмата е направена и единственият план, който правиш, е кога да учиш. Нямаш много опции, само да избереш между няколко предмета. В следващия момент си хвърлен в свят, в който дори не знаеш какви са възможностите. Казва ти се да планираш кога какво да се случи с теб и твоя живот. Не че досега ти се е налагало да правиш комплексни планове. Сега бъдещето ти зависи от това. Пълен хаос, особено като трябва да изградиш план, без да знаеш каква е целта ти. Основна пречка пред избирането на сфера на интерес за нас е вярата, че в днешно време може да бъдеш каквото и когото си поискаш и да правиш каквото си пожелаеш. Когато светът изглежда необятен за теб и единствените граници са тези на фантазията ти, как трябва да се ограничиш да учиш едно нещо? Защото в днешно време – ерата на информацията, се изисква тясна специализация. Времето на ренесансовия човек, всезнаещия и с всевъзможни таланти, приключи. В тази ера голяма част от човешкото знание е на едно кликване разстояние в интернет. Не е нужно да знаеш всичко и не е възможно. Много по-високо ценено е да разбираш в една малка област, но да си запознат до най-малкия детайл. Избирането на специалност е да ограничиш самия себе си. Това е немислимо и чудовищно за всеки човек, особено за тийнейджърите, които сме млади и въодушевени от изследването на света. Не сме запознати добре с него и всеки ден намираме нови чудеса. В един момент разбираме, че така не може да продължаваме и трябва да се лишим от възможността да изследваме някоя сфера за сметка на друга. Дори да избереш една сфера, страхът, че е имало по-добра опция, остава завинаги. Когато всичко е възможно, как знаеш, че си направил най-добрия възможен избор? Златната рибка дава само три желания. Винаги някой ще ти каже, че е трябвало да направиш друго пожелание. Може и да го послушаш, когато не си сигурен. Едно следване в университет продължава средно между пет и седем години. Животът не спира през това време, а светът не чака никого. Той се променя, независимо какво е твоето мнение. В последните години темпото на промяна е много по-бързо. Едно сравнение между промените от 2013 г. досега и промените между 2007 и 2012 г. ясно го показва. Глобализацията набира все повече сила, обвързвайки целия свят по-тясно от всякога. Броят на факторите, които ни влияят, нараства. Светът става по-непредсказуем и ние, тийнейджърите, не знаем как той ще изглежда, докато завършим. Специалността, която сме избрали, може да стане безполезна няколко години след като излезем от университета. Ирония – избираш няколко години, а когато приключиш, е безполезно. Факторите, усложняващи процеса на взимане на избор за бъдещето, са много. Не е лесно да избереш специалност, когато липсва толкова много информация. Не познаваме себе си и света толкова добре, колкото се надяваме, а нямаме понятие какво ни очаква в бъдещето. Няма формула за разрешаването на тази дилема, но има няколко опции. Те се въртят около развиване на разбирането за света и нас самите и намаляване на стреса. Разговорите с възрастните може да са животоспасяващи. Разговорите като цяло разкриват много за нас самите и света. Събеседниците могат да помогнат да осъзнаеш къде са ти интересите и да дадат по-обективна представа за твоята личност. Възрастните могат да разкрият неподозирани факти за света. Древните мислители не случайно са дебатирали. Позволява да структурираш собственото си мнение и представя друга гледна точка.  Не можеш да взимаш качествени решения, ако се страхуваш от бъдещето, а този страх идва от страха от провал. Обществото представя провала като най-лошия вариант. Успелите хора рядко споделят колко пъти са се провалили в миналото, а наблягат върху крайния резултат. Фаталното не е да се провалиш, а да не извлечеш нищо позитивно от тази случка. Ако в един момент откриеш, че избраната сфера вече не те интересува, смени я. Не е нужно да се стремиш към успех в сфера, която не те интересува. В случай че не успееш да намериш такава сфера до края на училище, винаги можеш да си вземеш почивна година. Не е загуба на време, защото успяваш да научиш за света. Срещаш нови хора и изграждаш собствени мнения по различни проблеми. Да избереш какво да правиш в бъдещето е мъчително за някои тийнейджъри. Не знаем къде точно лежат нашите интереси, не сме видели достатъчно от света, та да сме сигурни в изборите си. Светът ни залива с възможности, но няма как да знаем дали те са правилните за нас. Не знаем дали това, което изглежда привлекателно сега, ще е полезно в бъдеще. Упражняваното от възрастните напрежение ни поставя в още по-тежко положение. Прави изборът да изглежда още по-наложителен, стресирайки ни и намалявайки възможностите в съзнанието ни. Не е нужно подканяне. Нужно е търпение и разбиране.", "date": "2018.05.02", "title": "Планира ли вече живота си?"}
{"url": "https://www.dnevnik.bg/photos/2018/05/02/3172209_fotogaleriia_spomeni_ot_liatoto_na_minaliia_vek/", "text": "Агенция Асошиейтед Прес публикува любопитни кадри от средата на миналия век.  Популярната изпълнителка на екзотични танци Сали Ранд танцува на плажа в Сейнт Питърсбърг, Флорида на 17 февруари 1936 г.", "date": "2018.05.02", "title": "Фотогалерия: Спомени от лятото на миналия век"}
{"url": "https://www.dnevnik.bg/sviat/2018/05/02/3172339_evrokomisiiata_shte_predloji_otdelen_bjudjet_za/", "text": "Европейската комисия предложи в сряда в следващия 7-годишен бюджет на Европейския съюз да има отделни средства за подкрепа на инвестициите в еврозоната във времена на икономически сътресения, за подпомагане на структурните реформи и за помощ на желаещите да приемат единната валута. Това съобщи \"Ройтерс\", като се позова на работен документ, отговарящ на призивите на френския президент Еманюел Макрон от миналата година да има отделен бюджет за еврозоната в размер на няколкостотин милиарда евро. Германия - най-големият вносител в бюджета на ЕС - не е убедена, че 19-те страни с единна валута се нуждаят от отделен бюджет и ако допуска подобна възможност, тя е за много малка сума, обяснява агенцията. Във варианта, с който се е запознал репортер на \"Ройтерс\", са оставени празни местата, където трябва да се запишат конкретните милиарди евро. Според агенцията размерът им е по-вероятно да е близо до германската, а не до френската гледна точка. Малко по-късно Еврокомисията предложи тази сума да е общо 55 млрд. евро. От тях 25 млрд. евро ще са за подкрепа на реформи, а 30 млрд. евро - за кредити за инвестиционна помощ. Мотивите на Комисията за това предложение са, че \"след оттеглянето на Великобритания от ЕС еврозоната ще дава над 85% от БВП на целия съюз и поради това трябва да има отделни инструменти за подсилване на европейския икономически и валутен съюз, които остават част от цялостната финансова архитектура на съюза. В предложението на ЕК се призовава за създаване на подсилена   която да предлага техническа помощ и финансови стимули за реформи, препоръчани от еврокомисията в годишната оценка на всяка от националните икономики. Тук са предвидените 25 млрд. евро за 7-годишен период и част от тях са за страни като България, желаещи да се присъединят към еврото. Но за да получат средства, правителствата от еврозоната или кандидати за нея трябва да се споразумеят с Еврокомисията за реформите, с които трябва да решат икономическите си проблеми. \"Ще последва структуриран диалог между Комисията и страна член с цел приключване на пакет от реформи, по който се поема ангажимент, включително набор от подробни мерки, срокове за прилагането им, календар за приключването и финансови измерения\", обяви Комисията. Съответната страна ще се отчита всяка година за напредъка на тези реформи, за да продължи да получава финансиране. Друг инструмент за подкрепа на промените в страните извън еврозоната, подготвящи се за нея, може да стане т.нар.  (Convergence Facility). \"Фокусът ще е върху онези реформи, които най-много допринасят за подсилване на националните икономики и има положителен вторичен ефект върху други държави членки\", се казва в документа. В него се изброяват реформи на трудовия пазар, данъчни реформи, развиване на капиталови пазари и подобряване на бизнес климата и човешкия капитал. Трети инструмент под името \" \" ще отпуска заеми и ще дарява средства на правителства от еврозоната, когато им се налага да се справят със силни икономически сътресения, които не са причинени от тях. Ще могат да се възползват и страни извън зоната на еврото, които също правят вноски през финансов механизъм, тепърва подлежащ на създаване. \"За да бъден ефективен, този инструмент трябва да се задейства ефективно в случаи на големи асиметрични шокове при предварително определени ясни критерии за достъп и активиране, както и в съответствие с принципите за стабилна финансова и макроикономическа политика.\" \"В случаи на мащабен асиметричен шок се предлага да бъде предложен кредит при преференциални лихвени равнища на страна от еврозоната с цел тя да стабилизира публичните си инвестиционни разходи\", пише в проекта. В случаите, когато става дума за \"дарение\", по-скоро се има предвид субсидиране, което прави заема безлихвен. Грантовете ще се финансират от вноски, изчислени на базата на  сеньораж .", "date": "2018.05.02", "title": "Еврокомисията предложи отделен бюджет от €55 млрд. за еврозоната и кандидатите за въвеждане на евро"}
{"url": "https://www.dnevnik.bg/skorost/2018/05/02/3172357_kombinaciiata_ot_ednakvi_cifri_v_nomera_na_kolata/", "text": "Таксите за използването на еднакви цифри в регистрационния номер на автомобила бяха увеличени от правителството. На днешното си редовно заседание кабинетът реши номер с четири еднакви цифри да струва на водача 1500 лв., като услугата поскъпва с 500 лв. Най-голямо е увеличението за комбинация от цифри \"аа-вв\", \"ав-ва\" и \"ав-ав\", където \"а\" и \"в\" са различни числа от 0 до 9, както и за регистрационен номер с комбинация от четири цифри по желание. За подобни номера вече ще се плаща по 300 лв. вместо досегашните 30 и 50 лв. За табели с регистрационен номер с комбинация от шест букви и/или цифри по желание цената остава 7000 лв. Промените в ценовата листа бяха публикувани за обществено обсъждане в средата на февруари тази година, а  още през ноември 2017 г. МВР обяви, че иска нови цени за услугите. Вече ще има единни такси за първоначална регистрация на пътни превозни средства, за промяна в регистрацията им чрез смяна на регистрационен номер и за възстановяване на регистрацията. Така за първоначална регистрация и промяна в регистрацията, със смяна на табели с регистрационен номер, както и възстановяване на регистрацията на превозно средство с прекратена такава ще се плаща 35 лева за лека кола, 30 лева за ремаркета и полуремаркета и 28 лева за мотопеди, мотоциклети, три- и четириколесни превозни средства. За транзитни и временни номера ще се плаща 20 лева. С въвеждането на една такса за няколко услуги се цели облекчаване на административното обслужване и възможност за плащане на различни гишета. Предлагането на комплексни услуги ще спести няколкото такси към обслужващите банки, а се дава и възможност плащането да стане чрез ПОС терминални устройства, каквито има във всички пунктове за регистрация на автомобили. Като аргумент за увеличение на таксите от правителството посочват факта, че търсенето на такива табели е засилено, а същевременно възможният им брой е много ограничен. Смята се, че с новите цени търсенето ще намалее.", "date": "2018.05.02", "title": "Комбинацията от еднакви цифри в номера на колата поскъпна в пъти"}
{"url": "https://www.dnevnik.bg/zelen/2018/05/02/3172343_deklaraciia_sreshtu_plana_na_carevo_vnasiat_dnes_hora/", "text": "Представители на село Синеморец ще внесат днес в Министерството на регионалното развитие, на околната среда, както и в община Царево декларация-възражение срещу  новия Общ устройствен план . За това съобщава кореспондент на БНР в сряда, ден след като отново там  местни граждани излязоха на протест  срещу заложеното строителство в региона. Планът предвижда увеличение на застроените площи по Южното крайбрежие в едни от най-живописните местности край Варвара, Синеморец и Резово, попадащи в природен парк Странджа. Бъдещето на последните останали незастроени \"острови\" край морето на юг породи напрежение. Възражението, подготвено от местен инициативен комитет, е подкрепено с 257 подписа на хора, живеещи или притежаващи имот в Синеморец. Според данни от 15 март 2017 г. с постоянен адрес в селото са 292 души. Местни жители и природозащитници настояват показателите за застрояване в новия план да бъдат значително намалени. Според тях са необходими пречиствателна станция и допълнително електрозахранване, които не са заложени в проекта за промени в плана, публикувани на сайта на МОСВ. Те подчертават, че в момента в селото спира токът, липсва мрежа и няма пътища. \"Къде ще отиде всичката тази отходна помия, която я има от селото? Тя се излива в момента в една тръба\", пита местен жител пред БНР. Според хората от региона в момента там няма изградена инфраструктура, а управляващите искат да строят. Според министъра на регионалното развитие Николай Нанков казусът е сложен и отново се търси баланс. \"Ние не защитаваме само екологичния или само бизнес интереса, или само местния. Общият устройствен план и подобни действия защитават и търсят баланса между всички видове интереси.\" До 14 май е срокът за новата екологична оценка. До седем месеца, ако няма жалби, планът ще бъде финализиран. Промените предвиждат урбанизиране на 83 хектара от природен парк Странджа. Нарастването на урбанизираните територии в границите му спрямо общата площ на парка - 38 001.41 ха, реално не е съществено – 0.22%. И дори намалява площите за строителство спрямо проектите за общ устройствен план от 2008 г. Притесненията обаче са насочени към избора на местата, където ще се строят вилни зони, хотели и къмпинги, а именно - по крайбрежието. Най-съществени площи, предвидени за застрояване, са край селата Резово – 106%, Синеморец - 54%, и Варвара – 33%. По крайбрежната ивица на община Царево става дума за 22% нова урбанизация. Планът предвижда издигане на вилна зона в местността Поляните, известна с неповторимата гледка към морския бряг и устието на река Велека. В местността Бутамята ще се строи къмпинг, а на юг от село Синеморец - две големи вилни зони, както и жилища върху земеделски земи, заложена е редукция на тези зони. Край Варвара ново вилно застрояване ще е съсредоточено в част от местността Гробищата и в част от местността Поста.", "date": "2018.05.02", "title": "Значително по-малко строителство в плана на Царево искат хора от село Синеморец"}
{"url": "https://www.dnevnik.bg/sport/2018/05/02/3172375_rusiia_zagubi_pravoto_da_organizira_startove_v/", "text": "Русия няма да бъде домакин на стартове от Световната купа по биатлон от следващия сезон. Предварителният календар, който Международния съюз по биатлон (IBU) публикува, не включва нито един руски зимен център. През сезон 2018-2019 Световната купа ще се проведе между 30 ноември и 24 март със стартове в Словения, Австрия, Чехия, Германия, Италия, Канада, САЩ, Швеция и Норвегия.  Тюмен , който беше домакин на състезанията по биатлон през този сезон, отпада. Освен това Русия не получава домакинства и във втората по сила надпревара в биатлона – Купата на IBU. През миналия сезон в страната се проведоха два старта – в Уват и Ханти-Мансийск. Всичко това се случва след бойкота на част от страните за стартовете в Тюмен. Там през март се проведоха финалите в биатлона, но за Русия не пътуваха отборите на САЩ, Канада, Чехия и Украйна, както и олимпийският шампион Себастиан Самуелсон. След края на сезона в биатлона австрийската федерална полиция започна разследване срещу IBU за прикриване на допинг проби. Бяха  претърсени офиси на организацията , а срещу Андерс Бесеберг, който оглавяваше IBU, тече разследване.", "date": "2018.05.02", "title": "Русия загуби правото да организира стартове в Световната купа по биатлон"}
{"url": "https://www.dnevnik.bg/detski_dnevnik/2018/05/02/3172373_do_kraia_na_2020_shte_bude_vuvedeno_preduchilishtno/", "text": "До края на 2020 година 90% от децата на 4 години ще бъдат обхванати в системата на предучилищното образование с цел по-добра адаптация в процеса на обучение в начален етап. Това предвижда приетият от правителството днес план за изпълнение на Стратегията за намаляване дела на преждевременно напусналите образователната система, съобщиха от пресцентъра на Министерския съвет. В момента предучилищната подготовка е задължителна за децата на 5 и 6 години и се извършва в детските градини и училищата. При дебатите през 2012 г. около училищната реформа имаше  предложения за задължително предучилищно образование и на 4-годишните , но те срещнаха критики от обществото. В началото на 2013 г., когато на власт бе първият кабинет на Бойко Борисов, ГЕРБ дори прие такива текстове в училищния закон, които доведоха до  протести на родители . Тъй като обаче няколко седмици по-късно Борисов подаде оставка и 41-ият парламент бе разпуснат, законопроектът не бе приет изцяло. През 2014 г., когато на власт бе вторият кабинет на Борисов, ГЕРБ внесе отново  законопроекта за предучилищното и училищното образование , но без текстове за задължителна предучилищна подготовка на 4-годишните. Именно този закон е основа на продължаващата вече година  реформа в училищното образование . Приетият днес план за обхваща периода 2018-2020 г. и съдържа политики и мерки за превенция на отпадането от училище. За осигуряване на равен достъп до образование на деца от социално слаби семейства са предвидени по 11 500 000 лева всяка година за еднократна помощ за деца, записани в първи клас. Не се уточнява колко деца ще бъдат подпомогнати със сумата, нито размерът на помощта за едно дете. В мерките за приобщаващо образование на децата със специални образователни потребности до края на периода се предвижда да бъдат включени над 19 000 деца. Очаква се делът на преждевременно напусналите образователната система до 2020 г. да спадне под 11% при 12.5% през 2012 г., се отбелязва в решението.", "date": "2018.05.02", "title": "До 2020 г. ще бъде въведено предучилищно образование за 4-годишните"}
{"url": "https://www.dnevnik.bg/biznes/2018/05/02/3172377_noviiat_sobstvenik_vze_30_mln_lv_divident_ot/", "text": "Без да работи, ТЕЦ \"Варна\" отчита нетна печалба от над 60 млн. лв. за 2017 г., а новият й собственик - бившият транспортен министър от кабинета \"Орешарски\" Данаил Папазов, си е разпределил 30 млн. лв. дивидент, съобщава  \"Капитал\". От годишния финансов отчет на дружеството се вижда, че дивидентът е изплатен в резултат на счетоводна операция, при която на хартия дълготрайните активи нарастват от 10 млн.лв. за 2016 на 275 млн.лв. за 2017 г., приходите от 3 на 65 млн.лв., а загубата от 5 млн.лв. се превръща в печалба от 69 милиона. Дружеството, което чешката CEZ спря  от началото на 2015 г. поради икономическа нежизнеспособност, неотдавна получи актуализация на комплексното си разрешително и се кани да започне работа на 1 юли. Отделно Папазов вече обяви, че ще участва с 210-мегаватовия 6-и блок на централата в търговете за студен резерв, чийто размер тази година държавата увеличи.", "date": "2018.05.02", "title": "Новият собственик взе 30 млн. лв. дивидент от неработещата ТЕЦ \"Варна\""}
{"url": "https://www.dnevnik.bg/evropa/2018/05/02/3172379_centralnoevropeiskiiat_universitet_izkljuchva_biagstvo/", "text": "Ректорът на Централноевропейския университет (ЦЕУ) обеща да продължи дейността му в Будапеща, доколкото е възможно, въпреки проблемите, идващи от нов закон и стар спор между основателя му Джордж Сорос и унгарския премиер Виктор Орбан, предаде \"Ройтерс\". Майкъл Игнатиеф изключи варианта за бягство на студенти от унгарската столица и каза, че университетът дори ще се разрасне там, ако постигне споразумение с правителството на Орбан - открит враг на Сорос и на либералните ценности, които милиардерът се опитва да насърчава. Той все пак призна, че випуск 2019 ще трябва да постъпи във Виена, ако Централноевропейският университет не успее да сключи сделка  според унгарския закон ,  предизвикал улични протести  миналата година и довел до  наказателна процедура от страна на Европейската комисия . \"Няма да има голямо бягство, нито опашки от студенти на университета и персонал по магистралата до Виена. Ще направим така, че гласът ни да се чуе в най-лошия сценарий\", посочи Игнатиеф, който е бивш политик в родната си Канада. \"Ще продължим да имаме нашите изследователски лаборатории, нашите архиви, библиотеката и нещата, които поддържаме тук\", допълни той. Орбан, който спечели трети пореден мандат на изборите миналия месец, си навлече критики у дома и в чужбина за това, че  повежда Унгария по пътя на авторитаризма , включително чрез контрол върху медиите и настаняване на негови съюзници на ръководни постове в някога независими институции. Отказът му да приеме мигранти в Унгария се хареса на избирателите, но го въвлече в конфликт с Европейската комисия. Брюксел започна наказателна процедура срещу Будапеща в Съда на ЕС, включително и за закон, приет миналата година, за чуждестранните университети. Той получи прякора \"Закон ЦЕУ\", защото засяга основно Централноевропейския университет, основан от родения в Будапеща Сорос, който според Орбан се опитва да подкопае европейската културна идентичност. След уличните протести и международните критики ЦЕУ спечели удължаване на крайния срок за осигуряване на дългосрочния си статут. Според закона чуждестранно финансираните университети трябва да поддържат кампуси в собствените си страни. В резултат от това ЦЕУ създаде такъв  в американския колеж \"Бард\"  и планира трети кампус във Виена. \"Нуждата е майка на изобретенията\", коментира Игнатиеф. \"Без закона за ЦЕУ нямаше да има планове за \"Бард\" (или) за Виена. Ние се разраснахме в резултат на това, през което преминахме в Будапеща\", допълни той. Спазване на закона Игнатиеф, който е ректор от 2016 г., призна, че търси нов кампус във Виена и вече е обсъдил плановете с властите там. Той подчерта, че ЦЕУ винаги ще спазва закона, какъвто и да е той. \"Ако има споразумение с унгарското правителство, положението остава същото. Ние все пак ще отворим и ще разширим кампуса във Виена... ще има и програми в \"Бард\". \"Ако няма споразумение, ще има големи операции във Виена, но ще поддържаме присъствието си в Будапеща. \"Бард\" също ще се развива\", допълни той. При \"план А\" ЦЕУ ще запази своите 1300 студенти в Будапеща и дори броят им ще достигне около 2000. При \"план Б\" випуск 2019, около 500 души, ще започне във Виена. Тези, които вече учат в Будапеща, ще завършат обучението си там. По думите на Игнатиеф следващите осем седмици ще бъдат критични, а ЦЕУ не е получавал негативни сигнали от Орбан. \"Надяваме се, че ще има споразумение\", допълни той. Правителството планира и друго законодателство за неправителствените организации, наричано \"Стоп Сорос\", което ще засегне основно фондацията на Сорос \"Отворено общество\". Според Орбан тази организация насърчава масовата имиграция против волята на унгарския народ. Очаква се \"Отворено общество\"  да се премести в Берлин . Игнатиеф все пак отбелязва: \"Нашият проблем не е законът за Сорос. Той не ни засяга.\"", "date": "2018.05.02", "title": "Централноевропейският университет изключва бягство от Унгария"}
{"url": "https://www.dnevnik.bg/skorost/2018/05/02/3172276_sdrujeniia_poiskaha_novite_putni_zakoni_da_budat/", "text": "Над 75 страници са критиките на 14 неправителствени организации по предлагания нов Закон за движение по пътищата, който е 98 страници. Това заяви бившият началник на Пътната полиция в София Богдан Милчев, който сега е част от Института за пътна безопасност по време на бизнес закуска днес, на която бяха представени опасенията на неправителствения сектор от заплахите за пътната безопасност, произтичащи от проектите за нови  Закон за движение по пътищата ,  Закон за пътните превозни средства  и Закон за водачите на моторни превозни средства, които трябва да заменят сега действащия Закон за движение по пътищата. Очакванията на организациите са били за нов модел за управление на пътната безопасност. По думите на Милчев обаче това правителство няма визията за това и не я е предложило с новите закони. \"Моделът на споделената отговорност е вече изчерпан\", коментира той. Подчерта, че не е предвидена реформа в административното производство за нарушенията на пътя. \"Пътната безопасност се управлява с импровизации. От 10 години в Министерския съвет не е внасян доклад за пътната безопасност, който вътрешният министър по принцип трябва да внася всяка година\", допълни Милчев. Заяви, че управлението на пътната безопасност става чрез медиите, когато съобщят за пътен инцидент и това води до събиране на отговорните министри при премиера, при което обявяват война на войната по пътищата. 14-те организации поискаха законопроектите да бъдат спрени и работата по тях да продължи, но с участие на експерти от неправителствения сектор в работните групи; да стане публичен съставът на работната група, изготвила трите законопроекта; те да бъдат обсъдени от съвета по законодателството в парламента, оглавяван от професор Огнян Герджиков. \"Отменят правилото, че дясностоящият има предимство в кръгово движение. Те искат да извадят България от конвенцията. Това означава, че всички чужденци, които идват в България, трябва да знаят, че България се движи по други правила. Те стигат още по-далече - разменят местата от един закон в друг, тъй като разделяйки механично закона, дават правомощия на министъра на транспорта в Закона за движение по пътищата, а тези правомощия трябва да бъдат в Закона за пътните превозни средства. И обратното правят - включват МВР в Закона за пътните превозни средства, вместо да бъдат в Закона за движение по пътищата. Също констатираме голям бисер: изискването за задължително оборудване на всички автомобили с вериги от 15 ноември до 1 март\", каза Милчев. Освен това се въвежда забрана да не се превключва на скорост на жп прелез, обяви Милчев, което предизвика бурен смях в залата, в която бяха събрани представители на 14-те организации и журналисти. \"Хора, това правило беше 1968 г., когато автомобилите не бяха толкова технически надеждни. Тези експерти, които трябва да гарантират нашата сигурност, ние не ги знаем кои са, но те живеят в друго време\", допълни той. Освен това новите закони не са съобразени със становището на ООН, което определя минималната скорост на 40 км в час, а в проектите стои 30 км в час. Наскоро председателят на работната група, която подготви проектите - зам. вътрешният министър Красимир Ципов  увери, че всички нови моменти, които се въвеждат с трите проекта за закони са само идеи и подлежат на обсъждане или отпадане. Целта на новите закони е една - да се намалят жертвите, защото с 98 загинали на 1 млн. жители само Румъния е след нас в ЕС, каза тогава министърът на вътрешните работи Валентин Радев. Той допълни, че изискването на ЕС е до 2020 г. техният брой да падне наполовина.", "date": "2018.05.02", "title": "Сдружения поискаха новите пътни закони да бъдат оттеглени и обсъдени с тяхно участие"}
{"url": "https://www.dnevnik.bg/photos/2018/05/02/3172340_fotogaleriia_kris_frum_v_podgotovka_za_nachaloto_na/", "text": "Най-успешният колоездач в последните пет сезона Крис Фрум вече е в Израел, откъдето  . След като през 2017 г. британецът спечели \"Тур дьо Франс\" и \"Вуелта Испания\", сега се цели и в триумф в 101-ото Джиро. Първите три етапа в надпреварата са на територията на Израел. Обиколката стартира в петък в Йерусалим с индивидуално бягане по часовник.", "date": "2018.05.02", "title": "Фотогалерия: Крис Фрум в подготовка за началото на \"Джиро д'Италия\""}
{"url": "https://www.dnevnik.bg/bulgaria/2018/05/02/3172299_kratki_novini_udostovereniiata_po_bulstat_stavat/", "text": "\"Минпроект\" ще анализира състоянието на \"Мини Марица-изток\" Министерството на енергетиката, съвместно с \"Мини Марица-изток\" ЕАД, ще търсят възможности за оптимизиране на дейностите в дружеството. Това съобщи енергийното ведомство след посещение на министър Теменужка Петкова в предприятието. \"Минпроект\" ще изготви анализ за актуалното състояние на \"Мини Марица-изток\", въз основа на който ще се търси възможност за допълнително оптимизиране на дейностите, включително и за ръст на инвестициите в техника.  С 3.25 млн. лв. държавата ще укрепи две свлачища в Северозападна България Председателят на Управителния съвет на Агенция \"Пътна инфраструктура\" Дончо Атанасов и министърът на околната среда и водите Нено Димов подписаха договор за безвъзмездна финансова помощ за укрепването на две свлачища в Северозападна България. С осигурените 3.25 млн. лв. ще се укрепи свлачището при 10-и км на пътя Видин - Кула - Връшка чука, намиращо се между селата Бела Рада и Войница, както и това при 62-ри км на пътя Габаре - Върбица - Веслец - Враца. Правителството отпусна 14 млн. лева за началото на работата на новата антикорупционнна комисия Комисията за противодействие на корупцията и за отнемане на незаконно придобитото имущество (КПКОНПИ) ще е правоприемник на активите, пасивите, архива, информационния ресурс, правата и задълженията на Комисията за предотвратяване и установяване на конфликт на интереси, Центъра за превенция и противодействие на корупцията и организираната престъпност, съответното звено от Сметната палата и дирекцията в Държавната агенция \"Национална сигурност\". Това реши правителството днес. Това са четирите структури, които формираха новия орган след приемането на антикорупционния закон. Правителството одобри и допълнителни 14 млн.лева допълнителни разходи за работата на новосформираното звено. Те се осигуряват за сметка на предвидените в централния бюджет и на преструктуриране на разходите на ведомствата, чиито звена се вливат в КПКОНПИ. Удостоверенията по БУЛСТАТ стават електронни Удостоверенията за субектите, вписани в регистъра БУЛСТАТ ще могат да се заявяват и издават по електронен път. Предложение за такава промяна в закона одобри днес правителството. Ако измененията бъдат приети от Народното събрание, залози на чуждестранните физически и юридически лица ще се регистрират в Централния регистър на особените залози. Президентът на Австрия ще посети България Александър Ван дер Белен ще бъде на официално посещение в страната утре по покана на държавния глава Румен Радев. Двамата ще говорят пред участниците в Българо-австрийския бизнес-форум. Ден по-късно ван дер Белен и Радев ще участват в Русе в неформална среща с румънския си колега Клаус Йоханис. Трите държави последователно председателстват Съвета на Европейския съюз.", "date": "2018.05.02", "title": "Кратки новини: Удостоверенията по БУЛСТАТ стават електронни"}
{"url": "https://www.dnevnik.bg/bulgaria/2018/05/02/3172268_prokuror_shte_moje_da_zabavi_s_48_chasa_uvedomiavaneto/", "text": "При \"неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или за да се предотврати ситуация, при която наказателното производство би могло да бъде сериозно възпрепятствано\", близките на задържан може да бъдат уведомени за ареста със закъснение - до 48 часа. Това са част от промените в Наказателния кодекс и още няколко нормативни акта, които Министерството на правосъдието днес оповести за публично обсъждане. Пакетът изменения е озаглавен като мерки за ефективното изпълнение на присъди за конфискация на имущество, както и с противозаконното отнемане на моторни превозни средства (МПС). С промените се предвижда още пpяĸaтa или ĸocвeнa oблaгa, пpидoбитa oт пpecтъплeниe, дa ce oтнeмa в пoлзa нa дъpжaвaтa, aĸo нe пoдлeжи нa вpъщaнe или възcтaнoвявaнe. Когaтo тя липcвa или e oтчyждeнa, дa ce пpиcъждa нeйнaтa paвнocтoйнocт. Според настоящата уредба органите на реда съобщават за задържането на семейството, работодателят или МВР. В мотивите на проекта е записано: \"Посоченото изчерпателно изброяване може да доведе до необосновано ограничаване на правото на обвиняемия свободно да уведоми лице, което може да бъде различно от изброените, например в случаите на фактическо съжителство. Право на обвиняемия е да посочи кое лице да бъде уведомено и това право не следва да бъде ограничавано.\" Същевременно обаче това уведомяване може да бъде отложено с до 48 часа, като това решение ще се взима от прокурора. Неговият акт ще трябва да бъде мотивиран и ще подлежи на обжалване, като разглеждането ще става незабавно, а актът на районния съдия ще е окончателен. Тези промени са мотивирани с транспонирането на Директива 2013/48/ЕС за установяване на минимални правила относно правото на достъп до адвокат в наказателното производство и в производството по изпълнение на европейска заповед за арест. С предложенията се предвижда още задържаният да има право свободно да осъществява връзка със защитника си, да се среща насаме с него, да получава съвети и друга правна помощ, включително преди започване и по време на провеждане на разпита и на всяко друго процесуално действие с участие на обвиняемия. С промените се създава и квалифициран състав на кражба, когато има отнемане на кола - когато деецът с обективните си действия е демонстрирал и да се разпорежда с него като със своя вещ. Предлага се още приготовлението към кражба на кола да се наказва като самостоятелно престъпление. Управляващите предлагат да отпадне и предвидената възможност за налагане на глоба при противозаконно проникване в чужд автомобил. Това е мотивирано с високата степен на обществена опасност на тези престъпления, което се обуславя както от значителната стойност на отнетата движима вещ, така и от факта, че много често отнетият автомобил се използва при извършването на други престъпления.", "date": "2018.05.02", "title": "Прокурор ще може да забави с 48 часа уведомяването на близките на задържан"}
{"url": "https://www.dnevnik.bg/politika/2018/05/02/3172223_sled_piar_na_gurba_na_horata_s_uvrejdaniia_parlamentut/", "text": "След бурен скандал на гърба на хората с увреждания и остри междуличностни нападки очаквано мнозинството в парламента отхвърли искането на БСП за отстраняване на Емил Христов от ГЕРБ от заместникпредседателския пост в 44-ото Народно събрание. За отстраняването му гласуваха 71 народните представители от левицата, 118 депутати от ГЕРБ, \"Обединените патриоти\" и \"Воля\" бяха \"против\". ДПС не участва в гласуването. В дебатите, които продължиха близо три часа, се чуха обвинения между политическите опоненти за употреба на хората с увреждания, както и реплики, че им \"се повдига\"; че никой не го е страх от \"куцо, кьораво и сакато\"; че се срамуват да се нарекат депутати. Имаше сравнения с Пилат Понтийски и определения като \"синята кукувица в червеното гнездо\". От \"Воля\" пресметнаха, че в нападките са загубени 400 хил. лева. До искането за оставката се стигна, след като преди две седмици  протестиращи хора с увреждания не бяха пуснати в Народното събрание за среща с парламентарната група на социалистите, тъй като носели надписи \"Системата ни убива\".  Тогава Емил Христов председателстваше парламента, тъй като Цвета Караянчева е в чужбина. Ден по-късно той се извини и  обяви, че става въпрос за решение на охраната на Народното събрание  заради спазване на правилника, според който в парламента не може да се влиза с \"рекламни материали\". Според БСП отказът майките на деца с увреждания да бъдат пуснати в Народното събрание е политическо поведение, заради което Христов трябва да си подаде оставката.  ГЕРБ обаче застана зад него . \"Повдига ми се, като ви гледам\"  В излагане на мотивите на социалистите за исканото отстраняване днес секретарят на парламентарната група на \"БСП за България\" Филип Попов оприличи Емил Христов с Пилат Понтийски - измил си ръцете с охраната на парламента (бел. авт. - Пилат Понтийски умива ръцете си, след като не отменя смъртната присъда на Исус Христос). Той го обвини и в избирателно спазване на правилника - не пуснал хората с увреждания в Народното събрание, а не спрял арогантно поведение и език на омраза, които депутатът от ГЕРБ Спас Гърневски демонстрирал срещу БСП в изказване от парламентарната трибуна ден по-късно. \"Един път завинаги да се засрамим! Ние се излагаме в очите на избирателите - Народното събрание не е махленски сбор, не е седянка. Изпратени сме тук, за да гласуваме закони в полза на избирателите\", обяви депутатът от \"Обединените патриоти\" проф. Станислав Станилов, като определи поведението на депутатите като самоунижение. В отговор Филип Попов му каза, че самоунижението идва от унижението на хората с увреждания. Проф. Станилов насочи репликира БСП с пример от  първомайския протест на социалистите  - добре чул как ги наричали \"псевдопатриоти\", а той бил честен човек. После размаха пръст към лидера на БСП Корнелия Нинова, която се опита да му отговори от депутатската си банка, и й каза: \"Повдига ми се, като ви гледам!\". Грешка, прошка и оставка в демокрацията  Парламентарната група на ДПС обяви, че няма да участва в гласуването не защото не осъжда поведението на Емил Христов, а заради двойния стандарт на управляващите - те не отстранили  Красимир Велчев от ГЕРБ като председател на комисията по вероизповеданията и правата на човека заради ксенофобски изказвания,  а после гласували  оставката на Валери Жаблянов от БСП като зам.-председател на парламента заради изказването, че Народният съд е необходим и неизбежен . Според депутатите от движението не е необходим такъв дебат, а е нужно трайно решение за заздравяване на демокрацията у нас и даване на знак за евроатлантическата ориентация на страната. Зам.-председателят на парламентарната група на \"БСП за България\" Антон Кутев обяви, че оставката на Емил Христов е необходима, защото не само че ГЕРБ не е трябвало да спират майките на деца с увреждания да влизат в парламента, а е трябвало да идат да разговарят с тях, да чуят исканията им и да разрешат проблемите им. Тъй като това не ставало, социалистите скоро щели да искат оставката и на ресорния министър Бисер Петков. \"Когато правиш грешка, трябва да си поемаш отговорността. След грешките, за да има прошка в нормалната демократична система, трябва да има оставки\", каза още Кутев. В отговор депутатът от ГЕРБ Светлана Ангелова каза, че заедно със зам.-председателя на ГЕРБ Цветан Цветанов са ходили на протеста на майките на деца с увреждания. Тя за пореден път изброи социалните политики на ГЕРБ, сред които двойно и тройно увеличение на помощите за деца с увреждания. По думите й скандалът е изкуствено създаден от БСП, която се заиграва по тънката струна на популизма. \"Всеки ден скандал\" Под предлог, че името му е споменато от опозицията, Спас Гърневски от ГЕРБ и се опита да отклони дебата - говори за Лукановата зима; за Жан Виденов, който казал на социалистите, че били изедници; за комунистическата номенклатура; за белия автобус от лятото на протестите срещу избора на Делян Пеевски от ДПС за председател на ДАНС; за другарката, приватизирала \"Техноимпекс\" (бел. авт. - Корнелия Нинова). Председателят на парламента Цвета Караянчева му каза, че не говори по темата, но не му отне думата. От БСП я предупредиха, че искането на оставки на ръководството на Народното събрание ще стане перманентно. Критики и към БСП, и към ГЕРБ отправи депутатът от \"Обеднените патриоти\" Павел Шопов. Първо той обяви, че БСП прави \"всеки ден скандал\", като дестабилизира парламента. От думите му се разбра, че вината била на ГЕРБ, която направила политилогическа грешка и в 44-ото Народно събрание не влязъл \"човек с голям авторитет като Цецка Цачева\", два пъти председател на парламента. \"Хак да им е на ГЕРБ\", каза депутатаът по адрес на коалиционния си партньор и продължи: \"Нищо ново под слънцето. Играете си на сваляне, на качване\". След това поразсъждава върху отстраняването на Валери Жаблянов от зам.-председателския пост на парламента, както и върху оттеглянето на предишни лидери на БСП. Накрая заключи: \"Да бъдем парламентаристи. Който е минал оттук, трупа знания и опит. Не бива да се правят дребни политически заигравания за малки ползи\". От парламентарната група на \"Воля\" призоваха ГЕРБ и БСП да спрат с политическата дъвка, в която превръщат хората с увреждания. Депутатите на Веселин Марешки призоваха парламентът да започне да работи, за да се докаже, че има морал в политиката. Те отправиха критики, че политиците използват хората с увреждания за пиар. \"Мен ме е срам да се наричам народен представител и, слава Богу, никога няма да се нарека политик\", обяви депутатът Павел Христов от \"Воля\". Още малко сълзи по хората с увреждания  Докато в пленарна зала течаха дебатите по отстраняването на зам.-председателя, в Огледалната зала на Народното събрание дойдоха представители на хората с увреждания, срещата с които обяви социалистът Антон Кутев. На нея присъстваха и Корнелия Нинова, и Цветан Цветанов, и Емил Христов. За да приключи разговора, Цвета Караянчева обяви \"почивка в нарушение на правилника\", тъй като това стана минути след голямата почивка на депутатите, което не е разрешено. Почивката бе обявена след искане на БСП и по заръка на Цветанов. На срещата с представители на хора с увреждания Нинова се разплакала след изказване на майка на дете с увреждания, която обявила, че се надява детето й да умре преди нея, тъй като нямало кой да го гледа. След това лидерът на БСП обещала, че с дявола ще седне на една маса заради хората с увреждания, разказаха присъствали на срещата. Корнелия Нинова даде кратно изявление пред медиите, а Цветан Цветанов не говори. Кой се страхува от \"куцо, кьораво и сакато\"  След почивката депутатът от \"БСП за България\" Михаил Христов, който е параолимпиец, обяви, че управляващите не се страхували от \"куцо, кьораво и сакато\". Заради това за всички други имало пари, но не и за тях. В отговор колегата му от \"Обединените патриоти\" проф. Станислав Станилов му каза, че истината е, че никой политик не иска да вземе парите от богатите и да ги даде на бедните. Именно кабинетът \"Станишев\" въведе плоския данък, припомни \"патриотът\". В отговор Христов каза, че сегашната власт е бездушна. Накрая Емил Христов обясни, че БСП са злоупотребили с хората с увреждания и каза, че в конкретния случай той дълго време не е знаел, че охраната не е пуснала хората с увреждания в парламента. Корнелия Нинова и депутати от БСП обаче знаели и отказали да се ангажират. \"Някой трябва да се извини на хората, които употребихте. Извинете се колеги, за да ви олекне\", обърна се Христов към БСП. В отговор Антон Кутев от БСП каза, че това е полицейщина в тежък вариант и вече е сигурен, че Емил Христов трябва да напусне поста си. \"Извинявам се, че системата ни убива, уважаеми г-н Христов\", каза депутатът Михаил Христов, който е изгубил ръцете си при инцидент. \"Какво правите в партията на синята кукувица, която иска да снесе яйце в червеното гнездо?\", обърна се проф. Станислав Станилов към депутатите от \"БСП за България\". Той обяви, че в БСП не са социалисти. \"Загубихме ценно парламентарно време. Ние стоим зад Емил Христов и няма да позволим подобни опити за омраза и противопоставяне\", обяви Цветан Цветанов. От думите му се разбра, че работни групи ще работят по исканията на хората с увреждания.", "date": "2018.05.02", "title": "След пиар на гърба на хората с увреждания парламентът остави Емил Христов в ръководството си"}
{"url": "https://www.dnevnik.bg/bulgaria/2018/05/02/3172417_zubolekar_poluchi_tri_godishna_uslovna_prisuda_za/", "text": "Бившият депутат от Реформаторския блок и зъболекар Валентин Павлов беше осъден на три години затвор условно за смъртта на 14-годишния Алекс И., който почина през 2016 година след пълна упойка. Това реши Софийският градски съд, съобшава  в. \"Сега\" , като Павлов е лишен и от правото да управлява професията зъболекар за пет години. С условни присъди са и съпругата на Павлов - Венета Павлова, която е управител на клиниката, и анестезиологът Йоанна Филипова. Обвинителният акт  беше внесен в съда в началото на юни 2017 година. Решението подлежи на обжалване или протест. Случаят е от 2016 годиниа, когато 14-годишният Алекс И. отива в клиниката на Павлов \"ЕО Дент\", но след поставяне на упойка състоянието му се влошава и той почива в \"Пирогов\". Според прокуратурата случаят е убийство при немарливо изпълнение на задължения. Разследващите са установили, че Павлов е насрочил операцията под пълна упойка, без да се консултира с анестезиолог предварително. \"Клиниката не разполага с логистична и материална обезпеченост за въвеждане на пациентите под обща интубационна анестезия, в случай че възникне усложнение от някакъв вид\", твърдят от държавното обвинение. Освен това според разследващите и родителите на момчето не са били достатъчно информирани за самата операция и рисковете от нея.  След интервенцията състоянието на пациента се влошило - момчето вдигнало висока температура, получило тахикардия и дишало трудно. Според обвинителния акт става дума за малигнена хипертермия - изключително рядко заболяване, което не може да се открие, докато не се прояви, и за което родителите не знаели.  За подобно усложнение е имало информация в листовката на продукта, с който момчето е поставено под упойка. Пациентът е можело да бъде спасен, ако лекарите му бяха дали дантролен натрий, твърдят от прокуратурата. Този препарат обаче не е бил наличен в клиниката. Медицинският екип е чакал около час, преди да транспортира пациента в \"Пирогов\" с частна линейка, която нямала достатъчно оборудване.", "date": "2018.05.02", "title": "Зъболекар получи тригодишна условна присъда за смъртта на 14-годишен пациент"}
{"url": "https://www.dnevnik.bg/sviat/2018/05/02/3172371_london_shte_naredi_na_ofshorni_zoni_da_razkriiat_koi/", "text": "Британският парламент ще задължи подопечните му територии със статут на данъчно убежище или офшорна зона да разкрият до 2020 г. кой точно притежава фирми там. Целта е да се подобри борбата с корупцията и укриването на доходи от данъчните власти. Мярката няма да важи за остров Ман и т.нар. Острови в Ламанша, включващи Джърси и Гърнси, тъй като парламентът няма право да им налага волята си. Няколко политици от управляващата Консервативна партия се съюзиха с депутати от опозиционната Лейбъристка партия в подкрепата си за промени в закона, които за пръв път бяха предложени от премиера Дейвид Камерън, но срещнаха съпротивата на властите във въпросните територии. Към момента от тях се изисква да разкриват информация за реалните собственици на офшорни компании и банкови сметки единствено пред органите на реда, и то само ако това изрично бъде поискано от тях. Зам.-министърът на външните работи Алън Дънкан заяви във вторник пред парламента, че правителството на Тереза Мей ще подкрепи поправка, внесена от двама депутати, с призив за създаване на централен регистър на собствениците на компании в тези територии. Това стана по време на дебати за приемане на допълнение към закона за борба с прането на пари. Ниските данъци и гарантираната секретност е това, на което се крепи успехът на финансовите сектори на територии като Британските Вирджински острови и Каймановите острови. Орландо Смит, премиер на Британските Вирджински острови, заяви, че е \"силно разтревожен\" от събитията в Лондон и определи политиката за повече прозрачност като \"много несъвършена\". \"Става дума не само за удар по доверието, но и за поставяне под въпрос на отношенията ни с Обединеното кралство и конституционните права на жителите на острова.\" Борещите се с прането на пари и укриването на доходи от данъчните власти приветстваха обещанието на правителството. \"Това е голяма крачка за справяне с проблем, който струва толкова скъпо на развиващите се държави\", казва Саймън Къркланд от организацията Christian Aid. Маргарет Ходж, депутат лейбърист и една от вносителите, коментира, че така ще се помогне за пресичане дейността на престъпни групи и въоръжени групировки. \"Така ще им попречим да използват поверителността, да крият добитите по престъпен начин средства и да ги изпират през една легитимна система, но често с престъпни цели. С откритите регистри ще знаем кой, какво и къде притежава, както и къде и как се движат парите. След това ще сме по-добре екипирани да изкореним мръсните пари и да се справим с проблемите, създавани от тях.\" Наоми Хърст, говорителка на организацията Global Witness, припомни, че досега е имало четири подобни опита за поправки и те са се провалили в парламента. Тя смята, че не е изключено покушението срещу Сергей Скрипал през март да е засилило натиска над правителството да се заеме с офшорните компании с прикрити собственици, през които се инвестира във Великобритания. По думите ѝ през последните 10 години от Русия в отвъдморските територии са влезли 7 пъти повече средства, отколкото директно инвестираните пари в Обединеното кралство.", "date": "2018.05.02", "title": "Лондон ще нареди на офшорни зони да разкрият кой стои зад компаниите там"}
{"url": "https://www.dnevnik.bg/sport/2018/05/02/3172369_v_subota_v_sofiia_shte_se_provede_purviiat_gradski/", "text": "София ще бъде домакин на първия по рода си градски демонстрационен турнир по конен спорт в България - \"Купа София\". Надпреварата се прави по примера на Париж, Лондон, Монако и др., които ежегодно са домакини на такива състезания. Турнирът ще бъде в събота Южния парк, а входът е свободен за всички желаещи да видят отблизо конния спорт и да се запознаят с правилата в най-атрактивната дисциплина - прескачане на препятствия. \"Купа София\" е част и от инициативата \"София - Европейска столица на спорт\". Участие в турнира ще вземат 23-ата най-добри състезатели в дисциплината прескачане на препятствия. \"Дълго време чакахме хората да дойдат при нас, но понеже конният спорт не е толкова масов, решихме, че ние трябва да отидем при хората. Надявам се така да се предизвика интерес, защото по света нашият спорт се радва на все по-голяма популярност\", каза председателят на организационния комитет на турнира Стоица Аргилашки. Състезанието ще бъде в два манша, а паркурът (трасето) ще бъде с препятствия с височина от 145 сантиметра. Сред участниците ще бъдат двама от най-успешните българи в конния спорт - Ангел Няголов и Ивелин Вълев. \"Всички, които имат добри резултати, ще участват без изключение\", добави Аргилашки. Наградният фонд на \"Купа София\" е 15 хиляди лева.", "date": "2018.05.02", "title": "На 5 май в София ще се проведе първият градски турнир по конен спорт"}
{"url": "https://www.dnevnik.bg/bulgaria/2018/05/02/3172418_etnografskiiat_muzei_priema_predmeti_ot_vremeto_na/", "text": "Институтът за етнология и фолклористика с Eтнографски музей към БАН започва кампания за набиране на предмети от времето на социализма, които ще включи в експозиции.  От института призовават всички, които имат вещи от посочения период като дрехи, опаковки от шоколади, партийни книжки, играчки, сервизи или друг тип, да ги предоставят за \"нов живот\". Организаторите уточняват, че това ще става под формата на дарения и подчертават, че ще се поддържа личен контакт с всеки дарител.  Ремонтът на експозиционните зали на Националния етнографски музей е почти готов, с което се отварят нови възможности за изложби, подчертават от институцията.", "date": "2018.05.02", "title": "Етнографският музей приема предмети от времето на социализма"}
{"url": "https://www.dnevnik.bg/sviat/2018/05/02/3171729_germankite_ne_sa_sklonni_da_rukovodiat_malki_kompanii/", "text": "Жените не са склонни да кандидатстват за ръководни постове. Това сочи проучване на работодателите, което се провежда в разгара на дебата в Германия за определяне на квотите за жените в управленските органи на компаниите, предаде ДПА. Жените са 45 процента от германската работна сила, но те са по-слабо представени на висше управленско равнище и са едва 29 процента от мениджърите, се посочва в проучването на Института за германска икономика (ИГИ) в Кьолн, чиито резултати бяха оповестени в понеделник. ИГИ е получил отговори от 1058 компании, а голяма част от тях, или 95.9 процента, има по-малко от 50 служители. Според този доклад причината за ниския процент жени в управленските органи се дължи на това, че няма кой да се грижи за децата, както и заради липса на възможности за работа на непълно работно време. Ако компаниите предоставят такива варианти, то процентът на жените мениджъри ще нарасне. Авторите на проучването, цитирано от БТА, стигат до заключението, че твърдите квоти за жени в ръководните органи на компаниите не са добра идея: има риск да се променят структурни стимули в дадена фирма и така да намалее конкурентоспособността.  Когато става дума за кандидатстване за ръководни постове в компанията, 31.5 процента от постъпилите кандидатури са от жени, повече или по-малко в съответствие с дела на жените в бордовете според анализаторите. Докладът се основава на проучване сред ръководителите на отдел \"Човешки ресурси\" и изпълнителните директори, проведено през миналата пролет. ", "date": "2018.05.02", "title": "Германките не са склонни да ръководят малки компании"}
{"url": "https://www.dnevnik.bg/sviat/2018/05/02/3171726_zashto_da_kupuvash_modni_drehi_kogato_mojesh_da_gi/", "text": "Да вземеш на лизинг дрехи, вместо да ги купуваш. Това вече е възможно за дънки и вечерно облекло, но дали помага за намаляване на планините от боклук? Само германците изхвърлят един милион тона дрехи годишно.  Чифт дънки са си чифт дънки, а не автомобил. Или не съвсем? Прилики вече могат да се намерят поне когато става дума за придобиването им. Собственик на модна къща изпробва изненадващ модел - клиентите на холандската марка дънки Mud могат не само да купят, но и да вземат на лизинг, т.е. да наемат за известно време, избраната дреха. Също като в автокъща, където лизингът е нещо нормално. Близо половината клиенти избират покупка на автомобил, другите предпочитат кола на лизинг.  \"Защо това да не работи и в модата?\", пита производителят на облекло Берт ван Сон. Клиентите му плащат за дънките на лизинг по 7.50 евро месечно. След една година те могат да задържат дрехата или да я върнат, като получават отстъпка от 10 евро при поръчка на нов модел. Без значение какво изберат, накрая имат възможност да предадат дънките, за да може холандският предприемач да ги рециклира.  По този начин клиентите не спестяват особено много пари (независимо купени или под наем, дънките на Mud излизат към 100 евро чифтът), но си разтоварват гардеробите, където често се трупат огромни количества стари дрехи. Освен това, който вземе дънки под наем, прави нещо добро, допринасяйки за опазването на околната среда, както и за спокойната си съвест. Който не купува, а взема на лизинг или под наем, пести ресурси, спасява климата, намалява планините от боклук - едно от проклятията на нашето време.  Един камион дрехи се изхвърлят всяка секунда  Модата под наем може да бъде отговор на тези проблеми, макар това все още да е слаба тенденция, поела по пътя от екониша към масово използване. Дънките на лизинг на Берт ван Сон са само един пример как модният бранш открива зеленото си сърце. Това е точно обратното на модата за еднократна употреба на компании като Primark & Co., при която тийнейджъри купуват цели торби евтини дрешки и след две или три обличания те се оказват погребани в дъното на гардероба или изхвърлени, тъй като се е появила по-нова линия или защото хлабаво зашитите им части се разпадат. Така не може да продължава, решава холандецът Ван Сон, който е работил 30 години в текстилния бранш в Европа и Азия и е видял почти всичко неправилно в сектора. За производството на една дреха са необходими невъобразимо количество химикали - 10% от пестицидите, използвани в света, и една четвърт от инсектицидите отиват за отглеждането на памук. Някой моден маниак не може и да си представи количествата вода, които се употребяват (до 10 000 литра за едни дънки), а за условията на труд в повечето фабрики е изписано достатъчно, Да не говорим за многото боклук!  На всяка секунда от деня биват изхвърляни един камион дрехи, като повечето от тях са купени само преди няколко седмици, а една трета дори никога не са обличани. Само в Германия всяка година един милион тона ризи, якета и панталони се оказват в контейнерите за изхвърляне на дрехи, откъдето поемат към различни дестинации - от помощи за бежанците до пазари за дрехи втора употреба в Африка или бунищата в Азия.  Германците са шампионите по рециклиране  На 50-годишна възраст Берт ван Сон решава да вложи спестяванията си в създаването на модна марка, която да работи по различен начин. Обещанието му към клиентите е: справедливи условия на труд и устойчива икономика. Това включва практиката на компания Mud да преработва старите си износени дънки в нови. Една част биват превърнати във \"винтидж\", протъркани и с кръпки. По-голямата част обаче все пак се рециклират.  Във фабрика в Испания се отпарят копчетата и циповете, след което използваните дрехи се нарязват на все по-малки парчета, докато останат само памучните нишки. От тях във фабрика в Тунис холандецът произвежда нови. Все пак е необходимо да бъде направен примес с минимум 60% нов биопамук, за да се постигне необходимото качество.  \"Искаме да увеличим дела на рециклираните материали\", посочва предприемачът, който изнася за 28 европейски страни и Австралия. Повечето от клиентите му все пак са от Германия.  \"Германците обичат дънките и идеята зад нашата концепция\", обяснява той. Нищо чудно, германците са европейски шампиони по рециклиране, което ги прави възприемчиви към предложението за дънки на лизинг. Въпреки това те \"произвеждат\" много повече боклук на глава от населението от съседите си - 626 килограма годишно. Тенденцията се засилва и текстилните отпадъци стават все по-голям проблем. Това хвърля в размисъл не само самотни борци като Берт ван Сон.  Лизинг на луксозни дрехи в Америка Tchibo, един от най-големите търговци на текстил в Германия, от известно време също предлага детски дрешки под наем, за се пестят ценни ресурси, както обещава в рекламата си. Малките непрекъсната надрастват ританки, якета и панталонки. Модният опит ще продължи до края на годината.  \"При поръчките все още има накъде да се расте. Клиентите обаче определено имат интерес, усещаме го\", казва говорителка на компанията.  Поради тази причина Tchibo сега разширява предлагания асортимент - от няколко дни предложенията включват не само бебешки дрешки, но и номера за деца и младежи. За първи път листата включва също играчки, празнично облекло и сезонни стоки като дъждобрани, летни рекли и ски екипи за зимата.  \"Родителите питат за всичко, с удоволствие биха взели под наем детски колички, легълца и спално бельо\", допълва представителката на Tchibo.  Покупките все по-често са измествани от такса за наем или абонамент.  В Америка подобни бизнес идеи вече се радват на голям успех. Пазарен лидер в бранша \"мода под наем\" е компанията Rent the Runway, основана преди девет години от две виспускнички на Харвард. Тук надмощие има по-скоро факторът \"лукс\", отколкото грижата за околната среда. Онлайн компанията осигурява дизайнерски стоки на жени, които не могат да си позволят да купуват луксозни марки.  Големите модни компании се задействат  Рокля на Balenciaga или кожено яке от Helmut Lang пристигат в дома на клиента за четири до осем дни, след което се изпращат обратно и още същия ден заминават към следващата клиентка. За 159 долара месечно дамите могат непрекъснато да подновяват гардероба си с до четири стоки едновременно, а транспортните разходи са за сметка на компанията. Нюйоркчанките вече са набрали 8.5 милиона клиенти в Америка и успяха да съберат 200 милиона долара от инвеститори, включително прочути донори като Джак Ма, шефа на Alibaba. Където китайският милиардер, натрупал сам богатството си, се включи с 20 милиона долара, натам се насочва и вниманието на други инвеститори. Парите текат към модата на лизинг и тъй като нещата изглеждат многообещаващи, големите модни фирми също се задействат.  През март Франсоа-Анри Пино, шефът на концерна за луксозни стоки Kering, сред чиито марки са Gucci и Brioni, обяви, че започва да гради собствена система за отдаване под наем срещу абонаментна такса. Шведската марка Filippa K. пък дава възможност на клиентите да премерят стоките в магазините и да ги вземат под наем.  Предприемчивите си опитват късмета и в Германия. Под мотото Sharing is caring (споделянето е грижа) две дами от Хамбург основаха компанията Kleiderei. Всяка клиентка получава срещу 49 евро месечно четири дрехи, които след това препраща на следващи желаещи.  Лизингът на модни стоки все още заема малка пазарна ниша. Докато Kleiderei обещава възможност за разнообразно всекидневно и бизнес облекло, клиентките на Dresscoded могат да намерят всичко, необходимо за голямо галасъбитие. Мюнхенчанката Наташа Грюн снабдява бизнес дами, представителки на политиката и хайлайфа, включително министърката Илзе Айгнер и ски състезателката Мария Хофл-Риш, с елегантни вечерни рокли, коктейлни тоалети или традиционни баварски носии \"дирндл\". \"Вечерният гардероб за много жени е истински стрес\", разказва предприемачката. Освен това по принцип жените носят скъпите дрехи само на по едно събитие.  \"Винаги съветвам клиентките си - вземете дреха на заем и по-добре си купете към нея хубави обувки, които винаги ще можете да носите отново\", допълва тя.  Дали в бъдеще клиентите ще вземат дрехи на лизинг или под наем също толкова естествено, колкото коли, още дълго ще остане неизвестно. Въпреки това съответните предприемачи са намерили своята ниша. Берт ван Сон вече е доставил на клиенти 50 000 чифта дънки Mud, една четвърт от които са на лизинг. Има накъде да се расте. (БТА)", "date": "2018.05.02", "title": "Защо да купуваш модни дрехи, когато можеш да ги вземеш на лизинг"}
{"url": "https://www.dnevnik.bg/sviat/2018/05/02/3172448_sprirane_na_evrofondovete_za_strani_sus_slabo/", "text": "Европейската комисия предлага  нов механизъм  за защита на бюджета на ЕС от финансови рискове, свързани с всеобщи слабости в прилагането на принципите на правовата държава в държавите членки. Предложените нови инструменти ще позволят на съюза да   по начин, който е пропорционален на естеството, тежестта и обхвата на слабостите в прилагането на принципите на правовата държава. Такова решение ще се предлага от комисията и ще се приема от съвета чрез гласуване с обратно квалифицирано мнозинство.\" С този елемент от представените днес първи идеи на Европейската комисия за новия дългосрочен бюджет за периода 2021-2027 г. вече официално е предложен за дебат и одобрение или отхвърляне механизъм за поставяне спазване върховенството на закона като принцип за защита на средствата на европейските данъкоплатци. Фактът, че за одобряване на своеобразните санкции срещу държави нарушители ще е нужно квалифицирано мнозинство, означава, че ако техен обект са критикувани страни като Унгария, Полша или България, техните правителства няма да могат да блокират вота, дори ако съберат подкрепата на няколко съмишленика. Защо се прави това предложение \"Ще обезпечим доброто финансово управление чрез първия по рода си механизъм за принципите на правовата държава. Това е начинът да действаме отговорно с парите на нашите данъкоплатци. Сега са наред да действат парламентът и съветът. Убеден съм, че трябва да се стремим да постигнем споразумение преди изборите за Европейски парламент следващата година\", заяви председателят на Европейската комисия Жан-Клод Юнкер в разпространеното официално съобщение. Като цяло комисията предлага дългосрочен бюджет на стойност 1.135 трилиона евро поети задължения (по цени от 2018 г.) за периода от 2021 г. до 2027 г., което се равнява на 1.11 % от брутния национален доход (БНД) на ЕС-27 (без Великобритания - бел. ред.). За да бъдат финансирани нови и неотложни приоритети,  . \"ЕС е общност, основана на върховенството на закона. На независимите съдилища на национално и на съюзно ниво е поверено да следят за спазване на съвместно договорените правила и регулации, както и как се прилагат те от всички страни членки\", се казва в обяснението за предложената днес мярка. \"И в момента от страните членки се изисква да покажат, че правилата и процедурите им за финансово управление на парите от ЕС са стабилни и достатъчно финансирани, за да бъдат защитени те от злоупотреби или измами. Но няма механизъм за защита на парите на европейските данокъплатци в случаи на дефицит на върховенство на закона в определена страна член. Само независимо правораздаване, спазващо върховенството на закона и сигурност на правната среда във всички страни членки, може в крайна сметка да гарантира, че парите от бюджета на ЕС ще бъдат достатъчно защитени.\" Каква конкретно е идеята на комисията В съобщението се обяснява, че предложените нови правила и регулации имат за цел защита на бюджета не само от установени слабости на върховенството на закона, но и от заплаха за появата на такива. Те ще бъдат задействани в случаите, когато има заплаха за: - правилно функциониране на органите, прилагащи бюджета на ЕС - правилно функциониране на разследването и публичното преследване на измами или корупция, свързани с бюджета - ефективна оценка на правораздаването от независими съдилища - предотвратяване и санкциониране на измами, корупция или други нарушения на законите на ЕС, свързани с бюджета - ефективно и навременно сътрудничество със Службата за измами с еврофондове (OLAF) и със Службата на европейския прокурор. Кои фондове ще бъдат засегнати - всички фондове на Европейския съюз, които са обект на съвместно управление - фондове с пряко или косвено управление, където финансов бенефициент е правителствен орган (национално правителство, регионална или местна власт, обществена институция или частна организация, на която е възложено изпълнението на обществени услуги). Предложеният механизъм   на бюджета на ЕС, тъй като те не могат да бъдат държани отговорни за общи недостатъци в системата за върховенство на закона. За страните членки ще продължи да действа задължението за прилагат засегнатите програми и да правят вноски за студентите от \"Еразъм\", изследователи, гражданското общество или всички останали крайни получатели или бенефициенти. Как ще действа механизмът? 1. Европейската комисия установява, че има условия да бъде задействан механизмът. 2. Европейската комисия уведомява засегнатата държава член. 3. Страната член на ЕС разполага с определено време да изпрати отговора си, но този срок няма да е по-дълъг от един месец. 4. Европейската комисия приема след това решение за налагане на защитни мерки. 5. Съветът на ЕС (държавните и правителствени ръководители) трябва да одобри решението чрез обратно квалифицирано мнозинство. (Това е механизъм, при който предложението на еврокомисията се смята за одобрено, освен ако квалифицирано мнозинство от страните членки не го отхвърли). 6. Наложената мярка остава да действа, докато не бъдат отстранени установените недостатъци за спазване върховенството на закона. Правната основа за предложението е член 322 от  Договора за функциониране на Европейския съюз , чрез който са определени правилата за финансово управление. Това означава, че предложението е прието съвместно от Европейския парламент и Съвета на ЕС, като съветът взима решението с квалифицирано мнозинство.", "date": "2018.05.02", "title": "Спиране на еврофондовете за страни със слабо правосъдие предложи Еврокомисията"}
{"url": "https://www.dnevnik.bg/sport/2018/05/02/3172454_bari_houkins_e_purviiat_polufinalist_v_svetovnoto_po/", "text": "Бари Хоукинс e първият полуфиналист в световното първенство по снукър. 39-годишният англичанин надигра категорично световния №3 Дин Дзюнхуей с 13:5 и стигна до финалната четворка в \"Крусибъл\" за пети път в последните шест години. Хоукинс имаше комфортен аванс от 11:5 фрейма след първите две сесии. Днес двамата се завърнаха край масата, а Ястреба бързо довърши започнатото. Той измъкна завързания фрейм №17 със 75:26, а след това приключи мача с най-голямата си серия - 117 точки. Финалистът от 2013 г. записа два сенчъри брейка и общо десет серии от 50 и повече точки. Дин беше равностоен до 3:4, но след това загуби четири поредни партии. Той успя да намали изоставането си до 5:8, но в следващите пет фрейма реализира само 85 точки. В опит да се класира за втория си финал в \"Крусибъл\" Хоукинс ще се изправи срещу победителя от мача между двукратния световен шампион Марк Уилямс и Али Картър, който отстрани фаворита Рони О'Съливан. Двамата играят при 4:4 след първата сесия. В горната част на схемата Кайрън Уилсън е много близо до първия си полуфинал на световно първенство. 26-годишният англичанин води с 11:5 срещу шампиона от \"Мастърс\" Марк Алън. В най-интригуващия четвъртфинал четирикратният световен шампион Джон Хигинс и преследващият първи трофей в \"Крусибъл\" Джъд Тръмп приключиха първите си две сесии при равен резултат - 8:8.", "date": "2018.05.02", "title": "Бари Хоукинс е първият полуфиналист в световното по снукър"}
{"url": "https://www.dnevnik.bg/bulgaria/2018/05/02/3172467_nelegalni_cigareni_fabriki_iznasiali_nouhau_i/", "text": "Нелегална фабрика за производство на цигари с българско оборудване и работници е изнесена в Обединеното кралство, където е причинила щети за 200 млн. паунда, но е празкрита от службите. Това се разбра от изказване на премиера Бойко Борисов в Министерския съвет, цитирано от БНР. Специалните служби на България и на Великобритания работят заедно по контрабандата на цигари и спирането на нелегалната миграция, потвърдиха на среща днес в Министерския съвет премиерът Бойко Борисов и британският посланик Ема Хопкинс. Тя се включи в седмичните среща на службите и приходните агенции. Хопкинс благодари за доброто взаимодействие между службите по темите \"контрабанда на цигари\" и \"нелегални мигранти\". \"Когато отчитахме най-ниските нива на контрабанда на цигари в България и най-високите във Великобритания се оказах прав. Колкото повече ги притискат, изнасят ноу-хауто, което имат, работниците там. Ние си продължаваме след тях докато ги хванем\", заяви премиерът.", "date": "2018.05.02", "title": "Нелегални цигарени фабрики изнасяли ноухау и работници във Великобритания"}
{"url": "https://www.dnevnik.bg/photos/2018/05/02/3172403_fotogaleriia_armeniia_pod_blokada/", "text": "В Армения се възобновиха протестните акции, след като парламентът вчера не избра опозиционния лидер Никол Пашинян за премиер, съобщиха ТАСС и \"Интерфакс\", цитирани от БТА.  Стотици студенти сутринта блокираха централните улици. \"На призива ни откликнаха всички висши учебни заведения в столицата. Настояваме (управляващата) Републиканска партия (на Армения, РПА) да напусне властта и да гласува за народния кандидат за премиер Никол Пашинян\", заяви лидерът на студентското движение Давид Петросян.", "date": "2018.05.02", "title": "Фотогалерия: Армения под блокада"}
{"url": "https://www.dnevnik.bg/evropa/2018/05/02/3172541_po-malko_pari_za_koheziia_poveche_za_otbrana_kakvo/", "text": "Европейската комисия представи днес предложението си за нов многогодишен бюджет на ЕС за периода 2020-2027 г., който тя определя като \"прагматичен, модерен и дългосрочен\". В предложението има редица новости като  спиране на еврофондовете  за страни със слабо правосъдие, намаляване на средствата за някои от традиционните политики на ЕС (кохезионна и селскостопанска) и  повече средства за сигурност, отбрана и иновации . Финансирането на новите и основните приоритети на ЕС ще бъде запазено или увеличено, което неизбежно означава, че средствата за други области ще бъдат намалени, се посочва в съобщението от еврокомисията. Предлага се 26% увеличение на бюджета за чуждестранна помощ до 123 милиарда евро и много по-големи разходи за отбрана за периода. \"Ройтерс\" коментира, че това е най-амбициозният план за отбраната на Еврокомисията от десетилетия насам. В него са предвидени 27.5 милиарда евро за сигурност и отбрана, включващи 2.5 милиарда евро за фонд за вътрешна сигурност за борба с екстремизма и кибер престъпността. Ето и другите основните елементи в предложението: Колко Еврокомисията предлага дългосрочен бюджет на стойност 1.135 милиарда евро поети задължения за периода от 2021 г. до 2027 г., което се равнява на 1.11% от брутния национален доход (БНД) на ЕС-27 (без Великобритания). За да бъдат финансирани нови и неотложни приоритети, сегашните нива на финансиране ще трябва да бъдат увеличени. Инвестирането сега в области като научните изследвания и иновациите, младите хора, цифровата икономика, управлението на границите, сигурността и отбраната ще допринесе за постигането на просперитет, устойчивост и сигурност в бъдеще, се казва в съобщението. Например бюджетът за програма \"Еразъм+\" и за Европейския корпус за солидарност ще бъде удвоен. Комисията предлага финансирането на общата селскостопанска политика и на политиката на сближаване да се намали умерено - и за двете политики с около 5%, - за да отразява новата реалност на съюз с 27 държави. Тези политики ще бъдат осъвременени, за да се гарантира, че могат да постигат същите резултати с по-малко ресурси и дори да подпомагат новите приоритети. Например политиката на сближаване ще играе все по-важна роля за подкрепата на структурните реформи и в дългосрочен план интеграцията на мигрантите, отбелязва еврокомисията. Модерен, опростен, гъвкав Според еврокомисията бюджетът на ЕС е скромен в сравнение с размера на европейската икономика и на националните бюджети, а новият съюз от 27 държави се нуждае от нов, модерен бюджет, който показва, че Европа се е поучила от миналото. Това означава допълнително намаляване на административната тежест за бенефициерите и управляващите органи чрез промяна на правилата така, че да бъдат по-съгласувани - въз основа на единен правилник. Комисията предлага броят на програмите да бъде намален с над една трета (от настоящите 58 на 37 в бъдеще), например чрез обединяване на разпокъсаните източници на финансиране в нови интегрирани програми. Предложението включва увеличаване на средствата за инструментите за управление на кризи и създаването на нов Резерв на Съюза, предназначен за справяне с непредвидени събития и за реагиране на извънредни ситуации в области като сигурността и миграцията. Правовата държава Важна новост в предложения бюджет е засилената връзка между финансирането от ЕС и спазването на принципите на правовата държава. Комисията предлага нов механизъм за защита на бюджета на ЕС от финансови рискове, свързани с всеобщи слабости в прилагането на принципите на правовата държава в държавите членки. Предложените нови инструменти ще позволят на ЕС да спре, намали или ограничи достъпа до финансиране от ЕС по начин, който е пропорционален на естеството, тежестта и обхвата на слабостите в прилагането на принципите на правовата държава. Такова решение ще се предлага от Комисията и ще се приема от Съвета чрез гласуване с обратно квалифицирано мнозинство. Това е механизъм, при който предложението на еврокомисията се смята за одобрено, освен ако квалифицирано мнозинство от страните членки не го отхвърли. Икономически и паричен съюз В новата многогодишна финансова рамка се предлагат два нови инструмента: - Нова  , която — с общ бюджет от 25 милиарда евро — ще оказва финансова и техническа подкрепа на всички държави членки за провеждането на приоритетни реформи, особено в контекста на европейския семестър. В допълнение към това Механизъм за сближаване ще предоставя специализирана подкрепа за държавите членки извън еврозоната,  които се подготвят да се присъединят към общата валута . - , която ще подпомогне запазването на равнищата на инвестициите в случай на големи асиметрични сътресения. Източници на финансиране Новите приоритети се нуждаят от нови инвестиции. По тази причина Комисията предлага тези приоритети да бъдат финансирани чрез комбинация от свежи пари (приблизително 80%), преразпределения на средства и икономии (приблизително 20%). Еврокомисията предлага да се въведат нови собствени ресурси като: - 20% от приходите от схемата за търговия с емисии; - изискуема ставка от 3%, прилагана към новата обща консолидирана основа за облагане с корпоративен данък (която ще бъде въведена постепенно, след като бъде прието необходимото законодателство); - национална вноска, която ще се начислява върху количеството нерециклирани отпадъци от пластмастови опаковки във всяка държава членка (0.80 евро на килограм). Тези нови собствени ресурси ще представляват около 12% от общия бюджет на ЕС и могат да осигурят до 22 милиарда евро годишно за финансиране на новите приоритети. Отстъпки Оттеглянето на Обединеното кралство от ЕС дава възможност да се промени сложната система от отстъпки и дори \"отстъпки върху отстъпките\", се посочва в съобщението. Еврокомисията предлага да се премахнат всички отстъпки и да се намали от 20% на 10% сумата, която държавите членки задържат при събирането на митнически приходи (те са един от собствените ресурси) за бюджета на ЕС. Какво предстои Еврокомисията ще представи през следващите седмици подробни предложения за бъдещите секторни финансови програми. Решението за бъдещия дългосрочен бюджет на ЕС след това ще трябва да бъде прието от Съвета с единодушие, с одобрението на Европейския парламент. Гюнтер Йотингер, комисар по въпросите на бюджета и човешките ресурси, заяви, че \"целта на това предложение за бюджет е да се осигури европейска добавена стойност\". \"Инвестираме още повече в области, в които държавите членки не могат да действат самостоятелно или в които е по-ефективно да се действа заедно — например научните изследвания, миграцията, граничния контрол и отбраната. И продължаваме да финансираме традиционните — но осъвременени — политики, като общата селскостопанска политика и политиката на сближаване, тъй като високият стандарт на селскостопанските ни продукти и изравняването на икономическото развитие на регионите са от полза за всички\", допълни той.", "date": "2018.05.02", "title": "По-малко пари за кохезия, повече за отбрана: какво предлага Брюксел за новия бюджет"}
{"url": "https://www.dnevnik.bg/photos/snimka_na_denia/2018/05/02/3172518_snimka_na_denia_s_maks_verstapen_na_festivala_na/", "text": "Пилотът на \"Ред бул\"   взе участие във Фестивала на скоростта в Будапеща, сядайки зад волана на един от старите болиди на отбора от Формула 1. Холандският състезател зарадва събралите се над 100 хиляди души с ефектни изпълнения и изпълни центъра на унгарската столица с мирис на изгорели гуми.", "date": "2018.05.02", "title": "Снимка на деня: С Макс Верстапен на Фестивала на скоростта в Будапеща"}
{"url": "https://www.dnevnik.bg/sport/2018/05/02/3172548_ganchev_pokani_fenovete_da_dadat_zaedno_nachaloto_na/", "text": "Съсобственикът на \"ЦСКА-София\" Гриша Ганчев покани феновете да отпразнуват заедно юбилея, който клубът организира с Обединени спортни клубове ЦСКА на 5 май. Ганчев се обърна към привържениците с изявление на сайта на червените. \"От мое име и от името на моите партньори Христо Стоичков и Юлиян Инджов ви каним да заповядате на Националния стадион, за да отдадем заслуженото уважение на нашите големите легенди. Нека всички заедно дадем началото на нови 70 години слава, гордост и армейска чест. Нека покажем безрезервна подкрепа и любов към свещените четири букви\", се казва в обръщението на Ганчев. \"На 5 май хегемонът в българския спорт навършва 70 години. 70 дълги този световен колос роди уникални по рода си спортисти и шампиони. Техните имена прославиха нашата родина по цялото земно кълбо\", допълва Ганчев. Клубът обяви днес и пълната програма за тържествата. Те ще започнат в 10.00 ч. сутринта и ще завършат с последния за сезона двубой срещу шампиона \"Лудогорец\". Мачът е от 20.00 ч., а два часа по-рано започва празничната програма на Националния стадион. Другият действащ клуб с името ЦСКА -  \"ЦСКА 1948\", също организира празненства  по случай 70-годишния юбилей. И двата клуба изпратиха  покани на президента Румен Радев и премира Бойко Борисов  да уважат честванията им. Програма за честванията на ОСК ЦСКА 10.00 - 14.00 часа: Турнир по мини футбол с участието на отбори на фенове, ветерани, медии, военни, спонсори и спортни игри и предизвикателства за феновете (изкуствен терен №2) 09.00 - 14.00 часа: Турнир за набор 2008 с участието на ЦСКА, \"Славия\", \"Локомотив\" (София), \"Арес\" (София), \"Локомотив\" (Пловдив), \"Дунав\" (Русе), \"Хасково\" и \"Марек\" (Дупница) (изкуствен терен №3) 09.00 - 11.00 часа: Приятелски мач на U16 11.00 - 12:30 часа: Открита тренировка на U19 13.00 - 15:30 часа: Отрита тренировка на U8 и U10 15.30 - 17:00 часа: Открита тренировка на U12 10.30 - 11.30 часа: Демонстрация (изкуствен терен №1) 12.00 - 13.00 часа: Демонстрации и спаринги (изкуствен терен №1) 14.00 - 16.00 часа: Демонстрации и спаринги (изкуствен терен №1) 11.00 - 16.00 часа: Турнир на открито за фенове и почитатели на играта (алеята от \"Армията\" към Националния стадион) 15.00 часа: Демонстрации (площадката с уреди в Борисовата градина)", "date": "2018.05.02", "title": "Ганчев покани феновете да дадат заедно \"началото на нови 70 години слава на ЦСКА\""}
{"url": "https://www.dnevnik.bg/zdrave/2018/05/02/3172561_pacienti_s_hiv_i_tuberkuloza_niama_da_ostanat_bez/", "text": "Пациентите с ХИВ, туберкулоза, психични и поведенчески разстройства, дължащи се на употреба на опиоиди, няма да останат без лекарства. Това съобщиха от Министерството на здравеопазването (МЗ) във връзка с образувани по жалби на фармацевтични компании производства срещу решение на здравното министерство за доставка на тези лекарства. Жалбите касаят само 4 от общо 32 обособени позиции. По позициите, за които има избрани изпълнители, здравното министерство приключва процедурите по сключването на договори с класираните на първо място участници. По сключените договори заявките са връчени на търговците на едро и лекарствата се доставят в съответните лечебни заведения, уверяват от министерството. За недоговорените позиции министерството обявява открита ускорена процедура, за да не остане нито един пациент без лекарства, както и да не бъде допуснато прекъсване на провежданите терапии. \"За целта е създадена организация за вътрешни преразпределения на налични в лечебните заведения количества лекарствени продукти, преразпределения на количества от наличен резерв към МЗ, както и взаимодействие с търговци на едро и притежатели на разрешението за употреба\", се казва в съобщението.", "date": "2018.05.02", "title": "Пациенти с ХИВ и туберкулоза няма да останат без лекарства, увериха от здравното министерство"}
{"url": "https://www.dnevnik.bg/video/novinite_na_bnt/2018/05/02/3172536_video_drugite_novini/", "text": "Започва сезонът на ремонтите \"Фейсбук\" пуска програма за запознанства Щуро VR яке пренася направо в действието Армейският оркестър на САЩ в Европа гостува за празниците Отложената премиера на \"Готи\" се премества в Кан", "date": "2018.05.02", "title": "Видео: Другите новини"}
{"url": "https://www.dnevnik.bg/tehnologii/2018/05/02/3172468_ford_suzdade_prozorec_za_avtomobil_prez_koito_vijdat_i/", "text": "Автомобилите имат прозорци, за да могат шофьорите да наблюдават пътната обстановка около себе си. Но те могат да се използват и с друга цел – пътниците да се наслаждават на откриващите се гледки. Незрящите хора обаче няма как да видят през какви места минават, докато пътуват. За да реши този проблем, автомобилният гигант \"Форд\" разработи нов прозорец за автомобил, който позволява на хората с нарушено зрение да си представят през какви места преминават. Прототипът на \"умния\" прозорец е кръстен \"Усети гледката\" (Feel the View). Чрез натискането на копче на дисплея на стъклото устройството прави снимка на фона. След това информацията се прехвърля върху прозореца, който пресъздава гледката чрез букви от брайловата азбука, по които незрящите се ориентират какви обекти има на пейзажа. Базираният във Великобритания Кралски национален институт на слепите хора подкрепи създаването на технологията. Според организацията подобен прозорец може само да направи живота на незрящите още по-щастлив и комфортен, като ще им покаже природата, от която са заобиколени. В допълнение към разработената технология от \"Форд\" са направили и гласов асистент към колите, които ще разполагат с въпросните прозорци. Чрез използването на изкуствен интелект компютър ще прави описание на гледките от прозореца. Подобна технология разработи и българският професор Димитър Карастоянов  от Българската академия на науките. Той патентова т.нар. брайлов екран, чрез който се представят обекти от културно-историческото наследство, като картини и паметници. Брайловият екран също така може да бъде внедрен в мобилните телефони и мониторите на компютрите.", "date": "2018.05.02", "title": "\"Форд\" създаде прозорец за автомобил, през който \"виждат\" и незрящите (видео)"}
{"url": "https://www.dnevnik.bg/bulgaria/2018/05/02/3172535_generalniiat_direktor_na_bnt_objalva_prisuda_koiato/", "text": "Генералният директор на БНТ Константин Каменаров е обжалвал присъда, която може да му струва поста. Става дума за наложено в края на миналата година заради шофиране след употреба на алкохол условно наказание от една година и три месеца и глоба от 600 лв., както и отнемане на шофьорската книжка за година и половина от Софийския районен съд (СРС). Това се разбира от програмата на Софийския градски съд (СГС), в която се вижда, че за 11 май е насрочено заседание по случая. Първата съдебна инстанция е признала Каменаров за виновен по чл. 343б, ал. 1 от Наказателния кодекс, т.е. че е шофирал с 1.6 промила алкохол в кръвта, установено с кръвна проба. Главният директор на БНТ е обжалвал съдебния акт пред СГС. Според Закона за радиото и телевизията членове на управата на БНТ и БНР, какъвто е генералният директор, не могат да бъдат осъждани на \"лишаване от свобода\" за умишлени престъпления от общ характер. Taĸa, aĸo присъдата на Каменаров влезе окончателно в сила - при потвърждаване от СГС (а ако е с различен изход, може да стигне и до ВКС) той ще попадне в хипотезата на несъвместимост и ще трябва да напусне поста. В случая не е от значение дали наложеното от съда наказание \"лишаване от свобода\" ще бъде условно или ефективно. В мотивите на Софийския районен съд се казва, че Каменаров разказал как във въпросната вечер - 23 юни 2016 г., ce прибрал в дома си около 23 часа, като за да се отпусне, изпил едно уиски, но не уточнява количеството му. Посочва, че с цел стимулиране на метаболизма и загуба на телесно тегло приемал разтвор от билка \"златен корен\", която разтварял в чист етилов алкохол - медицински спирт, и съответната вечер изпил двойна доза от разтвора - \"поне 100 г\". Затова и такава била алкохолната проба. Каменаров допълва, че след 02.00 часа звъннала съпругата му, която била на парти, и му заявила, че не се чувства добре, като го помолила да я прибере от тържеството. Каменаров бил спрян за проверка, след като взел съпругата си. Той пледира, че е невинен и иска да бъде оправдан. Това не е първото нарушение на правилата за движение по пътищата, се разбира още от първоинстанционното решение, където обаче не са посочени какви са били предишните нарушения. \"Причината, поради която е предприел управление на МПС, не изключва ангажирането на отговорността му – ако свидетелката К. е била в толкова влошено здравословно състояние, е могло - и е следвало, да бъде повикан екип на спешна помощ, ако ли не, то е било възможно ползване на таксиметрови услуги, респ. тези на компания от типа на \"Дринк енд Д.\", чиито служители да управляват автомобила на подсъдимия вместо него, както впрочем е постъпил сред извършване на деянието\", се казва в мотивите на съдия Марина Манолова от СРС. Пред \"Дневник\" Каменаров отказа всякакъв коментар.", "date": "2018.05.02", "title": "Генералният директор на БНТ обжалва присъда, която може да му струва поста"}
{"url": "https://www.dnevnik.bg/sport/2018/05/02/3172563_badmintonisti_biaha_nakazanie_za_15_i_20_godini_za/", "text": "Двама бадминтонисти от Малайзия получиха тежки наказания за участие в манипулиране на мачове. Световната федерация по бадминтон (BWF) спря правата на Зулфадли Зулкифли и Тан Чун за съответно 20 и 15 години. Двамата бяха признати за виновни по обвинения за залагания и манипулиране на резултати от мачове с тяхно участие. Наказанията им влизат в сила от 12 януари 2018 г., когато бяха повдигнати обвиненията. До изтичането на наказанията Зулкифли и Чун няма право както да се състезават, така и да изпълняват всякаква друга дейност в бадминтона, в това число административни, треньорски, съдийски и развиващи функции. Независимият панел към BWF обяви, че Зулкифли е извършил 31 нарушения на Кодекса за поведение - 27 през 2012 г. и четири през 2016 г. Световният шампион при юношите от 2011 г. ще трябва да плати глоба от 25 хиляди долара. Чун е нарушил правилата в 26 случая през 2012 г. Той е глобен с 15 хиляди долара. Двамата с Зулкифли имат право да обжалват наказанията си. \"Бях шокиран, когато разбрах новината тази сутрин. Мисля, че наказанието е ненужно тежко. Те трябва да бъдат държани под отговорност за действията си, но заслужават втори шанс\", заяви бившият малайзийски бадминтонист Вонг Чонг Хан.", "date": "2018.05.02", "title": "Бадминтонисти бяха наказани за 15 и 20 години за уреждане на мачове"}
{"url": "https://www.dnevnik.bg/bulgaria/2018/05/02/3172564_kabinet_moje_da_ottegli_iskaneto_si_za_evroproverka_na/", "text": "Правителството може да оттегли искането си зa фyнĸциoнaлeн aнaлиз нa aдминиcтpaтивнoтo пpaвocъдиe, ĸoйтo дa ce извъpши oт Cлyжбaтa зa cтpyĸтypни peфopми нa Eвропейската комисия (ЕK). Това се разбра от отговори на правосъдния министър Цецка Цачева по време на изслушване в правната комисия в парламента, предаде сайтът defakto.bg. По думите на Цачева правителството ще се съобрази с мнението на Висшия съдебен съвет (ВСС), които тепърва ще обсъждат темата. Кабинета реши на 18 октомври миналата година да поиска подобен мониторинг, който трябваше да започне  през май . Преди това Службата за подкрепа на структурните реформи към Европейската комисия изпрати в София прокурори от различни европейски държави, които направиха анализ на българската прокуратура. Докладът, който те изготвиха, бе силно критичен. Още тогава се появиха информации и намеци, че подобен мониторинг ще бъде поискан и за съдилищата. С решението от октомври правителството е поискало от служба на ЕК помощ в 12 области, като три от са насочени към съдебната система. Очакваше се, че анализ ще има и за Върховния касационен съд (ВКС). Но според отговора на правосъдното министерство към момента не е предоставяна официална информация за мониторинг с приемащ орган ВКС. Той предвижда \"установяване на причини от законодателен и организационен характер за забавяния на наказателни дела в съдебна фаза и предприемане на мерки за ускоряването им, както и подобряване на законодателната уредба на наказателното производство и на дела с високата обществена значимост в борбата с корупцията и организираната престъпност\". Срещу идеята за мониторинг на административното правораздаване се обявиха вече няколко административни съдилища, както и председателят на Върховния административен съд. Председателят на правната комисия Данаил Кирилов пък днес е предложил да има и парламентарно изслушване по въпроса и дори е поставил ултиматум - aĸo нямa дa ce пpaви фyнĸциoнaлeн aнaлиз и нa нaĸaзaтeлнoтo пpaвocъдиe, дa нямa и aнaлиз нa aдминиcтpaтивнoтo.", "date": "2018.05.02", "title": "Кабинетът може да оттегли искането си за европроверка на административното правосъдие"}
{"url": "https://www.dnevnik.bg/photos/2018/05/02/3172558_snimka_na_denia_bronzova_kushta_vurhu_mavzoleia/", "text": "Ден преди посещението на австрийския президент Александър ван дер Белен в България, работници започнаха скоростно работа по изграждането на т.нар. Бронзова къща на мястото на бившия мавзолей в София.", "date": "2018.05.02", "title": "Снимка на деня: Бронзова къща върху мавзолея"}
{"url": "https://www.dnevnik.bg/sviat/2018/05/02/3172565_samo_4_ot_128_germanski_iztrebitelia_sa_godni_za_boini/", "text": "Само единици от общо 128 германски изтребителя \"Юрофайтър\" (Eurofighter) са годни за бойни действия. Причината е технически проблем в охлаждането, заради който не работи достатъчно сигурно системата за самозащита. Това  съобщи списание \"Шпигел\" , а от Министерството на отбраната потвърдиха за проблема, без да дават конкретни данни, защото те са секретни. Говорител на ведомството заяви, че се търси решение, посочва агенция ДПА. В статията на списанието се описва, че авиационните специалисти са притеснени от изтичането на охладителна течност върху блокове с датчици на крилата, които разпознават вражески самолети или предупреждават за атака срещу самолета. Според източници на \"Шпигел\" едва на около 10 самолета е позволено да летят. Но понеже военновъздушните сили имали ограничен запас от въоръжение в момента на реални мисии можело да бъдат изпратени едва 4 от тях. Доклад от февруари на германския парламент бе посочил, че реално страната може да разполага с не повече от 39 от тези самолети. Списанието коментира, че недостатъци във военната готовност може да попречат на Германия да изпълни ангажиментите си към НАТО. Берлин е обещал в кризисна ситуация да предостави общо 82 изтребителя. От Луфтвафе обяснили, че в момента няма непосредствена заплаха, поради което разполагат с между 90 и180 дни да решат проблема. Но \"Шпигел\" допълва, че конкретната част за поправка, изглежда, не е налице, тъй като компанията, която я произвежда, е продадена. От военновъздушните сили не били уведомени за това и сега се налагало да импровизират.", "date": "2018.05.02", "title": "Само 4 от 128 германски изтребителя са годни за бойни мисии"}
{"url": "https://www.dnevnik.bg/sport/2018/05/02/3172569_prezidentut_na_fifa_predlaga_suzdavaneto_na_mini/", "text": "Президентът на световната футболна федерация (ФИФА) Джани Инфантино инициира създаване на мини световно първенство с осем отбора, допълнение към сегашния формат. Информацията е на \"Ройтерс\", позовавайки се на писмо, видяно от агенцията. Турнирът носи името Финална осмица и трябва да замени Купата на конфедерациите, който се провежда на всеки четири години, като генерална репетиция преди световното първенство. Идеята на ФИФА е да се следва моделът на Лигата на нациите, която ще стартира в Европа от тази есен. Освен европейската конфедерация КОНКАКАФ (Северна и Централна Америка и Карибския басейн) също обяви, че ще въведе Лига на нациите. Планира се малкото световно първенство да се проведе за пръв път през октомври или ноември 2021 г. На всеки две години ще има издание на надпреварата. Ако това стане факт, в продължение на три поредни години ще има голям форум – през 2020 г. европейско първенство, година по-късно мини световното първенство и през 2022 г. първенството в Катар. Според предварителните очаквания общият бюджет за 12 години на всички новосформирани турнири ще бъде 25 милиарда долара. Той се осигурява от неназован консорциум, който има интерес да инвестира.", "date": "2018.05.02", "title": "Президентът на ФИФА предлага създаването на мини световно първенство с осем отбора"}
{"url": "https://www.dnevnik.bg/evropa/2018/05/02/3172216_nova_zora_ili_lebedova_pesen_komunistite_v_chehiia_se/", "text": "Когато САЩ, Великобритания и Франция бомбардираха Сирия през април, чешкият премиер Андрей Бабиш първо изрази подкрепа за западните си партньори. Ден по-късно смени мнението си, пише \"Ройтерс\". Военната атака се превърна от \"неизбежна\" в непроменяща нищо, след като Бабиш получи критики от страна на крайнолявата Комунистическа партия, показвайки тънкото въже, по което милиардерът ходи,  докато се опитва да сформира правителство . Бабиш се стреми към прозападна администрация, но политическата фрагментираност на изборите през октомври означава, че се нуждае от проруската Комунистическа партия, която или да го подкрепи, или да бъде въздържала се. Комунистите и президентът Милош Земан ще тласнат Бабиш, чиято партия АНО е провропейска и пронатовска, към по-мек тон спрямо Москва. Не се очаква обаче той да се отдалечи твърде много въпреки падането на първия му кабинет на малцинството след  вот на доверие през януари . Отблъснат от повечето партии заради обвинението в  измама с 2 милиона евро фондове от ЕС , което той нарича заговор, Бабиш сега води преговори за коалиция с лявоцентристката Социалдемократическа партия, но дори и с нея пак ще се нуждае от гласовете на комунистите. Ограничената роля на комунистите, които нямат места в кабинета, не би донесла този вид промени в ключовите политики, които  предизвикаха конфликт между ЕС и Унгария и Полша , но все пак би разгневила много чехи, страдали по време на тяхното управление. Сегашните редови членове на Комунистическата партия, на средна възраст над 70 години, изпитват носталгия към живота зад желязната завеса, а партията обещава борба срещу глобалния капитализъм и напускане на НАТО. \"Заплахите за сигурността не идват от изтока, сигурността е под заплаха от тези, които извършват агресивни атаки срещу суверенни държави в нарушение на международните закони, както САЩ, Великобритания и Франция направиха в Сирия\", каза лидерът Войтех Филип на партиен конгрес на 21 април. Външната политика Комунистите настояват за край на санкциите на ЕС срещу Русия и следване на линията на Москва в Украйна – техни представители са посещавали контролираните от сепаратистите Донбас и Крим. Те са против чешкото участие във военни мисии, които нямат подкрепата на ООН, тоест всички, оспорвани от Русия като постоянен член на Съвета за сигурност на ООН. Чехия има мисии в Афганистан, Ирак и на други места, като кабинетът на Бабиш възнамерява да увеличи броя им тази година. \"Имаме засилена чувствителност към всеки натиск за ескалиране на напрежението към бившия съветски регион, ще трябва да реагираме много силно на всичко подобно\", каза пред \"Ройтерс\" депутат от партията, която по думите му иска да има думата и по въпроси като социалните помощи. Комунистите отправиха критики към правителството на Бабиш за това, че през март предаде на САЩ предполагаем руски хакер, както и че изгони руски дипломати след атаката срещу бившия руски агент Сергей Скрипал във Великобритания. Намаляваща подкрепа Не е ясно какви отстъпки ще получат комунистите от двата коалиционни партньора, но тяхното влияние ще бъде ограничено от отслабващата им популярност. През октомври те постигнаха най-лошия си изборен резултат след падането на комунизма (7.8%), губейки половината от гласовете си в полза на крайнодесните и Бабиш. \"Те станаха много прагматични през последните две десетилетия\", коментира Любомир Копечек, преподавател по политически науки в Масариковия университет. \"Искането за напускане на НАТО вече се появява в разговорите... Голяма част от партийния елит иска да получи някакво признание в края на политическата си кариера\", допълва той. Високопоставен източник от една от преговарящите партии коментира, че комунистите биха се задоволили с позиции в администрацията и в държавни фирми. Включването на комунистите не е внезапен обрат. Досега те са участвали в регионалните власти, а бивши партийни членове, сред които и Бабиш, са заемали високи постове. Дясноцентристите обаче продължават да не приемат партията. \"Андрей Бабиш сбъдва мечтата си на много висока цена\", коментира наскоро Петър Фиала, лидер на Гражданска демократична партия. Социологическо проучване от март показа, че 45% от чехите биха приели подкрепено от комунистите правителство, докато 41% го отхвърлят.", "date": "2018.05.02", "title": "Нова зора или лебедова песен: Комунистите в Чехия се надяват на политическо влияние"}
{"url": "https://www.dnevnik.bg/politika/2018/05/02/3172581_interesut_na_bulgariia_bil_dobre_zashtiten_s_bjudjeta/", "text": "В бюджета на ЕС за периода след 2020 година българският интерес е в достатъчна степен защитен. Не се очаква значима промяна в размера на сумите, които ще получи България. Това съобщиха пред журналисти вицепремиерът Томислав Дончев и министърът на финансите Владислав Горанов. Възможно е дори България да получи повече пари, допълни Горанов, цитиран от БТА. Днес ЕК анонсира първи вариант за многогодишната финансова рамка за периода след 2020 година. Комисията предлага дългосрочен бюджет на стойност 1.134 трилиона евро, съобщи Горанов. Двамата посочиха, че са умерени оптимисти относно предложението за бюджет, по което обаче дискусията започва. Практиката показва обаче, че дори и при тежки преговори финалният вариант на бюджета не се различава от началния, каза Дончев. България ще положи всички усилия да придвижи максимално напред дебата по МФР и ще започнат още на 14 май със Съвета \"Общи въпроси\". Вноската на България в бюджета на ЕК ще расте, но не заради промяна на механизма за формиране на бюджета, а заради увеличаване на БВП и на Брутния национален доход, каза Горанов. Двата основни стълба на бюджета на ЕС - Кохезионната и на Общата селскостопанска политика, ще бъдат съхранени, доколкото е възможно, но в бюджета ще има и нови политики, каза Горанов.  Проектът за бюджета на ЕК за периода след 2020 година е балансиран и е добра основа за преговори, каза Дончев като уточни, че това клише може да се използва и за този бюджет. ", "date": "2018.05.02", "title": "Интересът на България бил добре защитен с бюджета на ЕС след 2020 г."}
{"url": "https://www.dnevnik.bg/politika/2018/05/02/3172590_ognian_gerdjikov_ostavki_ne_se_podavat_vuv_feisbuk/", "text": "Оставки не се подават във \"Фейсбук\". Това обяви председателят на Столичния общински съвет Елен Герджиков по адрес на изпълняващия длъжността кмет на район \"Младост\" Владимир Клисуров, който обяви, че напуска поста в  профила си във \"Фейсбук\" . След две години в управлението изведнъж да се почувства некомпетентен ми звучи странно, коментира още Герджиков в ефира на БиТиВи. Уточни, че до момента нито в Столичния общински съвет, нито при кмета Йорданка Фандъкова има официално уведомление за оставка. \"Моята последна информация от днес е, че днес са придвижвани преписки, работи в общината...Позицията, за мен поне, е политическа, не бих искал да я коментирам\", допълни Герджиков. Герджиков обясни, че Клисуров е посочен за заместник от задържания кмет на района Десислава Иванчева в нейното заявление за отпуска, подадено в СОС от адвоката ѝ. Ако той има съмнения за собствената си компетентност в някои области, по закон може да делегира права на някой от другите зам.-кметове, обясни той. Уточни, че макар и в ареста, Иванчева не е с отнети права. В случай, че Клисуров наистина реши да се откаже от поста, той би могъл или да делегира правата си на своя заместник или да влезе в комуникация с действащия кмет и заедно да вземат решение какво да направят. Ако се стигне до абдикация, СОС може да посочи временно изпълняващ длъжността кмет. Той трябва да е някой от зам.-кметовете. Герджиков определи като странно мълчанието на Иванчева и липсата на нейна позиция по случая.", "date": "2018.05.02", "title": "Елен Герджиков: Оставки не се подават във \"Фейсбук\""}
{"url": "https://www.dnevnik.bg/bulgaria/2018/05/02/3172592_cacheva_e_otstranila_zam-nachalnika_na_zatvora_v_sofiia/", "text": "Във връзка със започналите дисциплинарни производства със заповед на министъра на правосъдието Цецка Цачева от поста му е отстранен временно заместник-началникът на Софийския затвор. Информацията, която е събрана в хода на тази проверка доказва, че има много тежки нарушения. Това каза министърът на правосъдието Цецка Цачева в отговор на въпрос на депутата от БСП Крум Зарков във връзка с бягството на двама затворници от Софийския затвор. В деня на бягството бе разпоредена проверка, която се случи на 12 април, на фактите и обстоятелствата довели до това дръзко нарушение, припомни Цачева. Тя посочи, че по случая са установени 12 служители, които са допуснали служебни нарушения или са на ръководни длъжности в охраната на затвора.  Двамата, избягали от  затвора  в началото на април, все още не са открити.", "date": "2018.05.02", "title": "Цачева е отстранила зам.-началника на затвора в София"}
{"url": "https://www.dnevnik.bg/evropa/2018/05/03/3172289_vizioner_ili_zlostornik_200-godishninata_na_karl_marks/", "text": "Двеста години по-късно Карл Маркс си остава поляризираща личност в Германия. Карл Маркс никога не е бил обект на култ в родния си град Трир. 200-годишнината от рождението на германския философ,  която ще бъде отбелязана на 5 май , обаче възобнови дебатите за идеите му и престъпленията, извършени в негово име. Тъй като близо 30 години след падането на Берлинската стена, когато стотици белези от студената война все още не са изчезнали, Карл Маркс продължава да всява разделение както в Западна Германия, така и в някога комунистическата източна част на страната. За някои авторът на \"Капиталът\" е бил ерудит визионер, който е успял да диагностицира пръв злините, които носи със себе си пазарната икономика. За други той е духовният баща на кървавите диктатури от съветски тип. За да бъдат проследени сложният живот, творчество и наследство на съавтора на \"Манифестът на Комунистическата партия\", град Трир е предвидил около 600 събития. В събота, 5 май, точния ден на 200-годишнината, се очаква кулминацията на възпоменателните прояви. Тогава  ще бъде открита 5.5-метрова статуя  на мислителя с емблематичната брада. Такъв израз на почит обаче предизвиква недоволство сред жертвите на репресиите в бившата Германска демократична република (ГДР), както и фактът, че паметникът бе предоставен от все още официално комунистически Китай. Така че са предвидени и контрадемонстрации. Теоретик на диктатури \"Карл Маркс положи основите, на които бяха построени комунистическите диктатури до наши дни\", критикува Дитер Домбровски, председател на Съюза на групите на жертвите на комунистическата тирания. \"Според нашия сегашен наказателен кодекс, ако някой подстрекава към убийство и ако такова бъде извършено, тогава подбудителят също бива осъждан\", отбелязва бившият затворник на комунистическата диктатура в Източна Германия. При комунистически режими са били убити повече хора, отколкото по време на нацисткия режим на Адолф Хитлер, подчертава освен това Домбровски, ужасен от това, че \"издигат статуя в Германия\" на човека, вдъхновил Октомврийската революция от 1917 година. За представителите на местната власт в Трир Маркс, починал през 1883 г. в Лондон, не може да е виновен за отклоненията на ленинистите, сталинистите или маоистите, които твърдяха, че прилагат на практика неговите идеи през ХХ век. \"Неговите идеи и философия бяха дискредитирани от факта, че източногерманският режим възприемаше Маркс като Бог, а идеите му - като Евангелие\", отбелязва Райнер Аутс, директор на асоциацията, отговаряща за изложбите, посветени на Маркс по случай тази 200-годишнина. В ГДР марксизмът, в ленинисткия си вариант, бе догма, неоспорима под заплахата от наказание. Като илюстрация за този култ град Кемниц се е казвал по комунистическо време Карлмарксщат. За Аутс тази 200-годишнина впрочем трябва да даде възможност да бъде обяснен авторът на прочутия лозунг \"Пролетарии от всички страни, съединявайте се!\", без той да бъде \"прославян или хулен\", тъй като според него мисълта на Маркс намира отклик в съвременния свят. Отклоненията на капитализма, неговите явни грешки от последните години възобновиха интереса към теориите на Маркс за потисничеството на масите от буржоазията, формулирани по времето на Първата индустриална революция. Завръщането на Маркс \"В Маркс има нещо, което е преминало проверката на времето. Финансовата и икономическа криза от 2008 г. определено изигра роля за това известни съвременни икономисти да приветстват ролята му на теоретик\", обяснява Райнер Аутс. Успехът на \"Капиталът на 21-ви век\", международен бестселър на френския икономист Тома Пикети, е една такава илюстрация. Това трайно влияние въпреки знаковия провал на СССР и неговите сателити заслужава да бъде обяснено на широката общественост според кмета на Трир Волфрам Лайбе. Близо \"30 години след обединението (на Германия) имаме възможност да се върнем към Маркс, с критичен поглед, но без предразсъдъци\", надява се той, като междувременно отхвърля думите на онези, които го обвиняват, че иска да привлече с тези чествания китайски туристи и техните пари. \"Карл Маркс формулира важни идеи и те заслужават да помислим отново над тях. Ако, след като посети изложбите, някой поиска да купи книга, за да задълбочи своите познания по някои аспекти от (тези теории), то тогава според мен наистина ще сме успели\", подчертава кметът на родния град на Маркс. /БТА", "date": "2018.05.02", "title": "Визионер или злосторник: 200-годишнината от рождението на Карл Маркс буди дебати"}
