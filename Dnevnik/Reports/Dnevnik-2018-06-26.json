{"url": "https://www.dnevnik.bg/photos/2018/06/26/3207207_snimka_na_denia_prezidentska_dvoika_v_muzeia/", "text": "Държавният глава Румен Радев и съпругата му Десислава присъстваха на откриването на експозицията на Института за етнология и фолклористика \"Времена и хора: живите традиции на България\", която се провежда под негов патронаж и е разположена в реставрираните зали в източното крило на бившия Княжески дворец в София.", "date": "2018.06.26", "title": "Снимка на деня: Президентска двойка в музея"}
{"url": "https://www.dnevnik.bg/politika/2018/06/26/3207216_evropeiskite_konservatori_obsujdat_v_sofiia/", "text": "Затварянето на границите на Европейския съюз е една от темите, който са обсъждани на годишната среща на Европейските консерватори и реформисти, която се провежда в София. Това се разбра на пресконференция на съпредседателите на групата на Европейските консерватори и реформатори (ЕКР) в Европейския парламент Саид Камал и Решард Легутко, на която бяха евродепутатите от групата Ангел Джамбазки и Николай Бареков, и вицепремиерът и лидер на ВМРО Красимир Каракачанов. Легутко каза, че консерваторите виждат провал в ЕС и ще последват действия тъй като се следват действията на най-силните държави в ЕС, а Германия е в криза заради мигрантите. Камал добви, че групата му е предупредила преди години, че политиките, които окуражават хората да идват в Европа, да се качват в лодки, да рискуват живота си, ще доведе до криза. Британецът с индийски произход смята, че политиката на ЕС трябва да бъде по-твърда към миграцията, но да се помага на хората имащи право на убежище. Той е убеден, че е право на всяка държава да решава каква да бъде политиката и към мигрантите. Ние ще окажем пълна съпротива, каза Николай Бареков. Той смята, че според президентът Макрон и канцлерът Меркел България трябвало да бъде в периферията на Съюза. \"Мигрантските лагери трябва да са извън ЕС, да ги плащат богатите Германия и Франция, ако обичат. Най-добре в Турция, защо не и в Сирия\", каза Бареков. Нашата позиция е, че досегашната политика на ЕС е изключително погрешна, каза вицепремиерът Каракачанов. Според него страните, които са външна граница на ЕС, като България и Гърция трябва да получат повече средства за охрана на границите. Неговата позиция е, че хуманитарните случаи, като жени с деца, трябва да вземат статут легално, но да не се допуска нелегална емиграция.", "date": "2018.06.26", "title": "Европейските консерватори обсъждат в София затварянето на границите за мигранти"}
{"url": "https://www.dnevnik.bg/sport/2018/06/26/3207190_ludogorec_pobedi_rusnaci_sled_hettrik_na_shverchok/", "text": "Лудогорец\" постигна победа в приятелската си среща с руския \"Ахмат\". Шампионите спечелиха с 3:1 срещу клуба от Грозни след три гола на Якуб Шверчок. Полският нападател вкара головете си в 35-ата, 59-ата и 81-ата минути, а за съперника се разписа Магомат Матришев. Мениджърът на \"Лудогорец използва схема 4-2-3-1, като включи в стартовия състав петима българи. В отбора започнаха Доминик Янков, Ивайло Климентов, Георги Терзиев, Цветомир Панов и Димо Бакалов. В 27-ата минута Панов проби отдясно, последва центриране и колеблива намеса на Гудиев. Топката попадна в Янков, който не можа да уличи от чиста позиция. Осем по-късно шампионите поведоха. Тогава Джоди Лукоки беше изведен по дясното крило, напредна и подаде пред вратата, където Шверчок засече. Минута преди почивка Бацуев стреля от далеч, но улучи гредата. Руснаците имаха добра възможност и в 55-ата минута, когато влезлият като резерва Мбенг засече с глава след центриране в наказателното поле, но топката мина покрай вратата. В 59-ата минута Жоао Пауло подаде към Шверчок, който овладя пред наказателното поле, излъга защитник и с хубав удар удвои. \"Ахмат\" намали в 68-ата, когато Магомат Митришев засече подаване пред вратата. Саша подаде към Швиерчок в 81-ата минута и полският нападател с фалцов удар от далеч вкара третия си гол. В последните секунди Шверчок изведе Светослав Ковачев, който улучи греда. \"Лудогорец\" се готви  за мача си с \"Крусейдърс\" в квалификациите на Шампионската лига на 11 юли .", "date": "2018.06.26", "title": "\"Лудогорец\" победи руснаци след хеттрик на Шверчок"}
{"url": "https://www.dnevnik.bg/photos/2018/06/26/3206997_fotogaleriia_svetovnite_snimki_na_denia_-_26_juni_2018/", "text": "Работниците почистват улица, която активисти от \"Грийнпийс\" оцветиха в жълто, за да призоват за бързо спиране на централите на въглища в Берлин, Германия.", "date": "2018.06.26", "title": "Фотогалерия: Световните снимки на деня - 26 юни 2018 г."}
{"url": "https://www.dnevnik.bg/bulgaria/2018/06/26/3207220_policiiata_zadurja_niakolko_dushi_svurzani_s_ubitiia/", "text": "Полицията задържа сина на застреляния затворник Владимир Пелов както и още трима мъже в Ботевград. В момента се извършват обиски в домовете им, съобщи БНР. Акцията на МВР е започнала в следобедните часове на днешния ден. По информация на радиото четиримата мъже са арестувани заради случаи от преди години. В операцията, освен екипите на областната дирекция на МВР в София, са участвали и служители на Главна дирекция \"Национална полиция\". Според източници на радиото арестите са заради подозрения в убийство и палеж на офиси на куриерска компания в Ботевград. Задържаните ще бъдат разпитвани и за  бягството на застреляния Владимир Пелов  и водещия се в неизвестност Радослав Колев.", "date": "2018.06.26", "title": "Полицията задържа няколко души, свързани с убития Владимир Пелов"}
{"url": "https://www.dnevnik.bg/sport/2018/06/26/3207218_konstantinov_triabva_da_sme_realisti_ima_razlika_mejdu/", "text": "Селекционерът на националния отбор по волейбол Пламен Константинов заяви, че в кариерата си на треньор до момента никога не се е изправял в подобно трудно положение, в което да не може да използва толкова много важни състезатели. Думите му дойдоха при завръщането в България след края на участието в Лигата на нациите. Сред  куп проблеми с контузени ключови волейболисти националният отбор се нареди на 11-ото място . Българите спечелиха шест от 15-те си мача. Константинов заключи, че има осезаема разлика между основните състезатели и тези, които е трябвало да използва в мачовете. \"Едни планове можеш да си правиш в началото, но те се оказват почти неизпълними накрая. С това, което разполагаме, това е реалното към момента. Имаме нови хора, на които може би им трябва повече време да се впишат\", каза той. \"Ники Николов е направил една тренировка с нас, Теодор (Тодоров) - нито една. Соколов - същата работа. Георги Братоев изкълчи глезен, пък се оказа стрес фактура и се чудим какво да го правим. Скримов без да скача се контузи. Много става. И в крайна сметка ще се мъчим да измислим варианта как да вземем максимума на това световно\", заяви Константинов с поглед към световното през септември, на което България е домакин съвместно с Италия. По думите му големите проблеми са свързани с диагонала и разпределителя. Единият вариант за титулярния разпределител Георги Братоев е 40 дни да е обездвижен с шина. \"Като си треньор на националния отбор и ги няма желаните резултати, винаги се намират и критици. Въпросът е да сме малко и реалисти, а не само да чакаме нещо да не се получи. Аз специално с толкова проблеми не съм се сблъсквал. А това влияе. Сега, ако някой има формулата, защото те много приказват - нека дойдат на световното и да видим какво ще извадят\", добави Константинов.", "date": "2018.06.26", "title": "Константинов: Трябва да сме реалисти, има разлика между основните играчи и останалите"}
{"url": "https://www.dnevnik.bg/sport/2018/06/26/3207229_grigor_dimitrov_za_mechtite_i_nadejdata_decata_mu_da/", "text": "Без мечти човек е загубен. Това казва Григор Димитров в интервю за \"Скай спорт\", цитиран от tennisworldusa.org. Българският тенисист говори за големите си мечти в личен и професионален план. \"Винаги има мечти. Аз мечтая в съблекалнята преди мачовете, както и през деня. Ако си силен психически, мисля, че мечтата ти е на път. Бих се радвал да имам прекрасно семейство един ден, да спечеля титли от Големия шлем. Бих се радвал децата ми да ме видят как играя преди да се оттегля\", казва 27-годишният Димитров. По думите му това са \"простички неща\", като за всяко от тях трябва да се измине дълъг път. Сайтът цитира и изказване на Димитров пред списание ОК, в което той казва, че постоянните пътувания не улесняват връзката му с певицата Никол Шерцингер. \"Мисля, че успехите и на двама ни идват, защото си помагаме взаимно. Големите разстояния и графикът ни са трудност, но това е.\" Българинът говори за семейството си и за подкрепата на родителите си. \"Баща ми ме научи да играя тенис, даде ми основата за това, което правя в момента. Днес питам родителите си: \"Ако не бях започнал с тениса, какво щях да правя\", а те ми казват: \"Пред теб нямаше друг вариант\". Те знаеха моята слабост и без да си напиша домашното, не ме пускаха на тренировка\", разказва тенисистът. Димитров насочва вниманието си към \"Уимбълдън\". Преди турнира от Големия шлем  той участва в два демонстративни турнира . В първия си мач от The Boodles 2018 българинът се наложи със 7:6 (4), 6:1 срещу Стефанос Циципас за малко повече от час. \"Готвя са много сериозно за \"Уимбълдън\", както за всеки друг турнир. Тревата е много близо до сърцето ми. Опитвам се да играя възможно най-много, защото сезонът на трева е твърде кратък\", заяви Димитров след двубоя.", "date": "2018.06.26", "title": "Григор Димитров за мечтите и надеждата децата му да го видят как играе"}
{"url": "https://www.dnevnik.bg/sport/2018/06/26/3207227_arjentina_se_promukna_v_osminafinalite_sled/", "text": "Аржентина хвана последния влак за осминафиналите на световното първенство във вечер, изпълнена с драматични моменти и обрати. Лионел Меси и съотборниците му измъкнаха трудна победа с 2:1 срещу Нигерия. В другата среща от група D Хърватия се наложи с 2:1 срещу Исландия след гол на Иван Перишич в последните секунди. С успеха си, дошъл със спасителното попадение на Маркос Рохо, Аржентина излезе победител в надпреварата на борещите се за второто място. Възможности да стигнат до него имаха и Нигерия, и Исландия. В осминафиналите  съперник на Аржентина ще е Франция, а хърватите ще играят с Дания . Селекционерът на южноамериканците Хорхе Сампаоли направи няколко промени в състава спрямо  фиаското срещу Хърватия (0:3) . На вратата той пусна Франко Армани вместо Кабайеро, направил груба грешка при първия гол на хърватите. Серхио Агуеро остана извън състава за сметка на Гонсало Игуаин. Аржентинците започнаха по-дейно, като владееха повече топката и опитваха всяка възможност за атака. В 14-ата минута Меси овладя по впечатляващ начин подаване и след две бързи докосвания стреля и даде преднина на небесносините. Голът му беше стотният на световното в Русия. Статистиката показва, че това е трето поред световно, на което стотния гол вкарва футболист на \"Барселона\" - през 2010 г. го отбеляза Андрес Иниеста, а през 2014 - Неймар. Южноамериканците продължиха в същия стил в търсене на втори гол. Те имаха отлична възможност в 28-ата минута, когато Меси изведе Игуаин зад защитата, но нападателят на \"Ювентус\" не можа да преодолее Узохо. Малко по-късно при бърза атака Анхел ди Мария беше спънат пред наказателното поле. Аржентинците искаха червен картон за Леон Балогун, но съдията Джунейт Чакър прецени, че той не е бил последен в защитата на Нигерия и даде жълт картон. Меси изпълни много добре фаула, но улучи греда. В последните минути преди почивката нигерийците се насочиха в атака, но не можаха да затруднят достатъчно съперника си. Африканците успяха да изравнят в началото на второто полувреме. Тогава Хавиер Масчерано задържа Балогун в наказателното поле и Чакър даде дузпа. Виктор Моузес стреля точно и направи 1:1. След гола нигерийците съсредоточиха вниманието си към играта в защита, а съперникът им започна опити да създава положения. Аржентинците обаче бяха силно затруднени както от добре организираната игра на африканците, така и от припрените си действия. В 77-ата минута Чакър реши да използва системата за видеоповторение след игра с ръка на Рохо в наказателното поле. Съдията прецени, че не трябва да се дава дузпа и играта продължи въпреки недоволството на нигерийците. Малко след това Игуаин стреля неточно от добра позиция при една от малкото хубави атаки на отбора си. Нигерийците отговориха с опасен удар на Игало от фаул, при който топката мина покрай гредата. Рохо се превърна в герой за Аржентина, като вкара победния гол в 86-ата минута. Габриел Меркадо центрира отлично от дясно и защитникът на \"Манчестър юнайтед\" с удар в наказателното поле прати топката в долния ляв ъгъл. В другата среща исландците положиха много усилия, за да победят класиралия се вече отбор на Хърватия и да съхранят надежди за място в осминафиналите. Те бяха по-дейни през първото полувреме, като в края му създадоха няколко опасности. В Алфред Финбогасон стреля, но не улучи вратата. В добавеното време Биркир Бярнасон се оказа в добра позиция и отправи удар, но играч на съперника изби пред вратата. Секунди след това Арон Гунарсон стреля, но вратарят Ловре Калинич съумя да избие в ъглов удар. Второто полувреме започна с гол за Хърватия. В 53-ата минута Милан Бадел влезе в наказателното поле и от въздуха улучи добре топката, за да я прати във вратата. Три минути след това Сверир Ингасон имаше две възможности да изравни. Най-напред той стреля с глава, но Калинич изби в ъглов удар. След центрирането исландецът отново игра с глава, но улучи гредата. В 76-ата минута Исландия получи дузпа след игра с ръка на Деян Ловрен и Гилфи Сигурдсон вкара. Отборът му имаше добра възможност малко след това да направи обрат, но не сполучи. В заключителните секунди Иван Перишич вкара гола, който донесе третата победа на Хърватия и отне надеждите на Исландия.", "date": "2018.06.26", "title": "Аржентина се промъкна към осминафиналите след драматична развръзка в група D"}
{"url": "https://www.dnevnik.bg/bulgaria/2018/06/26/3207025_putnata_agenciia_ima_nov_rukovoditel/", "text": "Досегашният председател на управителния съвет на Агенция \"Пътна инфраструктура\" инж. Дончо Атанасов е пожелал да напусне поста и неговото място се заема от инж. Светослав Глосов, съобщиха от пресцентъра на Министерството на регионалното развитие и благоустройството. Инж. Дончо Атанасов остава член на управителния съвет на агенцията и ще продължи да е ангажиран със строителството на нови участъци от републиканската пътна мрежа, както и с поддръжката, ремонтите и рехабилитацията на вече съществуващите, се уточнява в съобщението.", "date": "2018.06.26", "title": "Пътната агенция има нов ръководител"}
{"url": "https://www.dnevnik.bg/sport/2018/06/26/3207032_uefa_razreshi_prodajbata_na_alkohol_v_shampionskata/", "text": "Европейската футболна централа ( УЕФА ) прие промяна от новия сезон в европейските клубни турнири, след като разреши продажбата на алкохолни напитки на стадионите. До момента това беше забранено, като алкохол не се предлагаше на територията на стадионите. След последното заседание на Изпълнителния комитет на УЕФА в Киев обаче е приета поправка на член 36 от Правилника за турнирите. Тя вече гласи, че \"домакините на мачовете могат да продават и сервират алкохол на своите стадиони, в случай че това се позволява от националния или местния закон\". Така за сезон 2018-2019 в Шампионската лига всички участници ще могат да предлагат бира на своите фенове. В голяма част от местните първенства това е позволено, като в Германия забрана няма. Там обаче се сервира бира с ниско съдържание на алкохол. Феновете в Англия ще могат да се възползват от разрешението, но само частично. Те могат да си купуват бира, но според местните правила нямат право да консумират алкохолни напитки, докато са на местата си на трибуните. Който си купи бира, ще трябва да я изпие преди да заеме мястото си. На  световното първенство , което се провежда в момента в Русия, консумацията на алкохол е позволена.", "date": "2018.06.26", "title": "УЕФА разреши употребата на алкохол в Шампионската лига"}
{"url": "https://www.dnevnik.bg/biznes/2018/06/26/3207043_avtoshkolite_ukrivali_goliama_chast_ot_prihodite/", "text": "Укрити приходи в големи размери са установили служители на Националната агенция за приходите при проверки на няколко автошколи, заради което започва проверка на целия бранш, съобщи пресслужбата на агенцията. Данъчните са засекли броя на обявените курсисти в автошколите с броя явили се на изпит и установили разминаване. По закон всички компании, които провеждат обучение на бъдещи шофьори, са длъжни да водят точна отчетност, включително да подават данни за курсистите в изпълнителна агенция \"Автомобилна администрация\". В приходната агенция са сравнили броя на обучаемите, допуснати до изпит, със средните пазарни цени и са формирали минимален размер на приходите за всяка от автошколите. Тези данни са сравнени с информацията, подадена от касовите апарати и финансовите отчетите на фирмите. Още в първите няколко фирми са открити значителни отклонения и ще бъдат извършени пълни данъчни ревизии за последните 5 години. Предстои възлагането на подобни проверки в целия бранш. В проверките са участвали служители на \"Икономическа полиция\" и \"Автомобилна администрация\".", "date": "2018.06.26", "title": "Автошколите укривали голяма част от приходите, започва пълна проверка"}
{"url": "https://www.dnevnik.bg/sport/2018/06/26/3207034_radev_durjavata_se_otdrupna_ot_sporta_i_toi_beshe/", "text": "Президентът Румен Радев обвини държавата, че е абдикирала от спорта през последните десетилетия и по този начин е предизвикала тенденция на заболявания, затлъстяване и агресия сред населението и особено сред младите хора. Радев говори днес по време на  учредяването на обществен съвет за спорта към президентската институция . Той изрази увереност, че \"опитът, експертизата и желанието\" на членовете на съвета ще допринесат за развитието на българския спорт, за който по думите му трябва да се \"говори с тревога\". \"Негативните тенденции през последните десетилетия в нашето общество не подминаха и спорта. Държавата не само намали драстично финансирането на българския спорт, но тя се отдръпна от редица важни помощни, регулаторни и координиращи функции. Вече се радваме и на един медал от олимпиада. Масовият спорт се отдръпна от училищата, от младите хора и беше изместен от болестите, затлъстяването, агресията\", каза президентът. \"Като всеки сектор в нашето общество спортът също изживява криза. Говорим най-вече за масовия спорт. Точно това е и една от основните цели на този обществен съвет - с вашата експертиза, с вашия опит, с вашата мотивация и визия да направим така, че да се създадат условия за усъвършенстване на системата на българския спорт, да върнем младите към спорта, спортът да се върне обратно в училищата. Само тогава ще имаме здрава нация и само тогава можем да имаме и високо спортно майсторство\", допълни държавният глава. Радев призова да \"уважаваме спорта, защото здравето е капитал\". \"Широкият функционален диапазон на организма е огромно предимство в съвременния свят. В съвременния свят спортът е неотменим фактор на общественото развитие\", каза още той. ", "date": "2018.06.26", "title": "Радев: Държавата се отдръпна от спорта и той беше изместен от затлъстяване и агресия"}
{"url": "https://www.dnevnik.bg/bulgaria/2018/06/26/3207041_bulgarite_s_ofshorki_bili_obshtoizvestni_spored_doklad/", "text": "На финансовото разузнаване на ДАНС е известно кои българи имат бизнес с офшорни компании. Това се разбира от годишния доклад за работата на финансовото разузнаване през 2017 година. От малкото информация в доклада се вижда, че става въпрос за \"ноторно известни български граждани\", собственици или клиенти на дружества, за които са постъпили запитвания от чужди служби. \"Продължават случаите на запитвания за ноторно (общоизвестно, което не подлежи на доказване - бел.ред.) известни лица (български граждани), които обикновено са клиенти или действителни собственици на дружества, клиенти на задължени лица в съответната държава. В голяма част от получените в САД ФР – ДАНС (Специализирана административна дирекция \"Финансово разузнаване\" - ДАНС - бел. ред.) международни запитвания това са преводи от/към България към/от страни с висок праг за преодоляване на банковата тайна или офшорни юрисдикции\", се казва в доклада. Постъпилите запитвания през годината са 68, като по тях от финансовото разузнаване са изисквали информация от граждани, дружества и банки. към сметки, разкрити в България. В някои от случаите става въпрос за парични средства, придобити от \"пирамиди\", телефонни измами и участие в организирани престъпни групи. Чуждите служби се интересували и от данъчни измами от типа \"въртележка\" и други данъчни престъпления, в които участват български дружества. Финансовото разузнаване отчита запазване на тенденцията за пране на пари от организирани престъпни групи.В тези схема често се включват и криптовалути, използване на търговия с високорискови финансови инструменти, както и такива, които позволяват прихващания или изкупувания на вземания. От финансовото разузнаване отчитат като слабост в европейските регламенти въвеждането на т.нар. европейски паспорт, който се използва от все повече финансови институции. Този инструмент дава възможност за извършване на финансова дейност на територията на ЕС, без за това да е необходим лиценз в съответната държава. Достатъчно е такъв лиценз да е издаден от друга държава в ЕС. \"Този вид дейност затруднява набирането на информация за вида услуги, които се предлагат в държавата, в която се оперира с паспорт, вида клиенти, кои от тях са по-високо рискови по отношение на изпирането на пари и финансирането на тероризма и други. Това прави част от тези финансови институции по-уязвими за използването им за цели на изпирането на пари и финансирането на тероризма\", се посочва още в доклада. Финансовото разузнаване е пратило общо В доклада на самата агенция за миналата година пък се казва, че след нейни проверка за съмнителни банкови трансфери от чуждестранен търговец към българско дружество е наложен запор на над 4 млн. евро. Прокуратурата пък е сезирана за осъществявана от клон на чуждестранна фирма неправомерна дейност в България, изразяваща се в измама на около 8 хил. клиенти, основно чужди граждани. Иначе голяма част от доклада на ДАНС е посветен на миграцията и тероризма. През миналата година на 31 души са наложени мерки \"отнемане право на пребиваване\", \"експулсиране\" и \"забрана за влизане в Република България\" заради съпричастност към терористична дейност. А в информационния масив на нежеланите чужденци в България като пътуващи чуждестранни бойци са включени 58 души. Същите мерки са наложени на шестима души заради участие в незаконна миграция. След проведени от агенти на ДАНС интервюта с незаконно влезлите в страната чужденци на страната за миналата година. Не е допуснато легализиране на пребиваването им в България. През периода на 4 души са наложени принудителни административни мерки заради съпричастност към дейност на чужди специални служби и дейност, насочена срещу националната сигурност. В информационния масив на нежеланите чужденци в България са включени петима души на основание, че представляват заплаха за националната сигурност. В доклада на ДАНС има и политически анализ на положението в Европа и България. \"Нарастващият брой чужденци в европейските държави вследствие миграционния натиск и свързаните с това икономически, финансови и социокултурни предизвикателства предпоставят трайна тенденция на увеличаване в общоевропейски план на привържениците на десни идеологии, близки до крайния национализъм. За разлика от предишни години през 2017 г. не се отчитат високи нива на открити форми на агресия срещу мигрантите. Акцентите в дейността на крайнолевите и анархистките групи в Европа продължават да са подкрепа за мигрантите, екологичните проблеми, правата на животните, антиглобализацията и срещу расизма\", се казва в доклада. В него се споменава и че в България крайнодесните, крайнолевите и анархистките групи и организации продължават да са без реална политическа тежест и обществена подкрепа. \"Към момента рискът за националната сигурност, произтичащ от дейността на крайнодесните, крайнолевите структури и анархистите, е с нисък интензитет.\"", "date": "2018.06.26", "title": "Българите с офшорни фирми били общоизвестни според доклад на ДАНС"}
{"url": "https://www.dnevnik.bg/photos/2018/06/26/3207253_fotogaleriia_emociite_na_diego_maradona_pri/", "text": " на световното първенство в Русия след инфарктен мач с Нигерия. Двубоят на стадион \"Крестовский\" в Санкт Петербург ще се помни дълго, но освен интригата на терена, имаше интересни мигове и по трибуните. Там легендата на Аржентина Диего Марадона също преживя двубоя много драматично.", "date": "2018.06.26", "title": "Фотогалерия: Емоциите на Диего Марадона при драматичната победа на Аржентина"}
{"url": "https://www.dnevnik.bg/bulgaria/2018/06/26/3187793_za_shest_godini_blizo_30_hiliadi_makedonci_sa_stanali/", "text": "Над 60 хил. души са получили българско гражданство от началото на 2012 г. до средата на юни тази година. Най-често мотивът е български произход, макар и да има затруднения при доказването му, а най-много български паспорти са получени от македонци. Това показват отчетите на Комисията по българско гражданство в президентството. За шест години 37 133 души са получили българско гражданство при доказване на произход, което става чрез представяне на стари документи като военни книжки и др. Най-много такива кандидати има от Македония, Албания и Косово. За същия период от време заради български произход и по другите допустими от закона аргументи - родител български гражданин и обща натурализация, български гражданство са получили 26 108 македонци. От 2012 до средата на юни 2018 г. има 4458 отказа за даване на българско гражданство, като причините са различни - неотговаряне на условията, невъзможност да се докаже произход и др. Има и случаи на отрицателни становища на Министерството на вътрешните работи (МВР) и Държавна агенция \"Национална сигурност\" (ДАНС) заради криминални прояви. През различните години има и пикове, и спадове в броя заявленията за българското гражданство, но като цяло е устойчива тенденцията на ръст на кандидатите след влизането на страната ни в Европейския съюз (ЕС), сочи статистиката. В Държавната агенция за българите в чужбина (ДАБЧ) смятат, че хората кандидатстват за българско гражданство, за да могат да работят в ЕС, и искат те да бъдат привлечени като работна ръка у нас. Трудно ли се доказва произход  Само за една година ( .) Държавната агенция за българите в чужбина е издала около 30 хил. удостоверения за български произход - документ, с който се кандидатства за гражданство в Съвета по гражданството към Министерството на правосъдието, което праща становища на вицепрезидента. В момента има още 15 хил. заявления за издаване на удостоверение за български произход, като сред кандидатите са граждани на Македония, Украйна, Албания, Молдова, Сърбия, Румъния, Гърция и др., каза за \"Дневник\" председателят на агенцията Петър Харалампиев. \"Най-големият проблем е за Македония, Албания, Косово - там, където почти не са останали реални документи, които да доказват българския произход на хората\", обяви още Харалампиев. Той каза, че в тези случаи регистрирани в съседните държави организации се запознават с наличните документи, търсят статистики и мнение на историци, правят интервюта с кандидатите и след това им издават удостоверения за произход. Тези удостоверения и документите се пращали в Държавната агенция за българите в чужбина, където проверявали всичко отначало и тогава издавали тяхното удостоверение. Има ли манипулации  Въпреки проверките обаче за същата година ( ) Съветът по гражданство е предложил на вицепрезидента Илияна Йотова да откаже издаването на указ за придобиване на гражданство по произход на 725 души. Отказите от началото на мандата й до средата на юни т.г. са 869, сочи справка на президентството. От Министерството на правосъдието съобщиха пред \"Дневник\", че причините за отрицателното становище на Съвета по гражданство са липса на категорични данни за възходящ произход, неистински документи за произход, удостоверени чрез криминалистични експертни изследвания, отрицателни становища на МВР и ДАНС и др. За същия период от време сред всички кандидатстващи са установени 93 души с различни криминални деяния или регистрация в Шенгенската информационна система и на тях също е отказано гражданство. При 30 хил. издадени удостоверения за произход от държавната агенция за същия период Съветът по гражданство е предложил 5426 души да получат българско гражданство при доказан произход. Заради това от Държавната агенция по българите в чужбина искат процедурите да бъдат опростени. От май м.г. до юни т.г. съветът е предложил българско гражданство на различни законови основания да получат 9445 души. От 22 януари м.г. до средата на юни т.г. вицепрезидентът Илияна Йотова е издала укази за такова на 8221 кандидати.", "date": "2018.06.26", "title": "За шест години близо 30 хиляди македонци са станали български граждани"}
{"url": "https://www.dnevnik.bg/bulgaria/2018/06/26/3205922_novi_preduprejdeniia_za_opasni_buri_s_valeji_za_dnes/", "text": "Летни бури с обилни валежи се очакват днес, което даде повод на Националния институт по метеорология и хидрология (НИМХ) при БАН да обяви оранжев код за дъжд и гръмотевици за девет области, а жълт в 15. Най-много валежи се очакват в областите Велико Търново, Габрово, Сливен, Стара Загора, Пловдив, Бургас, Ямбол, Хасково и Кърджали. За тях е в сила оранжевият код, който означава, че се очакват се количества от около 30-50 литра на квадратен метър. Жълтият код е за Монтана, Враца, Плевен, Ловеч, Област София, София-град, Пазарджик, Смолян, Русе, Търговище, Разград, Силистра, Шумен, Варна и Добрич. Там се очакват между 20 и 30 литра дъжда на квадратен метър. По Черноморието пък е обявен и жълт код за силен вятър с пориви до 15-20 м/сек. Максималните температури утре ще са между 22 и 27°, в София - около 22°. По Черноморието ще преобладава облачно време и ще има валежи и гръмотевици. Максималните температури ще са 22° - 24°, близки до температурата на морската вода. Над планините облачността ще е значителна, ще има валежи и гръмотевична дейност. Максималната температура на височина 1200 метра ще е около 14°, на 2000 метра – около 8°. В сряда валежите ще продължат да са интензивни и значителни, като в отделни райони ще надхвърлят 65 л/кв.м. Температурите ще бъдат доста по-ниски от обичайните и максималните в сряда ще са предимно между 20° и 25°, но в районите с по-интензивни и продължителни валежи ще остават под 20°.", "date": "2018.06.26", "title": "Нови предупреждения за опасни бури с валежи за днес"}
{"url": "https://www.dnevnik.bg/sviat/2018/06/26/3205733_neshtastieto_na_migrantite_-_ot_evropa_do_sasht/", "text": "Светът става все по-безжалостен за тези, които търсят по-добър живот в богатите страни. Имигрантите не са добре дошли в повечето държави, дори там, където демографските тенденции показват нужда от увеличаване на работната ръка до нива, които да издържат застаряващото население. Въпреки че и Европа, и Съединените щати ще имат нужда от млади работници през следващите десетилетия, гражданите в богатите страни, без значение от етническите им корени, не харесват  масовата имиграция  и наказват политиците, които я допускат. Особено в Европа имиграцията е основна движеща сила на национализма, на възхода на популистки партии и на упадъка на център-лявото. Има изключения. Испания, която отчита относително слаб имиграционен поток от Северна Африка, прие над 600 мигранти от блокирания в Средиземно море кораб  \"Акуариус\" , който Италия и Малта отпратиха. Ирландия се отнася с видимо по-голямо съчувствие към бремето на сирийските бежанци (въпреки че значителна част от населението там се тревожи за натоварването на здравната и социалната система). Регионалните власти в Шотландия, обезпокоени от застаряването на населението и намаляващата работна ръка, от няколко години се отнасят към имигрантите по-приветливо от правителството в Лондон. Но тенденцията е към изключване. В Германия, водещата икономика и най-влиятелната държава в Европа, канцлерът Ангела Меркел има остри разногласия с вътрешния си министър  Хорст Зеехофер  по отношение на призива на бавареца да не бъдат допускани в страната вече регистрирани в други държави от ЕС мигранти. Зеехофер е председател на баварския Християнсоциален съюз, който винаги е в коалиция с християндемократите на Меркел. ХСС даде на канцлера краен срок до началото на юли да намери компромис. Повечето германци смятат, че тя няма да успее. Евентуален неуспех ще застраши коалиционното ѝ правителство, но ХСС е притискан силно от антиимиграционната партия  \"Алтернатива за Германия\"  преди провинциалните избори в Бавария през октомври и не може да си позволи да се отметне от заканата едностранно да затвори границите на Германия. Меркел се надява да постигне общоевропейско споразумение. \"Неформална\" среща между няколко лидери - в това число на Австрия, Франция, Германия и Италия, председателствана от шефа на еврокомисията Жан-Клод Юнкер - се проведе вчера в опит да бъдат постигнати договорености преди Европейския съвет на 28 и 29 юни - признак, че това е най-наболелият политически въпрос за всички тях. Най-близкият съюзник от ЕС на Меркел, президентът на Франция  Еманюел Макрон , също втвърди позицията си към мигрантите. Той каза на италианския премиер Джузепе Конте, че с кандидатите за убежище трябва да се занимават центрове извън Европа. Макрон му придаде хуманитарно звучене и каза, че не е редно хората, които нямат шанс да получат убежище в Европа, да умират в Средиземно море или да живеят в \"недостойни\" условия. Предложението му обаче ще значи, че Франция ще последва примера на Италия и ще забрани достъпа на кораби с мигранти. Същевременно обаче Франция разкритикува решението на Италия да не позволи на \"Акуариус\" да акостира на нейна територия и прие някои от мигрантите. Доколкото може да се говори за единодушие по миграцията, то съществува само сред антиимиграционното крило на ЕС. Миналата седмица среща между Зеехофер и австрийския канцлер Себастиан Курц доведе до споразумение за създаване на \"ос\", включваща Германия, Италия и Австрия. Тя, както каза Курц, е не толкова ос \"на желаещите\", колкото е  ос на нежелаещите  да приемат повече мигранти. Следователно Меркел среща отпор не само от Италия, чието ново популистко правителство смята за неприемливо настояването ѝ за отворени граници, в съчетание с призивите за намаляване на италианските публични разходи. Тя среща съпротива и от страна на своя съюзник Макрон, съседа си Австрия и собствения си вътрешен министър. Тази втвърдяваща се позиция започва да доближава западните членки на ЕС до централноевропейските -  Чехия, Унгария, Полша и Словакия  - които отказват да приемат квотите за мигранти, определени за тях от ЕС. Бранко Миланович, бивш икономист в Световната банка, написа във въздействащо есе, че тези държави, освободени от комунизма и контрола на Съветския съюз (а преди това и на Австро-Унгарската империя), се противопоставят категорично на миграцията, която ще размие етническата им еднородност и новата национална свобода. Миланович пише, че \"етническата разнородност ще дойде от мигранти, хора от различна култура, религия и - най-страшното в очите на местните - от хора, чиято раждаемост значително изпреварва анемичния и често отрицателен естествен прираст на местното население. Миграцията изглежда като заплаха за трудно спечелената национална независимост\". Според мнозина думата \"заплаха\" върви ръка за ръка с \"мигрант\". Според противниците на миграцията новодошлите ще донесат престъпност, ще разводнят националната и етническа идентичност на местните и ще претендират за услуги, за които ще плати с данъците си местното население. Европейците са настроени особено срещу  имиграцията на мюсюлмани , защото ги е страх, че сред новодошлите може да има екстремисти, планиращи терористични актове. Преимуществата от приемането на млади и обикновено трудолюбиви групи хора, които ще плащат данъци, ще работят неща, които вече не са привлекателни за местните, и ще внесат културно многообразие, вече или не се забелязват, или се пренебрегват. Във Франция малийският мигрант  Мамуду Гасама , който се покатери до балкон на четвъртия етаж, за да спаси четиригодишно дете от падане, получи френско гражданство и среща с президента Макрон за смелата си постъпка. Такава възможност надали ще се отвори пред други, които искат да получат гражданство. Американският президент Доналд Тръмп е човек, който гледа на мигрантите изцяло през призмата на \"заплахата\". Той е много рязък, използва думи като \"паразити\" и \"животни\" за опитващите се да влязат в Съединените щати без документи. Налагането от негова страна на политика, довела до  отделяне на деца от семействата им  на американско-мексиканската граница, бе приета с масово отвращение, дори от хора в собствената му Републиканска партия. След като неоснователно обвини демократите, че били отговорни за тази политика, той подписа указ за прекратяването ѝ. Натискът на бедните върху богатия свят е една от най-тъжните гледки през последните няколко години. Той няма да отмине; нито съпротивата срещу него. Африка и Близкият изток, особено огнищата на конфликти, ще продължат да бълват изтощени и бедни хорски маси, които ще продължат да бъдат отблъсквани. И либералните, и консервативните лидери няма да имат друг избор, освен да се присъединят към групата на отблъскващите, ако искат да останат на власт. Тези лидери сега трябва да действат по-умно, а не по-реакционерски. Бедността и конфликтите, които разделят все повече света, трябва да бъдат третирани по-всеобхватно, отколкото досега. Последиците от нещастието на света вече не могат да бъдат удържани в границите на по-бедните страни; това става все повече и повече неотложен проблем и на богатия свят. .", "date": "2018.06.26", "title": "Нещастието на мигрантите - от Европа до САЩ"}
{"url": "https://www.dnevnik.bg/politika/2018/06/26/3205760_dnes_deputatite_se_subirat_na_izvunredno_zasedanie_za/", "text": "Днес в 13 ч. на извънредно заседание на парламента ще се проведат дебатите по внесения от БСП вот на недоверие към правителството. Самото гласуване ще бъде в петък – 29 юни. В средата на миналата седмица левицата внесе втория вот на недоверие към кабинета \"Борисов 3\" заради провал в политиката по сигурността. Под искането за свалянето на правителството са се подписали 80 социалисти, като при гласуването се очаква и подкрепата на депутатите от ДПС. Все още не се знае дали двамата народни представители на  изключения от БСП Земеделски съюз \"Александър Стамболийски\"  ще подкрепят вота. Сред мотивите на левицата за вота  са провал при осигуряване на националната сигурност, провал в работата на МВР, неразкриване на убийства, растяща битова престъпност, телефонни измами, неосигуряване на адекватни условия за военнослужещите и др. Освен от ДПС БСП най-вероятно няма да получи подкрепа от нито една друга парламентарно представена партия. От \"Воля\" вече обявиха, че нямат намерение да гласуват за свалянето на правителството. БСП и ДПС имат общо 105 депутати, а за свалянето на правителството са необходими 121 гласа, заради което се очаква вотът да е неуспешен. От своя страна председателят на ГЕРБ в Народното събрание  Цветан Цветанов прогнозира , че вотът на недоверие ще е неуспешен, и допълни, че очаква следващите подобни искания на БСП да са догодина - веднъж преди евроизборите, а след тях - преди местните избори.", "date": "2018.06.26", "title": "Депутатите се събират на извънредно заседание, за да обсъдят вота на недоверие"}
{"url": "https://www.dnevnik.bg/sviat/2018/06/26/3205784_rusnacite_v_latviia_reagirat_gnevno_na_nov_zakon_za/", "text": "Законът беше приет през март и оттогава се натрупва напрежение: Латвия ще засили значително ролята на латвийския език в училищата на живеещите в страната малцинства, предимно за сметка на руския. Мярка, която беше порицана от някои латвийци от руски произход, както и от Москва. Според гласувания от парламента в Рига закон от септември 2019 г. 80 на сто от учебния материал ще се преподава на латвийски във всички начални и средни училища в райони, населени с малцинства. В момента на латвийски се преподава средно в 40 на сто от часовете. Целта на реформата е да позволи на учениците, за които латвийският не е майчин език, да имат по-добри езикови умения, когато достигнат изпитите в края на средното образование. Те се провеждат само на латвийски и са жизненоважно условие за по-ниски такси за обучение във висши учебни заведения. По този начин ще се улесни достъпът на тези ученици до висше образование. \"Всички деца трябва да имат еднакъв достъп до образование\", заяви пред АФП депутатът центрист Райвис Дзинтарс, поддръжник на реформата. През 2014 г. омбудсманът Юрис Янсонс вече призоваваше за промяна на действащата система, която според него \"напомня на сегрегация по етнически признак\". Реформата ще се отрази най-силно на руската общност. Рускоезичното малцинство е най-голямото в малката страна с 1.9 млн. жители (24 на сто от населението) и далеч изпреварва останалите малцинства (полско, еврейско, украинско и беларуско). Самите латвийци са 62 на сто от населението. Общо 12 на сто от началните и средните училища в страната са руски (94 учебни заведения). 7.5 на сто са двуезични училища, където има руски и латвийски класове (54 учебни заведения). \"Насилствено асимилиране\" Случаят бързо получи политико-дипломатическо измерение. Постоянният представител на Русия в ОССЕ Александър Лукашевич порица това като \"продължаване на дискриминационната политика, целяща насилствено асимилиране на рускоезичното население\" на Латвия. Кремъл е повдигал въпроса пред своите европейски партньори, съобщи неотдавна руският президент Владимир Путин и добави: \"Надявам се, че ще се засрамят. Те отделят особено внимание на правата на човека извън ЕС, но в ЕС самите те ги нарушават.\" Руският юрист Иля Шаблински, член на Съвета по правата на човека към президента Владимир Путин, има намерение според руския всекидневник \"Независимая газета\" да посети Латвия през юни, за да \"проучи конфликта\" във връзка с училищата. Рига веднага отвърна на удара: \"Руските чиновници могат да правят инспекции в своята страна, но подобна дейност няма да бъде толерирана в Латвия.\" Шаблински отрече пред АФП, че иска да прави \"инспекция\", и добави, че е получил \"забрана да влиза в Латвия за срок от шест месеца\". Латвия поддържа специални отношения с Русия. Балтийската страна получи независимост през 1918 г., но от 1944 г. до 1990 г. беше окупирана от СССР. Десетки хиляди латвийци бяха депортирани през съветската епоха, а същият брой руснаци дойдоха да колонизират Латвия, променяйки чувствително етническо-лингвистичния баланс. В името на масираната русификация тогава беше създадена двуезична учебна система - едновременно латвийска и руска. В Латвия реформата на училищата на малцинствата предизвика недоволството на партията \"Руски съюз\", която защитава интересите на рускоезичната общност. Тя организира редовно протестни прояви, а сега има и политическа мотивация с приближаването на предвидените за 6 октомври парламентарни избори. \"Руснаците не се предават\", пише на някои плакати на подобни протести. Или например \"Права сутрин, лоялност вечер\", което подсказва, че верността на говорещите руски към латвийската държава зависи от удовлетворяването на техните искания. \"Имам двама синове и внуци. Искам да получат руско, а не латвийско образование\", каза пред АФП 54-годишният Валери Андреев. Добра реформа? Но тези протести привличат само няколкостотин участници, предимно на възраст. Те са далеч от 15-те хиляди протестиращи, предимно младежи и студенти, които се събираха на подобни протести през 2004 г., когато Рига се опитваше да засили изучаването на латвийския в училищата. По-късно руските активисти не успяха да постигнат обявяването на руския за втори официален език на Латвия: през 2012 г. беше организиран референдум по този въпрос, 75 на сто от участниците в който гласуваха с \"нет\". Днес повечето говорещи руски в Латвия, включително организации на ученици и преподаватели, не се противопоставят открито на наскоро приетата учебна реформа. Руските семейства впрочем все по-често изпращат децата си в латвийски училища. Що се отнася до другите малцинства, те не се противопоставят на реформата. Точно обратното, Конгресът на украинците в Латвия и еврейската общност я подкрепят. \"Когато посещавам Израел, виждам един проблем: тъй като арабският е втори официален език (в тази страна), много палестински деца са ощетени, защото, тъй като не им се е наложило да научат иврит, по-късно срещат проблеми в университета\", където не се влиза, ако не говориш иврит, заяви пред АФП главният равин на Рига Менахем Баркахан. \"Реформата на образованието в Латвия ще помогне да се избегне подобна ситуация\", смята той.", "date": "2018.06.26", "title": "Руснаците в Латвия реагират гневно на нов закон за образованието"}
{"url": "https://www.dnevnik.bg/sviat/2018/06/26/3205853_vunshnite_ministri_ot_es_obsujdat_dali_da_dadat_na/", "text": "В деня, в който разширяването на ЕС трябва да е на дневен ред в разговорите на европейските външни министри, страните от блока са разделени за това дали да дадат начало на преговорите с Албания и Македония на фона на антиимигрантски настроения, пише \"Ройтерс\". Позовавайки се на разговори с дипломатически източници, агенцията пише, че на Съвета по общи въпроси в Люксембург първите дипломати ще срещнат съпротивата на Франция, Холандия и отчасти Дания, които ще очакват повече реформи от Албания и Македония, за да се съгласят те да получат покана за преговори. Тирана и Скопие срещат подкрепата на много европейски столици (и на еврокомисията, която тази пролет  препоръча  начало на преговорите), а представители на ЕС многократно са свързвали евроинтеграцията на Македония с разрешаването на спора за името с Гърция, което и стана по-рано този месец. Скопие бързаше с решението, за да може темата да е на дневен ред както на днешния Съвет по общи въпроси, така и на Европейския съвет в четвъртък и петък. И НАТО обяви, че ще предостави покана на Македония на срещата си на върха другия месец, макар присъединяването към алианса  да зависи и от други фактори . Още през април, преди срещата на ЕС и Западните Балкани в София, френският президент Еманюел Макрон каза, че не би могъл да подкрепи разширяването на ЕС, преди блокът да претърпи вътрешни реформи. Според дипломати от страната френската позиция не се е променила и Париж поставя \"високи изисквания\" като условие да започнат преговорите. \"С Франция има още много да се работи\" Източник от европейската дипломация пък казва, че от френска гледна точка условията за започване на преговорите \"не са налице\". Други дипломатически източници отбелязват, че по-голямото притеснение на Макрон е от възможността началото на преговори с Албания и Македония да даде тласък на крайнодесни популисти, които обещават да спрат миграцията от източноевропейски страни - например в случая на Албания заради организираната престъпност. Макрон иска да избегне този сценарий преди европейските избори догодина, смята друг неназован събеседник на агенцията. \"Ройтерс\" отбелязва, че макар Германия да споделя притесненията на Франция дали преговорите с двете държави са разумно решение, канцлерът Ангела Меркел е решила да подкрепи разширяването но геополитически причини - включително като мярка срещу нарастващото влияние на Русия и Китай в региона. \"Франция трябва да види стратегическите измерения на приближаването на Западните Балкани към ЕС. Ние твърдим, че началото на разговорите и затварянето на преговорите не са едно и също нещо\", казва германски правителствен източник за агенцията. По-рано в интервю гръцкият външен министър Никос Коциас каза, че  Европейският съюз трябва да изпълни обещанието си  и да даде на Македония и Албания дата за начало на преговорите. Според него Франция е страната, която най-трудно ще бъде убедена в нуждата от по-скорошна европейска перспектива на региона. Никой не е против европейската перспектива на Западните Балкани, но \"с Франция трябва още много да се работи\", каза вчера и българският външен министър Екатерина Захариева.", "date": "2018.06.26", "title": "Външните министри от ЕС обсъждат дали Македония и Албания да започнат преговори за членство"}
{"url": "https://www.dnevnik.bg/evropa/2018/06/26/3205647_novite_pravila_za_lichnite_danni_-_ne_samo_bulgariia/", "text": "Влизането в сила на Общия регламент за защита на личните данни (GDPR) предизвика паника и неразбиране в България. Измененията в Закона за защита на личните данни  още не са приети , макар институциите да имаха две години на разположение и срокът да изтече на 25 май. Правозащитни и браншови организации критикуваха остро първоначално предложените промени в закона, а редакцията и обсъждането му едва ли ще приключат преди лятната ваканция на депутатите. Междувременно неяснотата накара  бизнесът да се презастрахова,  карайки потребителите да подписват понякога абсолютно ненужни съгласия да се обработват личните им данни, и даде поле за действие на многобройни посредници, които да тълкуват регламента за клиентите си. Как обаче регламентът бе приет в други държави? Ситуацията в Чехия е подобна. \"Директорът на детската градина, където ходят синовете ми, забрани децата да подписват картинките си, защото можело да има проблем с GDPR. И сега не можем да разберем кой какво е рисувал... Освен това е забранено да се показват снимки, правени в детската градина, макар правни експерти да казват, че няма конфликт с GDPR\", казва за \"Дневник\" чешкият журналист Петр Купец. В болницата също поне два пъти са го питали дали може да запазят имейла и другите му данни и са го накарали да си измисли парола за комуникацията по телефона. \"Хората трябва да се съгласяват с употребата на личните им данни стотици пъти. Най-често за онлайн магазини, в което има смисъл, но и в банките, и за всички общности, в които си член. Чехите се умориха от това, но темата изчезна от медиите в началото на юни, вероятно защото най-трудната част отмина\", смята той. 42% от малките и средните предприятия в Румъния не са въвели новите правила, съобщиха в началото на месеца от най-голямата организация, която представлява този тип бизнес – CNIPMMR. Нейно проучване, цитирано от Romania Insider, показва, че близо 80% имат информация за регламента, но само 21% са обучили служителите си да го спазват, а почти всички намират глобите в размер на 20 млн. евро или 4% от годишния оборот за непропорционално високи – което показва, че румънският бизнес също не е наясно, че това са най-високите предвидени наказания и те се прилагат само за тежки нарушения. Великобритания прие съответен закон в последния момент – на 23 май, но той, също както и българския, не предвижда изключения за журналистическа работа, което може да попречи на обществено значими разследвания, oтбелязват специализирани издания. Белгия публикува проектозакон на 12 юни, което означава, че тя също закъснява с въвеждането на новите мерки. Кипър също още не е готов със съответния закон, а съдилищата там действат по подобие на някои български - Върховният съд реши, че съдебните решения няма да бъдат публични, докато не се изработи закон в съответствие с GDPR. От 25 май те не се публикуват, пише Cyprus Post.", "date": "2018.06.26", "title": "Новите правила за личните данни - не само България не е готова"}
{"url": "https://www.dnevnik.bg/sport/2018/06/26/3205967_dnes_na_svetovnoto_shte_hvane_li_arjentina_posledniia/", "text": "Ще възкръсне ли Аржентина? Това е големият въпрос в 13-ия ден на световното първенство по футбол в Русия. В четвъртък южноамериканците изживяха една от най-тежките си футболни вечери. Финалистите от предишния мондиал претърпяха  тежка загуба с 0:3 от Хърватия  и са на ръба на елиминацията още в груповата фаза. Те вече можеха да са аут от надпреварата, но  победата на Нигерия срещу Исландия  върна шансовете им да се доберат до следващата фаза. Днес от 21.00 ч. в Ростов на Дон Лионел Меси и компания се изправят срещу Нигерия в опит да хванат последния влак за осминафиналите. Освен на задължителна победа аржентинските футболисти трябва да разчитат на благоприятно развитие в другия мач, който противопоставя вече гарантиралата си първото място в група D Хърватия и Исландия. Аржентина започва последния кръг от последната позиция с една точка и голова разлика 1:4. Исландците имат същия актив, но са допуснали едно попадение по-малко. С актив от три точки нигерийците се нуждаят от равенство днес, за да се преборят за второто място. \"Утре (днес - бел. ред.) Аржентина започва своето световно първенство. Трябва да вземем под внимание това, което се случи с нас, да осъзнаем момента, в който се намираме, и да сме наясно, че това е първият от петте мача, които могат да ни отведат до титлата. Утре трябва да изиграем първия от петте си финала\", каза селекционерът Хорхе Сампаоли преди мача. Големите притеснения около отбора са свързани с това в какво емоционално състояние се намира. Шансовете за класиране напред са налице и са напълно реални. Обстановката в лагера на Аржентина обаче не изглежда никак добра. Аржентинците демонстрираха минорно настроение още преди началото на мача с Хърватия. Меси изглеждаше отчаян от случващото се, а Сампаоли показа признаци на паника с рязката смяна на тактиката от първия за втория двубой. След тежкото поражение срещу хърватите веднага се появиха твърдения за бунт в съблекалнята и тежък конфликт между играчи и треньор. Медиите се надпреварваха да изброяват кой ще реди състава на тима - от Меси до Хавиер Масчерано, а Сампаоли беше разкъсан от критики и обявен за сигурен напускащ. \"Влизаме в този мач в много деликатно положение. Според вас би било по-логично по-опитните играчи да излязат срещу Нигерия. Но най-важното нещо е футболистите, които ще играят, независимо дали са опитни или не, да оставят и последната си капка пот на терена, за да може Аржентина да се класира напред\", каза още Сампаоли. Той отказа да коментира писанията за конфликт и бойкот, които ден по-рано бяха отречени от Масчерано. \"Не мога да разясня ситуации, които не съществуват. Веднага след последния мач поех отговорност за загубата. Аз съм треньор, така че още на следващия ден трябва да започна да мисля как да спечелим следващия си двубой\", каза още Сампаоли. В другата среща се очаква селекционерът на Хърватия Златко Далич да даде почивка на основните си играчи, тъй като независимо от резултата отборът му ще завърши на първо място. Дори при това положение обаче предстои много тежка задача за Исландия, за която победата е без алтернатива. Ситуацията е такава, че и головата разлика може да се окаже ключова за крайното класиране. Днес ще се изиграят и последните два мача от група С. В нея ситуацията изглежда решена, след като Франция записа две победи в първите си два мача, а Дания събра четири точки и се настани комфортно на второто място. Двата европейски отбора се изправят един срещу друг в директен сблъсък за първата позиция. Австралия, която е трета с една точка, все още има минимални шансове да измести датчаните от второто място. За целта обаче се нуждае от убедителна победа срещу Перу и загуби на скандинавците срещу Франция. И докато второто изглежда напълно постижимо, първото ще бъде много трудна задача. Въпреки че допуснаха две загуби и вече нямат шанс да продължат напред, перуанците показаха страхотен футбол и ще бъдат един от най-качествените отбори, които ще отпаднат в груповата фаза.", "date": "2018.06.26", "title": "Днес на световното: Ще хване ли Аржентина последния влак за осминафиналите"}
{"url": "https://www.dnevnik.bg/sport/2018/06/26/3206007_ronaldo_zalujavashe_cherven_karton_kaza_trenyorut_na/", "text": "Драматичната развръзка на битката в група В  на световното първенство, която завърши с две равенства, доведе до много емоции след мачовете Португалия – Иран и Испания – Мароко. След срещата селекционерът на персийците Карлош Кейрош се нахвърли върху съдията на двубоя Енрике Касерес, че не е посмял да изгони Кристиано Роналдо заради удар без топка. В 83-ата минута капитанът на Португалия свали на земята Мортезе Пуралиганджи, а реферът използва технологията за видеоповторения (VAR), преди да покаже само жълт картон на носителя на \"Златната топка\". \"Ядосан съм и озадачен от това, което се случи. Съдията спира играта и гледа ситуацията, вижда, че има удар с лакът, който е червен картон по всички правила. Никъде не пише, че ако си Роналдо или Меси, не можеш да бъде изгонен. Явно те двамата са защитени да не получават червени картони\", каза Кейрош. Селекционерът на иранците обясни, че отборът му е заслужавал да спечели двубоя, защото се е представил много силно. Кейрош смята, че новата технология не е съвършена. Той не е доволен, че от ФИФА отказват да дадат ясни граници как и кога се взимат решения и дали те са на съдията на терена или на видеореферите. Кейрош направи интересна аналогия с бременната си дъщеря. \"Ако мога да направя сравнение, ще се върна към бременната ми дъщеря. Тя е бременна, а не малко бременна, нали така. Аз ще ставам дядо и имам доказателства за това. Същото е с удара с лакът, който е за червен картон. Никъде няма класификация кой удар с лакът е за жълт и кой за червен картон. Истината е, че VAR не се справя добре\", каза още Кейрош. Колегата му Фернандо Сантош, който води Португалия, беше по-лаконичен след мача. Треньорът на европейските шампиони обясни, че съдията е свършил добре своята работа, давайки две дузпи в мача. Сантош разкри, че след двубоя Роналдо е бил бесен заради пропуснатата дузпа. \"Всички играчи са ядосани, когато пропуснат дузпа, дори и най-добрите могат да го направят. Роналдо беше разочарован, защото знаеше, че гол в тази ситуация ще ни донесе победата\", каза Сантош.", "date": "2018.06.26", "title": "Роналдо заслужаваше червен картон, каза треньорът на Иран"}
{"url": "https://www.dnevnik.bg/sport/2018/06/26/3206015_iero_prizna_che_ispaniia_e_spechelila_grupata_si_s/", "text": "Временният селекционер на Испания Фернандо Йеро не остана доволен от представянето на отбора при равенството 2:2 с Мароко. Бившият капитан на \"Фурия роха\", който е спортен директор на Испания, пое поста след  уволнението на Хулен Лопетеги  и изведе иберийците до две равенства и една победа, с които тимът оглави група В. В осминафиналите Испания ще срещне Русия и поне на хартия избяга от по-тежкия поток, където могат да попаднат Франция, Бразилия и Германия. В същото време Иран направи равен с Португалия след дузпа в последната минута, която реално прати испанците на върха. Сега европейските шампиони ще срещнат Уругвай в осминафиналите, който до момента дори не е допуснал гол и спечели трите си мача. \"Имахме късмет, трябва да сме честни. Това, което направихме, не беше начинът да минем през мача. Дадохме прекалено много свобода на нашите противници и те ни наказаха\", каза Йеро. Той добави, че няма да прави прогнози докъде може да стигне Испания, и предпочете да бъде по-обран в реакциите си. Испания стигна до точката  след използването на технологията за видеоповторения. Автор на изравнителния гол стана Яго Аспас в добавеното време. От мароканския тим обаче обвиниха испанците, че са притискали рефера на мача да използва системата VAR, тъй като първоначално беше вдигната засада. \"Всички треньори и играчи бяха предупредени как работи VAR. Не виждам защо трябва да има протести, оплаквания и т.н. Ние знаехме, че съдията чака инструкции, и не сме го притискали\", каза още Йеро.", "date": "2018.06.26", "title": "Йеро призна, че Испания е спечелила групата си с късмет"}
{"url": "https://www.dnevnik.bg/evropa/2018/06/26/3206014_harli-deividsun_iznasia_chast_ot_proizvodstvoto_si_ot/", "text": "Американският производител на мотоциклети \"Харли-Дейвидсън\" (Harley-Davidson), изправен пред нарастващи разходи заради повишаване на митата, ще започне да изнася от САЩ част от производството си на мотоциклети, предназначени за износ в Европа, предаде \"Асошиейтед прес\". В петък ЕС  започна да налага мита  върху американски вносни стоки като мотоциклети, бърбън, фъстъчено масло и портокалов сок. Европейските мита върху американски внос на стойност 3.4 милиарда долара са  в отговор на митата , въведени от администрацията на американския президент Доналд Тръмп върху европейските стомана и алуминий. \"Харли-Дейвидсън\" е продал близо 40 000 мотоциклета в Европа миналата година, като приходите му от Стария континент са на второ място след американските. Производителят на емблематичния американски мотоциклет посочи в редовно подавани документи вчера, че митата на ЕС върху изнасяните от САЩ мотоциклети са се увеличили с между 6 и 31 процента. Компанията уточни, че очаква митата да доведат до допълнителен разход от около 2200 долара средно на мотоциклет, внасян от САЩ в ЕС. \"Харли-Дейвидсън\" остава силно ангажиран с производството си в САЩ, което е ценено от любителите на мотоциклетите по света, посочи компанията. Увеличаването на производството в чужбина, за да се намали тежестта на европейските мита, не е нещо предпочетено от компанията, а единствената устойчива опция мотоциклетите й да бъдат достъпни за клиентите в ЕС, допълва \"Харли-Дейвидсън\", като подчертава, че Европа е ключов пазар за компанията. Производителят на мотори посочи, че няма да вдига цените, за да предотврати незабавни, дълготрайни и нанасящи щети последици за продажбите си в Европа. Компанията ще поеме значителна част от разходите в краткосрочен план. Тя очаква разходите до края на годината да бъдат около 30 до 45 милиона долара. \"Харли-Дейвидсън\" уточни, че пренасянето на определено производство от САЩ в чужбина може да отнеме като цяло най-малко от 9 до 18 месеца.", "date": "2018.06.26", "title": "\"Харли-Дейвидсън\" изнася част от производството си от САЩ заради митата на ЕС"}
{"url": "https://www.dnevnik.bg/evropa/2018/06/26/3206018_frenskiiat_grad_strasburg_zabraniava_pusheneto_v/", "text": "Общинският съвет на град Страсбург реши да забрани пушенето във всички обществени паркове и градини, което се случва за първи път във Франция, предаде \"Франс прес\". Забраната влиза в сила на 1 юли и бе гласувана единодушно от общинския съвет, който иска да противодейства на растящата употреба на тютюн и на последиците й върху околната среда, сигурността и общественото здраве, се казва в комюнике, цитирано от АФП. Забраната, подготвена в партньорство с \"Лигата срещу рака\", първоначално ще влезе в сила в шестте големи парка на града, а по-късно и във всички обществени зелени пространства. След експериментална фаза през 2018 г. през 2019 на пушачите нарушители ще бъде налагана глоба от 68 евро. Страсбург иска да намали фасовете, които съдържат ендокринни замърсители, преминаващи във водите. \"Един-единствен фас може да замърси до 500 литра питейна вода, която става негодна за пиене\", предупреди общината. През 2017 г. пушачите във Франция намаляха \"исторически\" с един милион - според правителството благодарение на увеличението на цените на цигарите, но и на заместители като електронните цигари, посочва АФП.", "date": "2018.06.26", "title": "Френският град Страсбург забранява пушенето в паркове и градини"}
{"url": "https://www.dnevnik.bg/bulgaria/2018/06/26/3206022_ediniiat_ot_otdelilite_se_deputati_ot_grupata_bsp_za/", "text": "Депутатът от Земеделски съюз \"Александър Стамболийски\" Димитър Георгиев е решил да се върне в групата \"БСП за България\", въпреки че в края на миналата седмица  неговата партия реши да излезе  от коалицията на левите партии. Това съобщи днес по Би Ти Ви лидерът на земеделската организация и втори напуснал депутат Спас Панчев. По неговите думи това е станало вчера след разговор с лидера на БСП Корнелия Нинова. Димитър Георгиев е обявил, че замразява членството си в земеделската партия. В отговор на въпрос Панчев каза, че за да няма спекулации, в петък ще подкрепи  вота на недоверие към правителството , под който се е подписал. Лидерът на Земеделски съюз \"Александър Стамболийски\" обяви, че от 13 години партията е партньор на БСП, но с новото ръководство на левицата не са успели да се разберат. \"Те неглижират коалиционните си партньори\", поясни Панчев. Той изрази мнение, че БСП не е обсъждала важните въпроси на коалиционен съвет с партньорските партии. Не били обсъждани и мотивите за вота на недоверие към кабинета. Връзката \"Техноимпекс\" Спас Панчев подозира лично отношение към него от Корнелия Нинова, което се пренася и към Земеделски съюз \"Александър Стамболийски\". Напрежението идвало от времето, когато той като ръководител на \"Техноимпекс\" е бил сменен от Нинова. Панчев отказа да отговори директно от кого е била назначена Корнелия Нинова, но припомни, че това е станало по времето на управлението на синята коалиция с премиер Иван Костов, а както сега, така и тогава назначенията в бордовете на държавните дружества се правели от управляващите. На обвинението на Нинова, че земеделците искат да се явят сами на местните избори срещу БСП, той обясни, че местните избори са възможност на малките партии да имат свое представителство в местната власт и да получат допълнителна субсидия. По думите му БЗНС получава само около 1% от субсидията на коалицията около БСП.", "date": "2018.06.26", "title": "Единият от отделилите се депутати от групата \"БСП за България\" се е върнал в нея"}
{"url": "https://www.dnevnik.bg/na_put/2018/06/26/3205660_ako_jena_ti_iska_maze_-_izkopai_go_ili_putiat_kum/", "text": "Жител на селото Ариндж в Армения получи световна слава 10 г. след смъртта си след като в продължение на близо четвърт век е изкопал подземен храм под дома си. За професионалния строител Левон Аракелян всичко започва през 1985 г., когато съпругата му го помолила да изкопае мазе за картофите. Мъжът обаче се увлича до такава степен, че след помещението за складиране на зеленчуците направил винарна... и не могъл да спре. След 23 години изкопни работи, които според свидетелства на очевидци му отнемали по 18 часа на денонощие, Аракелян издълбал под къщата си конструкцията на 7 етажна сграда. при това само с подръчни сечива. По думите му той видял насън тунелите, залите, колоните, стълбищата и арките на храма, който от вчера е отворен за посетители. Въпреки че си отива от този свят 10 г. преди творението му да отвори врати за широката публика, днес Аракелян получава световна известност като създател на най-новата забележителност на Армения. За съградения от него храм, който се спуска над 27 м под терена на къщата му, писаха Daily Mail и ВВС. Аракелян умира през 2008 г. от инфаркт на 67-годишна възраст. .", "date": "2018.06.26", "title": "Пътят към световната слава: Ако жена ти иска мазе - изкопай го"}
{"url": "https://www.dnevnik.bg/evropa/2018/06/26/3206023_italiia_razreshi_na_datski_tovaren_korab_prevozvasht/", "text": "Датският товарен кораб \"Александер Мерск\", превозващ 108 спасени край брега на Либия мигранти, получи разрешение снощи от италианския вътрешен министър Матео Салвини да акостира в пристанището Подзало в Сицилия, предадоха \"Франс прес\" и ДПА, цитирани от БТА. Късно снощи корабът влезе в пристанището с помощта на влекач. \"Александер Мерск\" промени маршрута си в петък, за да се притече на помощ на 113 души край брега на Либия. В събота петима от тях - четири деца и бременна жена, дебаркираха в Сицилия. Датският министър на имиграцията и интеграцията Ингер Стьойбер съобщи вчера, че ще изпрати писмо на италианския вътрешен министър Матео Салвини, в което ще го прикани да съдейства, за да не остават мигрантите на кораба. \"Тези мигранти са тръгнали към Италия и затова Италия трябва да ги приеме\", каза Стьойбер, цитирана от датската агенция \"Ритсау\". Салвини, който е вицепремиер и лидер на крайнодясната партия \"Лига\", отново заяви вчера, че  повече няма да приема  в италианските пристанища кораби на неправителствените организации, които спасяват мигранти. \"Александер Мерск\" е товарен кораб, притежаван от \"Мерск лайн\" (част от датска група за транспорт и логистика, и не е управляван от неправителствена организация, отбелязва \"Ройтерс\". За първи път търговски кораб се намеси, за да помогне на бедстващи мигранти по молба на италианската брегова охрана, но след това бе блокиран близо до италианско пристанище в очакване на инструкции от италианските власти, отбелязва АФП. \"Ние ще приемем тези хора с обичайната си хуманност\", заяви кметът Роберто Аматуна. \"Днес е важен ден, защото показахме, че солидарността е все така силна\", добави той. \"Колко са лоши французите\" Междувременно Салвини потвърди, че  хуманитарният кораб \"Лайфлайн\"  с 234 мигранти на борда няма да получи разрешение да влезе в италианско пристанище, предаде \"Франс прес\". Корабът, който е нает от едноименната германска НПО, се намира на около 30 морски мили от Малта в очакване на информация къде може да закара мигрантите. \"Лайфлайн\", който плава под холандски флаг, получи забрана за акостиране в Италия от италианските власти, които му казаха да се обърне към Либия. Салвини нарече \"невежа\" френския министър по европейските въпроси Натали Лоазо, която по-рано вчера  заяви, че Италия е страната , която трябва да поеме \"Лайфлайн\". \"Френският министър е невежа, в смисъл че не е запозната с положението на този кораб, който действа в незачитане на сигналите на италианската и либийската брегова охрана. Това е кораб извън закона, който трябва да бъде конфискуван\", заяви Салвини, без да споменава поименно Лоазо. \"Изненадан съм колко са лоши французите, отварянето на пристанището на Марсилия за този кораб би било хубав жест и не е ясно защо той трябва да идва в Италия, след като няма нищо общо с нашата страна\", добави той. \"Франция напомня международното право: когато кораб спасява хора в морето, каквито са пътниците на \"Лайфлайн\", те трябва да дебаркират в най-близкото пристанище, което е в Малта или Италия\", заяви по-рано Натали Лоазо. \"Строго погледнато, на практика трябва да го поеме Италия. Това не устройва всички, но такова е международното право и не сме тук да заменяме правото със закона на джунглата\", добави тя. Италианското министерство на транспорта, което ръководи пристанищата, реагира с изявление. \"Не е вярно, че, строго погледнато, спасяването на взетите от \"Лайфлайн\" мигранти е задължение на Италия. Операцията никога не е била координирана с италианските власти, а най-близките пристанища до нея бяха тези на Либия, Малта и Тунис\", заяви министерството. Правителствата на Франция и Италия си разменят нападки, откакто  Рим затвори пристанищата си  за хуманитарния кораб \"Акуариус\" с над 600 мигранти. Миналата седмица, без да споменава директно Салвини, Макрон изрази съжаление, че ЕС е застрашен от  \"подобна на проказа\"  надигаща се вълна на популизъм. На следващия ден Салвини заяви, че френският президент \"е прекалил с шампанското\", и го предизвика да приеме мигрантите, които Италия отпъжда.", "date": "2018.06.26", "title": "Италия разреши на датски товарен кораб, превозващ мигранти, да акостира в Сицилия"}
{"url": "https://www.dnevnik.bg/skorost/2018/06/25/3205851_noviiat_folksvagen_tuareg_veche_e_v_bulgariia_video/", "text": "Третото поколение на  \"Фолксваген Туарег\"  вече е в България, като моделът беше представен със зрелищно шоу в София. Автомобилът е оборудван с най-модерни възможности за свързаност, както и с изключително многообразие от авангардни технологии в областта на асистиращите системи, комфорта, светлините и инфотейнмънта. Дизайнът се отличава с динамични линии. Амбицията на \"Фолксваген\" е, че с \"Туарег\" още днес показва как ще изглежда бъдещето на автомобилните интериори утре. Другите неща, които впечатляват в колата са новите системи на окачването, като технологията за компенсиране на колебанията на каросерията с електромеханични регулируеми напречни стабилизатори, както и активното управление на всички колела. Третото поколение на \"Туарег\" е леко пораснало на дължина и широчина в сравнение с предшественика си. Новите размери на автомобила се отразяват положително както на пропорциите на каросерията, така и на пространството в салона и вместимостта на багажника, като минималната варира между 697 и 810 литра в зависимост от положението на задната седалка. Въпреки по-големите размери \"Туарег\" е със 106 кг по-лек в сравнение с предшественика си. Автомобилът дебютира с V6-турбодвигатели с 3.0 литра работен обем. Двата дизелови V6 мотори са с мощности 231 и 286 конски сили, а през есента към тях ще се присъедини бензинов V6 с 340 коня. На по-късен етап се очаква 4.0-литров турбодизелов V8 с мощност 421 к.с. Планира се и пускане на плъг-ин хибридна версия. В последните години \"Фолксваген\" е в истинска SUV-офанзива. Към познатите кросоувъри  \"Тигуан\"  и \"Туарег\" се присъединиха  T-Roc  и  удължената версия на \"Тигуан\" , кръстена \"Олспейс\". Скоро ще бъде пуснат още по-компактен SUV, който ще се позиционира под T-Roc и е кръстен T-Cross. През 2020 година се очаква и първият изцяло електрически модели в сегмента от \"Фолксваген\" - I.D. CROZZ.", "date": "2018.06.26", "title": "Новият \"Фолксваген Туарег\" вече е в България (видео)"}
{"url": "https://www.dnevnik.bg/sport/2018/06/26/3206008_djeims_hardun_beshe_izbran_za_igrach_na_sezona_v_nba/", "text": "Лидерът на \"Хюстън рокетс\" Джеймс Хардън беше избран за най-полезен играч (MVP) в редовния сезон на Националната баскетболна асоциация (НБА). 28-годишният гард беше предпочетен пред голямата звезда на \"Кливланд кавалиърс\" Леброн Джеймс и един от най-добрите млади играчи в лигата - Антъни Дейвис от \"Ню Орлиънс пеликанс\". Хардън получава най-ценния индивидуален приз в НБА за пръв път в кариерата си. Той е едва третият играч в историята на \"Хюстън\", който печели отличието, и първият от Хаким Олайджуон през шампионския за \"ракетите\" сезон 1993-94. Другият е Моузес Малоун, който е избиран за най-полезен играч два пъти - през 1979 и 1982 г. \"През последните четири години (наградата) постоянно чукаше на вратата. Ето, че моментът най-накрая настъпи. Всеки следващ сезон се стремиш да бъдеш по-добър от предишния. Да държа този трофей значи много за мен. Но няма да спра дотук. Имаме да извървим дълъг път\", каза Хардън при награждаването. Хардън изведе \"Хюстън\" до първото място в Западната конференция и рекордните в историята на клуба 65 победи в 82 мача. Той завърши сезона като най-добрия реализатор в НБА с 30.4 точки средно на мач при 45% успеваемост в стрелбата. Гардът добави по 8.8 асистенции, 5.4 борби и 1.8 откраднати топки. Хардън е четвъртият играч в историята, който завършва с над 30 точки средно на мач, а отборът му печели 65 и повече победи. Другите трима са Стеф Къри с \"Голдън стейт уориърс\", Карим Абдул-Джабар с \"Лос Анджелис лейкърс\" и Майкъл Джордан, който го е правил два пъти с \"Чикаго булс\". Леброн Джеймс не успя да спечели петата си награда за най-полезен играч, въпреки че игра във всичките 82 мача на \"Кливланд\" и в тях записа средно по 27.5 точки, 9.1 асистенции, 8.6 борби, 1.4 откраднати топки и един чадър при 54.2% успеваемост в стрелбата от игра. \"Кавалерите\" спечелиха 50 победи и завършиха едва четвърти в Източната конференция. След това обаче те стигнаха до четвърти пореден финал в лигата. Дейвис също направи впечатляващ сезон. Той поведе \"Ню Орлиънс\" след контузията на Демаркъс Къзинс и след 28 януари записа 30.2 точки, 11.9 борби, 3.2 чадъра и две открадна топки средно на мач. В рамките на целия редовен сезон Дейвис се отчете с 28.1 точки, 11.1 борби, 2.6 чадъра и 1.5 откраднати топки средно на двубоя. \"Пеликаните\" спечелиха 48 победи и стигнаха до втория кръг на плейофите. Вече бившият наставник на \"Торонто раптърс\" Дуейн Кейси беше избран за треньор на годината. Той изведе тима до 59 победи и първото място в Източната конференция. Разочароващото отпадане от \"Кливланд\" (0:4) в плейофите обаче доведе до уволнението на 61-годишния треньор, който водеше \"Торонто\" от 2011 г. \"Толкова се гордея с всички играчи в \"Торонто\" през последните четири-пет години\", каза Кейси, който от новия сезон ще води \"Детройт пистънс\". Той спечели отличието в конкуренцията на Брад Стивънс (\"Бостън селтикс\") и Куин Снайдер (\"Юта джаз\"). \"Когато те уволнят, винаги се съмняваш малко в себе си. Казваш си: \"Мога ли и искам ли да го правя отново?\" Тогава дойде разговорът ми с Том Горс, собственика на \"Детройт\". Той показа вяра в мен и ми даде възможност, за която съм много признателен. Това е всичко, което един треньор или играч иска - собственик, който да повярва в теб и да ти се довери, влагайки своите средства. Оценявам го\", каза още Кейси. Наградата за новобранец на сезона отиде при Бен Симънс от \"Филаделфия 76\". Той влезе в НБА под №1 в драфта още през 2016 г., но пропусна цялата си първа година заради контузия. В дебютния си сезон плеймейкърът записа 15.8 точки при 54.5% успеваемост в стрелбата от игра, 8.2 асистенции, 8.1 борби, 1.7 откраднати топки и един чадър средно на мач. \"Филаделфия\" спечели 16 поредни победи в края на сезона и завърши с общо 52, които го изведоха до третото място в Източната конференция. Отборът се класира за плейофите за пръв път от 2012 г. Симънс спечели наградата в страхотната конкуренция на Донован Мичъл от \"Юта джаз\". 21-годишният гард, който беше избран под №13 в миналогодишния драфт, направи впечатляващ дебют в НБА. Той вкара 20.4 точки средно на мач, а \"Юта\" изненада всички с 48 победи и пето място в Западната конференция. Третият номиниран беше Джейсън Тейтъм от \"Бостън селтикс\". Виктор Оладипо от \"Индиана пейсърс\" беше избран за най-прогресиращ играч, Лу Уилямс от \"Лос Анджелис клипърс\" е най-добрият шести човек за сезона, а Руди Гобер от \"Юта джаз\" спечели наградата за защитник на годината.", "date": "2018.06.26", "title": "Джеймс Хардън беше избран за играч на сезона в НБА"}
{"url": "https://www.dnevnik.bg/bulgaria/2018/06/26/3206029_sujaliavam_che_policiiata_v_botevgrad_ne_e_izpolzvala/", "text": "Заместник-министърът на вътрешните работи Стефан Балабанов изрази днес сутринта пред Би Ти Ви съжаление, че полицията в Ботевград не е използвала \"сила, помощни средства, гумени куршуми и палки\" при инцидента в ромската махала на Ботевград в неделя. Тогава изпратени по сигнал за силна музика служители на реда бяха замеряни с камъни и буркани от група роми. Според Балабанов при положение, че е имало неизпълнение на полицейско разпореждане, полицията е имала право да приложи цялата строгост на закона, за да възстанови реда. \"В тази държава има закони. Трябва да спрем с този псевдолиберализъм\", допълни той. Според Балабанов в продължение на повече от 10 минути полицаите се убеждавали ромите да спрат музиката, но след като това не е станало, се опитали да изземат озвучителната техника и тогава били атакувани. Той не се съгласи с твърденията, че след атаката срещу тях полицаите са избягали. Действията им той нарече оттегляне, докато получат подкрепления. \"Десет души не могат да се правят с тълпа, която за минути става повече от 100 и повече човека. За да не стават кръвопролития, за да не стане нещо по-сериозно, нашите момчета са направили правилните действия\", каза Стефан Балабанов. По повод твърденията на ромите, че те са били бити без причина от полицейските служители и дори е имало изстрели, зам-министърът обяви в прав текст: \"Изричането на неистини от тази етническа група е маниер – никакви сачми и куршуми не са използвани.\" На няколко пъти Стефан Балабанов, който е зам.-министър от квотата на \"Обединени патриоти\", посъветва и да се спре използването на думата роми вместо цигани. Той призова всички служители на МВР да използват законите и правомощията, които са им дадени, за да може да се противодейства на такива агресивни групи. Балабанов подчерта, че от Министерството на вътрешните работи застават зад действията на полицаите в Ботевград, и ще им го каже лично. Според него трябва да има законови промени и МВР да може служебно да защитава полицаи при дела срещу тях, свързани с работата им, а не да им се налага сами да си търсят адвокати.", "date": "2018.06.26", "title": "Съжалявам, че полицията в Ботевград не е използвала палки и гумени куршуми, обяви зам.-министър на МВР"}
{"url": "https://www.dnevnik.bg/citat_na_deniia/2018/06/26/3206026_citat_na_denia_ako_orban_e_zul_makron_e_15_puti_po-zul/", "text": "Така че, ако Орбан е зъл, Макрон е 15 пъти по-зъл.\" С тези думи италианският вътрешен министър Матео Салвини укори журналистите, които се отнасят към унгарския премиер Виктор Орбан като към \"обществен враг номер едно\", предаде ДПА. Салвини отбеляза, че Унгария е отказала да приеме 300 бежанци от Гърция и Италия по силата на провалилата се схема на ЕС за преразпределяне на мигранти, а в същото време Франция не е приела 9000. \"Така че, ако Орбан е зъл, Макрон е 15 пъти по-зъл\", каза Салвини. 45-годишният лидер на крайнодясната антиимигрантска партия \"Лига\" обаче, изглежда, е объркал сметките, тъй като 9000 е 30 пъти повече от 300, а не 15 пъти, отбелязва ДПА. Правителствата на Франция и Италия си разменят нападки, откакто  Рим затвори пристанищата си  за хуманитарния кораб \"Акуариус\" с над 600 мигранти. Миналата седмица, без да споменава директно Салвини, президентът Еманюел Макрон изрази съжаление, че ЕС е застрашен от  \"подобна на проказа\"  надигаща се вълна на популизъм. На следващия ден Салвини заяви, че френският президент \"е прекалил с шампанското\", и го предизвика да приеме мигрантите, които Италия отпъжда.", "date": "2018.06.26", "title": "Цитат на деня: Ако Орбан е зъл, Макрон е 15 пъти по-зъл"}
{"url": "https://www.dnevnik.bg/bulgaria/2018/06/26/3206032_niamam_politicheski_ambicii_obiavi_maia_manolova/", "text": "Нямам политически амбиции, искам да си върша работата честно и почтено, това каза днес по Би Ти Ви омбудсманът Мая Манолова. Изказването й беше по повод твърденията, че подкрепя каузата на майките на деца с увреждания, за да трупа рейтинг. Манолова допълни, че няма амбиции да става кмет или пък да оглавява евентуална партия на Слави Трифонов, каквито тези се лансирали. Тя допълни, че  добронамереният й бартер  - оттегляне от поста на омбудсман срещу приемане на закона за личната помощ, остава в сила. Манолова поясни, че ако сделката не бъде приета, ще продължи да се бори за всичките си каузи. Тя поясни, че утре в 12 часа организира публично обсъждане на законопроекта и кани всички опоненти и противници на текстовете на него. Според Манолова освен от пари системата има нужда от реформа, защото парите се харчат неефективно.", "date": "2018.06.26", "title": "Нямам политически амбиции, обяви Мая Манолова"}
{"url": "https://www.dnevnik.bg/evropa/2018/06/26/3206030_evrodeputati_poiskaha_da_se_zadeistva_procedura_koiato/", "text": "Ключова комисия в Европейския парламент гласува в подкрепа на задействането на процедурата по чл. 7 от Договора за ЕС срещу Унгария, която може да завърши със санкции заради нарушаване на основни ценности на съюза, предаде \"Политико\". Евродепутатите от Комисията по правосъдие и вътрешни работи гласуваха с 37 гласа \"за\" срещу 19 \"против\" в подкрепа на резолюция, изготвена от датски депутат от групата на Зелените. В документа се казва, че ситуацията в Унгария представлява \"явен риск от сериозно нарушаване на ценностите,  посочени в чл. 2 на Договора \", и се призовава за процедура по чл. 7 (повече за процедурата четете  тук ). Текстът е знак за опасенията за независимостта на съдебната система, образователната реформа, корупцията, свободата на изразяване и правата на мигрантите в Унгария наред с други въпроси. Правителството на Виктор Орбан е критикувано у дома и в чужбина, че поставя Унгария по пътя на автокрацията и въвежда недемократични практики. По-рано този месец унгарският парламент  прие спорно законодателство , което забранява да се помага на мигранти или търсещи убежище. Ако европарламентът в пълен състав подкрепи резолюцията на пленарно заседание през септември, след това официално ще поиска от съвета да задейства първата от трите стъпки в процеса, който може да доведе до отнемане на правото на глас на Унгария в съвета. Въпреки че санкциите са малко вероятни, тъй като се изисква подкрепата на всички държави членки, решението да се започне процесът може да навреди на международните позиции на Унгария. В гласуването в понеделник осем членове на Европейската народна партия, дясноцентристката група, която включва и партията на Орбан \"Фидес\", подкрепиха резолюцията. В края на миналата година Европейската комисия  задейства процедурата по чл. 7  срещу Полша заради сериозен риск от нарушаване на върховенството на закона в страната.", "date": "2018.06.26", "title": "Евродепутати поискаха да се задейства процедура, която може да лиши Унгария от глас в ЕС"}
{"url": "https://www.dnevnik.bg/citat_na_deniia/2018/06/26/3206038_citat_na_denia_moiat_reiting_shte_si_go_otnesa_vkushti/", "text": " С тези думи пред Би Ти Ви омбудсманът Мая Манолова коментира  предложението си  да се оттегли от поста, ако бъде приет законопроектът за личната помощ. Тя подчерта, че  няма политически амбиции  - не мисли да става кмет или лидер на партия.", "date": "2018.06.26", "title": "Цитат на деня: Моя рейтинг ще си го отнеса вкъщи и ще си го сложа в кухнята"}
{"url": "https://www.dnevnik.bg/razvlechenie/2018/06/26/3206044_orujieto_na_han_solo_be_prodadeno_za_polovin_milion/", "text": "Оръжието на  Хан Соло  от \"Завръщането на джедаите\" бе продадено за 550 000 долара на търг в музейната верига Ripley's Believe it or Not!, съобщава агенция \"Ройтерс\". Бластерът BlasTech DL-44 е използван от героя на Харисън Форд във филма от 1983 г. и е едно от най-известните оръжия от вселената на \" Междузвездни войни \". Сувенирите от сагата на Джордж Лукас са изключително търсени – светлинният меч на Люк Скайуокър бе продаден за 450 000 долара миналата година, а дроидът R2-D2 – за 2.7 млн. долара.", "date": "2018.06.26", "title": "Оръжието на Хан Соло бе продадено за половин милион долара"}
{"url": "https://www.dnevnik.bg/evropa/2018/06/26/3206041_italiia_predlaga_da_se_suzdadat_centrove_za_migranti/", "text": "Италианският вътрешен министър Матео Салвини призова да се създадат центрове за прием на мигранти на юг от Либия след среща с лидерите на африканската страна в Триполи, предаде \"Гардиън\". Той заяви, че предложението, едно от многото в  италианския пакет  с мерки срещу мигрантите, ще бъде представено на европейските лидери,  които ще се срещат в четвъртък и петък . Това бе първото посещение на член на новото италианско популистко правителство в Либия. В последните седмици Салвини  предизвика гневни реакции  сред европейски политици с решението да затвори италианските пристанища за неправителствени кораби, спасили бедстващи мигранти в международни води. По време на пресконференция в Триполи Салвини заяви: \"В четвъртък в Брюксел заедно ще подкрепим с либийските власти създаването на центрове за прием и идентифициране южно от Либия, на външните граници на Либия, за да помогнем на Либия и на Италия да блокират миграцията. Нито Италия, нито Либия могат сами да защитават границите си\", допълни той. Подкрепяното от ООН либийско правителство, базирано в Триполи, каза, че няма да разреши мигрантски лагери в Либия, ако те се ръководят от чуждестранен персонал - условие, което подсказва, че предложените от Салвини лагери ще трябва да се разположат по границите на Либия със съседните страни като Чад и Нигер. Все още обаче не е ясно дали тамошните правителства ще са съгласни да приютят мигрантски центрове. Либийският вицепремиер Ахмед Майтиг обясни, че страната му \"категорично отказва\" установяването на нейна територия на чуждестранни лагери, като каза, че това би нарушило либийското законодателство. По думите му Либия ще покани европейските средиземноморски страни на среща за миграцията в Триполи в началото на септември. На пресконференцията Салвини призова за укрепване на външните граници на Либия и ЕС, обеща пълно спазване на либийския суверенитет и заяви, че Рим и Триполи споделят целта да се спират наети от неправителствени организации спасителни кораби, допълва БТА. Позицията на Италия е, че мигрантите трябва да бъдат спасявани от либийската брегова охрана, а не от европейски неправителствени организации, и връщани в Либия въпреки предупрежденията на правозащитни организации, че така мигрантите са изложени на сериозни издевателства, включително изтезания. В Рим Салвини отхвърли тези безпокойства като \"лъжи и реторика\" и заяви, че е посетил първокласен мигрантски център в Триполи, който е под надзора на Върховния комисариат на ООН за бежанците. Той заяви, че неправителствените организации, които помагат на мигранти край либийските брегове, \"съзнателно или несъзнателно са съучастници\" на трафикантите на хора в Либия.", "date": "2018.06.26", "title": "Италия предлага да се създадат центрове за мигранти южно от Либия"}
{"url": "https://www.dnevnik.bg/biznes/2018/06/26/3206072_firma_za_prevodi_e_globena_zaradi_ceni_pod_sebestoinost/", "text": "Дружеството за езикови преводи \"Орхидея 94\" е глобено с 5320 лв., защото е предлагало услуги по цени под себестойност, съобщи Комисията за защита на конкуренцията. Размерът на глобата съответства на 4% от приходите от продажби за 2017 г. на \"Орхидея 94\". Комисията установи, че дружеството е предлагало занижени цени при участие в процедури за обществени поръчки за превод от и на чужд език за времето от януари 2015 г. до март 2018 г. В поръчка, обявена от Народно събрание, \"Орхидея 98\" е предложила за 1 стр. писмен превод 28.00 лв., за устен консекутивен - 20.00 лв., и за устен симултанен - 2.00 лв. На Министерството на отбраната фирмата е предложила съответно за писмени преводи (1 страница) - 24.00 лв. без ДДС, а за устни - 12.00 лв. без ДДС. И при двете процедури \"Орхидея - 94\" ЕООД предлага преводачески услуги под разходите за предоставянето им, което е в противоречие с добросъвестната търговска практика и може да увреди конкурентите на пазара на предоставяне на преводачески услуги и общите условия на конкуренция на този пазар, се казва в съобщението на антимонополната комисия.", "date": "2018.06.26", "title": "Фирма за преводи е глобена заради цени под себестойност"}
{"url": "https://www.dnevnik.bg/sviat/2018/06/26/3206049_devet_evropeiski_durjavi_suzdavat_grupa_za_voenna/", "text": "Франция привлече осем партньора от ЕС в европейска група за военна намеса, която да може в кратки срокове да изпълнява военна операция, евакуация в страна с военен конфликт или помощ при бедствие, предадоха агенциите \"Франс прес\" и \"Ройтерс\". Целта е да се реагира на кризи в близост до границите на Европа без НАТО или САЩ. Един от участниците в Инициативата за европейска намеса (ИЕН) е Великобритания. Париж се опитва да задържи Лондон ангажиран в европейската отбрана и след Брекзит. \"Искаме да развием сътрудничество между страни с политическа воля и военен капацитет за намеса при необходимост, когато решат това, при различни сценарии, не само военни, а и цивилни\", обясни френският министър на въоръжените сили  Флоранс Парли  след подписването на писмо за намерения от деветте страни - участнички в инициативата, на церемония в Люксембург, където имаше среща на министрите на отбраната на ЕС. В инициативата освен Франция участват Германия, Белгия, Дания, Холандия, Естония, Португалия, Испания и Великобритания. По-рано Италия също бе дала съгласие, но новото ѝ правителство се нуждае от малко време да проучи всички варианти, обясни Парли и увери, че въпросът е по-скоро формален, отколкото по същество. Инициативата е отворена и за други държави. \"Целта е да обединим всички страни, които изпълняват двойното условие за военен капацитет и политическа воля за активна намеса\", уточни френският министър. Германският министър на отбраната  Урсула фон дер Лайен  определи френската инициатива като \"форум\" и настоя, че е необходимо ИЕН \"да бъде колкото се може по-тясно свързана с европейската отбрана, защото въоръжените ни сили участват или в НАТО, или в ЕС, понякога в силите на ООН или в антитерористични коалиции\". Целта на ИЕН е да допълва НАТО. Така Европа конкретно допринася към исканото от президента Тръмп добро функциониране на алианса, заяви Парли. \"Предвид възможните съмнения (за ангажимент на САЩ в Европа) европейците трябва да са силни и все по-способни да осигуряват своята защита и суверенитет\", добави френската министърка на въоръжените сили. Въпреки някои безпокойства, че новата военна група може да се дублира с  европейски отбранителни инициативи , генералният секретар на НАТО Йенс Столтенберг приветства инициативата, която бе предложена през септември от френския президент Еманюел Макрон. Столтенберг заяви, че това ще е полезно за модернизиране на европейските въоръжени сили и способността им за по-бърза реакция. Парли увери, че ИЕН ще обслужва лансираната през декември от ЕС отбранителна структура, известна като Постоянно структурирано сътрудничество (ПСС), а няма да я дублира. Целта на ПСС е да се развиват отбранителните способности и да се инвестира в съвместни проекти. На срещата си в Люксембург днес министрите на отбраната на ЕС утвърдиха правилата на работа на ПСС, което ще бъде подкрепено от многомилиарден европейски отбранителен фонд от 2021 г. Великобритания няма да прави вноски в него, тъй като напуска ЕС през март догодина, но Лондон се надява да участва в някои отбранителни проекти като страна - нечлен на ЕС. Също днес бе решено Испания да поеме от Великобритания командването на военноморската мисия на ЕС за борба със сомалийски пирати край Африканския рог от 30 март 2019 г., ден след настъпването на Брекзит. /БТА", "date": "2018.06.26", "title": "Девет европейски държави създават група за военна намеса, която да допълва НАТО"}
{"url": "https://www.dnevnik.bg/zelen/2018/06/26/3206046_sobstvenikut_na_imota_krai_koral_i_ohranata_ne_sa/", "text": "Испанската компания \"Ибердрола Инмобилиария\" не са поставяли плакат, предупреждаващ преминаващите през имота й, че ще бъдат снимани с т. нар. фотокапан. Охранителната фирма, която са наели, също не е слагала подобен знак. Това заявиха от компанията - собственик на имот край плажа \"Корал\", в отговор на запитване на \"Дневник\" по случая като уточняват, че самите те не са били запознати с тази информация до момента на запитването на редакцията. В жалбата до комисията сдружението възразява, че се заснемат биометрични данни на плажуващи без тяхното съгласие при това на общински път и след като пешеходното преминаване през имота е разрешено от собственика. Според природозащитниците потенциалният материален интерес е в размер на 1.25 милиарда евро, тъй като световният оборот на фирмата е 31.2 милиарда евро за миналата година и при наличие на нарушение глобата е в размер на 4% от него. Сдружение \"Да запазим Корал\" и съмишлениците му се грижат доброволно за плаж \"Корал\" от 15 години и вярват, че българските граждани отишли на почивка имат право да бъдат защитени от възможността да попадат в нерегламентирани фотокапани и техните снимки \"по бански\" да бъдат анализирани и пращани на трети лица от служителите на \"Ибердрола\" без тяхно каквото и да е изразено съгласие, се казва в съобщението.", "date": "2018.06.26", "title": "Собственикът на имота край \"Корал\" и охраната не са поставяли табела за фотокапани"}
{"url": "https://www.dnevnik.bg/sviat/2018/06/26/3206063_kamion_vruhletia_redakciiata_na_nai-golemiia/", "text": "Ван е връхлетял редакцията на холандския в. \"Телеграф\" в малките часове на деня. Става въпрос за умишлена атака, но пострадали няма, уточняват от полицията, цитирани от агенция \"Ройтерс\". По това време сградата е била празна с изключение на нощния охранител. \"За съжаление журналистиката е нападната за пореден път. Това е повод за дълбока тревога, но ние няма да се стреснем\", коментира главният редактор Пол Янсен. Премиерът Марк Рюте нарече атаката \"шамар за свободната преса и холандската демокрация\". \"Телеграф\" е най-големият ежедневник в Холандия. Полицията издирва извършителя и евентуален негов съучастник. Това нападение се случва след година на огромен натиск срещу медиите в Европа и две убийства - на словака  Ян Куцяк  и на малтийката  Дафне Каруана Галиция.  Това накара организацията \"Репортери без граници\" да обяви, че  европейският модел за журналистиката  ерозира, като дори държавите на върха индекса за свободата на словото страдат от това.", "date": "2018.06.26", "title": "Ван връхлетя редакцията на най-големия ежедневник в Холандия"}
{"url": "https://www.dnevnik.bg/evropa/2018/06/26/3206057_zaev_shte_podade_ostavka_ako_sdelkata_za_imeto_na/", "text": "Македонският премиер Зоран Заев каза, че ще подаде оставка, ако споразумението с Гърция за преименуването на страната му на Северна Македония не бъде одобрено на референдум, предаде \"Катимерини\". Той все пак изрази увереност, че  сделката за името  ще бъде подкрепена с достатъчно мнозинство на референдума, който ще се проведе есента. Според него споразумението ще получи 75 или дори 85% подкрепа в съответствие на процента граждани, които искат балканската страна да се присъедини към ЕС и НАТО. И двата процеса зависят от уреждането на спора за името. Заев добави, че правните му съветници в момента проучват какво може да се направи, ако президентът Георге Иванов  не подкрепи споразумението, както вече обяви . По-късно днес се очаква разширяването на ЕС да е на дневен ред на  Съвета на ЕС по общи въпроси в Люксембург . Позовавайки се на разговори с дипломатически източници, агенция \"Ройтерс\" пише, че на съвета ще се прояви съпротивата на Франция, Холандия и отчасти Дания, които ще очакват повече реформи от Албания и Македония, за да се съгласят те да получат покана за преговори. Тирана и Скопие срещат подкрепата на много европейски столици (и на Еврокомисията, която тази пролет  препоръча  начало на преговорите), а представители на ЕС многократно са свързвали евроинтеграцията на Македония с разрешаването на спора за името с Гърция, което и стана по-рано този месец. Скопие бързаше с решението, за да може темата да е на дневен ред както на днешния Съвет по общи въпроси, така и на Европейския съвет в четвъртък и петък. НАТО обяви, че ще предостави покана на Македония на срещата си на върха другия месец, макар присъединяването към алианса  да зависи и от други фактори .", "date": "2018.06.26", "title": "Заев ще подаде оставка, ако сделката за името на Македония не бъде одобрена на референдум"}
{"url": "https://www.dnevnik.bg/evropa/2018/06/26/3206086_es_shte_otgovori_ako_sasht_nalojat_novi_mita_na/", "text": "Европейският съюз \"ще отговори\", ако САЩ решат да наложат нови мита върху европейските продукти, предупреди френският министър на икономиката Брюно льо Мер, цитиран от \"Франс прес\". Льо Мер направи това изявление, след като в петък в сила  влязоха европейските мита  върху десетки американски стоки като джинсите, бърбъна и  мотоциклетите . Те бяха приложени  в отговор на митата на САЩ от 25 на сто  върху вноса на стомана и от 10 на сто на алуминий. \"Когато САЩ решиха да ни ударят с увеличения на митата, Европа отговори в един глас\", заяви Льо Мер пред чуждестранни журналисти в Париж. \"Ако САЩ ни ударят отново с увеличение от 20 на сто на митата върху автомобилите, ние пак ще отговорим. Не искаме ескалация, но ние сме нападнатите\", допълни той. Президентът на САЩ Доналд Тръмп неотдавна  заплаши да обмитява колите , внасяни в САЩ, а това може да навреди особено силно на някои германски автомобилни концерни. Мерките, които в петък въведе ЕС, изглежда, засягат продукти, идващи най-вече от републиканските щати в САЩ, отбелязва АФП. \"Опитваме се да накараме президента Тръмп да се откаже от решението си. Следователно е легитимно да използваме средствата, с които разполагаме, за да накараме господин Тръмп да разбере, че не приемаме неговите решения\", подчерта френският министър на икономиката.", "date": "2018.06.26", "title": "ЕС ще отговори, ако САЩ наложат нови мита на автомобилите, каза френски министър"}
{"url": "https://www.dnevnik.bg/evropa/2018/06/26/3206102_es_triabva_da_se_razshiri_vuzmojno_nai-burzo_zaiavi/", "text": "Европейският съюз трябва да ускори разширяването и да включи страни от Западните Балкани, заяви министърът на външните работи на Унгария Петер Сиярто, цитиран от \"Ройтерс\". Дори най-напредналите кандидати в Западните Балкани - Сърбия и Черна гора, едва ли ще се присъединят към блока по-рано от 2025 г. според сегашните срокове на ЕС, отбелязва агенцията. \"Трябва да разширим ЕС колкото е възможно по-бързо и по-скоро\", каза Сиярто в лондонския мозъчен тръст \"Чатъм Хаус\", като изтъкна, че не бива процесът да отнеме цели седем години. \"Искаме да видим ЕС 28, 29, 30. Западните Балкани са място, където могат да възникнат напрежения\", каза той. Франция и Холандия са против плановете на ЕС за започване на преговори за членство с Албания и  Македония  поради опасения, че решението може да изостри допълнително антиимигрантските настроения в блока, споделят дипломати от ЕС, напомня \"Ройтерс\", цитирана от БТА. През февруари Европейската комисия обяви  новата си стратегия за разширяването , според която най-напредналите - Сърбия и Черна гора, трябва да могат да се присъединят към ЕС до 2025 г. През февруари, докато беше в София за среща на външните министри от ЕС, Сиярто заяви, че блокът  не трябва да се оплаква  от плановете на Русия и Турция на Балканите, а да действа по-бързо.", "date": "2018.06.26", "title": "ЕС трябва да се разшири възможно най-бързо, заяви унгарският външен министър"}
{"url": "https://www.dnevnik.bg/biznes/2018/06/26/3206106_volvo_zapochna_da_stroi_servizen_centur_krai_plovdiv/", "text": "С инвестиция от 3 млн. лева \"Волво груп България\" започва изграждането на собствен сервизен център до Пловдив, който се очаква да заработи през 2019 г., съобщиха от компанията. Теренът от 23 декара се намира в непосредствена близост до магистрала \"Тракия\" (между 119 и 121 км, до село Бенковски, община Марица).", "date": "2018.06.26", "title": "\"Волво\" започна да строи сервизен център за камиони край Пловдив"}
{"url": "https://www.dnevnik.bg/detski_dnevnik/2018/06/26/3206126_poveche_ot_1300_sa_svobodnite_mesta_za_purvoklasnici_v/", "text": "И след третото класиране в 102 училища в София има свободни места за първокласници, съобщава вестник \"Сега\". Повече от 1300 са незаетите места, съобщава Регионалното управление на образованието. Най-много ученици се търсят в три основни училища - 141-во в \"Надежда\" - 55, 162-ро в Кремиковци - 50, и 148-о в \"Слатина\". Над 30 са свободните места в 121-во СУ в \"Триадица\", 95-о СУ в \"Подуяне\", 66-о СУ в \"Овча купел\", 27-о СУ в \"Люлин\", 147-о ОУ в \"Красна поляна\" и др. Общо 59 са училищата със запълнен капацитет. Единствените райони, в които няма нито едно свободно място, са \"Изгрев\" и \"Студентски\". За сметка на това пък централно софийско училище, като например 6-о ОУ \"Граф Игнатиев\", все още търси да запише 30 ученици. В 7-о училище \"Св. Седмочисленици\" има още 8 места, а в 127-о \"Ив. Денкоглу\" - 23. По едно-две свободни места са останали например в 146-о ОУ \"П. Евтимий\" във \"Връбница\", 35-о \"Д. Войников\" и 33-то ОУ \"Санкт Петербург\" в \"Лозенец\", 12-о СУ \"Цар Иван Асен II\" в \"Средец\" и др. Записването продължава до 14 септември, като родителите могат да запишат детето си в желаното училище, ако в него има свободни места, дори ако трябва да изтеглят документите от училището, в което то вече е прието. При попълване на незаетите след трето класиране места не важи критерият за уседналост, който бе основен при първите три класирания.", "date": "2018.06.26", "title": "Повече от 1300 са свободните места за първокласници в София"}
{"url": "https://www.dnevnik.bg/sport/2018/06/26/3206128_ruska_agenciia_e_prodavala_falshivi_bileti_za/", "text": "Китайски фенове купили повече от 40 хиляди билета за  световното първенство , но не всички са успели да посетят мачовете от турнира дотук. Част от пропуските на запалянковците са се оказали фалшифицирани, като всички те са продадени от една и съща туристическа агенция – Anji MSK. По данни на руското посолство в Китай потърпевшите са около 3000 души, които са купили близо 10 хиляди билета за мачовете от световното първенство. От китайска страна веднага е подаден сигнал срещу фирмата, която е продавала пропуските за мачовете. Макар че представители на Anji MSK са обявили, че имат право да продават билети, и са показали писмо от ФИФА, което ги упълномощава, в момента се води разследване. Според информация на Китайското национално радио писмото също е фалшиво. Малко по-късно и властите в Москва потвърдиха, че документът не е легитимен. Макар Китай да не се класира на световното първенство, много фенове от страната решиха да пътуват до Русия, за да гледат двубои от турнира. Азиатската страна не е участвала на световни финали от 2002 г. и въпреки това от ФИФА съобщиха, че Китай е една от страните, от които са получени най-много заявки на официалния сайт за билети. Още преди началото на световното първенство от  ФИФА подадоха иск в прокуратурата срещу компания , която предлагаше билети незаконно.", "date": "2018.06.26", "title": "Руска агенция е продавала фалшиви билети за световното на китайски фенове"}
{"url": "https://www.dnevnik.bg/photos/2018/06/26/3206085_snimka_na_denia_bronzovata_kushta_mejdu_ochakvaniiata/", "text": "Т. нар. Бронзова къща, която трябваше да бъде издигната на мястото на бившия Мавзолей в столицата още в началото на годината, вече е почти готова. Днес тя изглежда така, а авторът й Пламен Деянофф обясни пред \"Дневник\", че предстоят само някои довършителни дейности и отваряне на високи \"врати\" в четирите стени на конструкцията. След като поставянето на \"къщата\", която трябваше да е символ на българското европредседателство, се забави многократно, общината постави срок до 25 - 27 юни тя да е готова или изобщо да не бъде изпълнен проектът. Днес авторът й твърди, че е приключил със задачите си", "date": "2018.06.26", "title": "Снимка на деня: Бронзовата къща между очакванията и действителността"}
{"url": "https://www.dnevnik.bg/razvlechenie/2018/06/26/3205783_teatur_pred_teatura_-_9_dni_scena_na_otkrito/", "text": "За втора година Народният театър \"Иван Вазов\" излиза на открито. От 30 юни до 8 юли представления ще има в градската градина пред сградата. Началният час на всички спектакли е 21.30 ч., а цените на билетите са от 10 до 30 лв., пише на сайта на театъра. Откриването ще бъде с концерт-спектакъла \"България - благословена земя\", в който ще вземат участие певци и актьори, режисирани от Борис Радев. Концертът е част от програмата за закриване на българското европредседателство. Входът е свободен, но желаещите да присъстват трябва да вземат покани с места, които се предлагат на касите на театъра. Броят им е ограничен. На откритата сцена ще се играят \"Животът е прекрасен\" от Николай Ердман, режисьор Александър Морфов, \"Калигула\" от Алебер Камю, постановка на Диана Добрева и \"Сако от велур\" от Станислав Стратиев, режисьор Бойко Богданов. Тази година на сцената в градината ще гостуват и постановки на театър \"София\" и на Театъра на Българската армия - \"Госпожа министершата\" от Борислав Нушич, режисирана от Недялко Делчев, и \"Швейк\" на Юрий Дачев по мотиви от романа на Хашек, поставен от Бина Харалампиева. Закриването ще бъде със спектакъл-хепънинг \"Опит за летене\" от Йордан Радичков, с режисьор Стоян Радев. Трибуната пред сцената вече е изградена и подобрена спрямо миналата година. Разполага с 1127 седящи места и пространство за хора със специални нужди. Билетите за всички спектакли са в продажба на касите на театъра,  онлайн , както и в мрежата на \"Изипей\", които са основен партньор на събитието.", "date": "2018.06.26", "title": "\"Театър пред театъра\" - 9 дни сцена на открито"}
{"url": "https://www.dnevnik.bg/morski/2018/06/26/3206176_italianskoto_arhitekturno_studio_shte_konsultira/", "text": "Италианското архитектурно студио De Miranda Associati ще участва в предпроектните проучвания за строителството на втори мост през Варненското езеро. Това е казал днес главният архитект на Варна Виктор Бузев. Според него изграждането на новия мост трябва да започва край с. Тополи и да се свързва с магистрала \"Черно море\" край с. Звездица. Така мостът ще осигури транзитно преминаване от автомагистрала \"Хемус\" към Южното Черноморие, без трафикът да преминава през централната част на Варна, както в момента. Студиото De Miranda Associati е консултантска инженерингова компания, специализирана в проектирането на мостове и мостови конструкции. Тя е основана през 1968 г. и работи в областта на структурното проектиране. Според информацията, поместена на сайта на бюрото, то има потенциала да създаде основен и подробен дизайн на изключително сложни съоръжения. Компанията осигурява качествен контрол и проверка на проекти за ветроенергийни паркове, занимава се със сеизмично инженерство и осигуряване на безопасността на строителни конструкции.  Портфолиото на компанията включва над 40 мостови конструкции със сложен дизайн в Италия, Испания, Бразилия и страни в Северна Африка. ", "date": "2018.06.26", "title": "Италианско архитектурно студио ще консултира проектирането на мост над Варненското езеро"}
{"url": "https://www.dnevnik.bg/sport/2018/06/25/3205920_movistar_shte_opita_da_spre_dominaciiata_na_frum_v_tur/", "text": "Отборът на \"Мовистар\" обяви състава си от осем души, с които ще участва в  105-ото издание на Обиколката на Франция . Испанският тим се цели в крайната победа, с която да спре доминацията на \"Скай\" – победител в пет от последните шест издания на състезанието. От \"Мовистар\" обаче ще заложат на рядко срещана стратегия с трима лидери за генералното класиране. Найро Кинтана, Алехандро Валверде и Микел Ланда ще бъдат козовете на испанците срещу четирикратния шампион Крис Фрум (2013, 2015, 2016 и 2017 г.). Въпреки струпването на много звезди от \"Мовистар\" не се притесняват, а смятат, че това ще бъде тяхното оръжие. \"Имаме много силен отбор, който има всички шансове да вземе крайната победа. Найро е много постоянен и неизменно е на подиума в големи обиколки. Алехандро ни дава опит, а Микел е последното оръжие, който дава още по-голямо разнообразие\", каза генералният мениджър на отбора Еузебио Унсуе. Ветеранът Валверде (38 г.) ще стартира за 11-и път в Тура и общо за 23-и в триседмична обиколка. В дългогодишната си кариера обаче Куршума има само една победа в испанската Вуелта (2009 г.), а най-добрият му резултат във Франция е трето място преди три сезона. Той се завърна победоносно на шосето след счупване на капачката в миналогодишното издание на Тура, заради което пропусна седем месеца. Кинтана два пъти остава зад Фрум (2013 и 2015 г.), а преди две години беше трети. Миналото издание беше първото, в което колумбиецът не се качи на подиума. Той обаче остава единственият, който е побеждавал  Фрум  в пряк дуел, след като му взе победата във Вуелтата през 2016 г. Колумбиецът обяви, че йерархията ще бъде определена спрямо представянето на всеки от тримата в първата седмица. Третият лидер на \"Мовистар\" Микел Ланда е ново попълнение на отбора, след като дойде именно от \"Скай\", където работеше за Фрум. Баскът има 10 участия в триседмични обиколки и две в Тура, където остана четвърти преди година. \"Ние ще имаме най-силният отбор в Тура и вярвам, че ще победим \"Скай\". Знам как можем да разклатим Фрум, но за целта първо трябва да дестабилизираме отбора му. Според мен решаващи ще са дългите атаки\", каза Ланда. Баскът увери, че ще може да работи добре на шосето с Кинтана, което е поставяно под съмнение от специалистите. В миналото  Ланда се оплакваше , че не получава лидерско място в бившите си тимове \"Скай\" и \"Астана\". Основните помощници на Кинтана, Валверде и Ланда ще са катерачите Андрей Амадор (11 големи обиколки) и Марк Солер, който спечели \"Париж - Ница\" през тази година. Останалите трима са ветераните Даниеле Бенати (37 г.), Иманол Ервити (34 г.) и Хосе Хоакин Рохас (33 г.), които ще помагат в равнинните километри и ще пазят лидерите си. Тримата имат общо 55 участия в триседмични надпревари. Ахилесовата пета на \"Мовистар\" може да бъде бъде в отборния часовник в третия етап, тъй като тимът няма нито един специалист в дисциплината. Обиколката на Франция започва на 7 юли във Вендее.", "date": "2018.06.26", "title": "\"Мовистар\" ще опита да спре доминацията на Фрум в \"Тур дьо Франс\" с отбор с трима лидери"}
{"url": "https://www.dnevnik.bg/biznes/2018/06/26/3206123_ot_purvenci_v_iztochvaneto_na_karti_stanahme_nai-dobri/", "text": "България излезе от всички черни списъци и вече е най-добрата в борбата с измамите. Това обяви премиерът Бойко Борисов при откриването на технологичния фестивал \"Уебит\". Борисов отбеляза, че по времето, когато е бил главен секретар на МВР (между 2001 и 2005 г.), българите са били на второ място в света по източване на кредитни карти. \"Сиреч, много преди да се заговори в света за киберзащита, българските деструктивни хакери пробиваха всички защитни системи и подложиха на риск кредитните карти. И само за няколко години България излезе от всички черни списъци и стана най-добрата в борбата срещу измамите с кредитни карти\", каза премиерът, цитиран от \"Фокус\". \"Скъпи мои млади хора, ако същите тези тогава млади криминални престъпници не се бяха вкарали при нас в тая грешна посока и бяха като своите връстници в САЩ, в \"Гугъл\", във \"Фейсбук\", сега щяха да са много богати хора и нямаше да лежат в затворите. Българинът е с много особено мислене и затова е толкова иновативен\", каза премиерът.  наблегна върху дигиталното образование и желанието на общината да превърне София в \"умен\" град. \"Столичната община инвестира в иновации и залага на информационните технологии в новите проекти. Второто важно е устойчивото финансиране на предприемачески проекти, свързани с иновациите и зелените устойчиви политики. Нужно е да работим и за равен достъп на всички до дигиталните технологии\", каза тя. пък изтъкна, че  българското председателство на Съвета на ЕС е направило всичко необходимо за това дигитална Европа да не бъде догонваща, а изпреварваща. \"Дадохме основа да бъдем конкурентоспособни в дигиталната сфера и да може бизнесът да оперира в нея. Работихме усилено в нелеки дебати, за да приемем законодателство за защита на личните данни, на свободното движение на данните. И вярвам, че успяхме, защото работихме заедно за цифрова, единна и силна Европа\", каза тя.", "date": "2018.06.26", "title": "От първенци в източването на карти станахме най-добри борци с измамите, обяви Борисов"}
{"url": "https://www.dnevnik.bg/bulgaria/2018/06/26/3206180_vsichki_zadurjani_za_ekscesiite_v_botevgrad_sa/", "text": "Всички задържани за ексцесиите в Ботевград през уикенда са с повдигнати обвинения, съобщиха от полицията в града. Вчера бяха арестувани общо шест души за грубо нарушаване на обществения ред и съпротива срещу полицейски служители. Те са обвинени в хулиганство, а двама от тях и за унищожаване, и повреждане на полицейски автомобил. Още един от шестимата е с допълнително обвинение – за възпрепятстване на орган на властта да изпълни задълженията си по служба. Арестуваните са с прокурорско задържане до 72 часа за довеждането им в съда, от когото държавното обвинение ще поиска те да останат постоянно в ареста. За случая се разбра в неделя.  До напрежението между полицаите и жители на града от ромски произход се е стигнало, след като органите на реда са пристигнали на сигнал за силна музика и са помолили събралата се група пред бл. 15 в Ботевград да намали. Последвало хвърляне на камъни и дървета по служебните автомобили. Изпочупени били част от стъклата на полицейските коли. При инцидента няма пострадали полицаи. След информацията за инцидента вицепремиерът и министър на отбраната Красимир Каракачанов изпрати писмо до медиите с реакцията си по повода. \"На първо място в качеството ми на гражданин на Република България и след това в качеството ми на заместник министър-председател по обществен ред и сигурност искам да изкажа своята подкрепа за работата на полицаите, които снощи в изпълнение на служебния си дълг са се отзовали на адрес в Ботевград за нарушаване на обществения ред и са били нападнати от цигани\", се казва в позицията. В нея Каракачанов посочва, че \"маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона\". Зам.-министърът на вътрешните работи Стефан Балабанов пък изрази днес  съжаление, че полицията в Ботевград не е използвала \"сила , помощни средства, гумени куршуми и палки\" при инцидента в ромската махала. След като  преди около половин месец  съпругата на вицепремиера Томислав Дончев Светлана направи антиромско изказване във \"Фейсбук\", като написа \"Морковите за циганите са на свършване, време е за тоягата\", отново използва социалната мрежа,  за да изрази мнението си за инцидента. \"Предлагам Българският хелзинкски комитет да излезе с \"остра\" декларация в защита на правата на полицаите от Ботевград и да осъди посегателствата върху тях като представители на българския етнос. Равенство в правата и задълженията без значение на етноса, нали? Също така предлагам всяка циганка от въпросния блок да се отрече от мъжа си, ако е хвърлял камъни и дърве по униформените лица\", написа Светлана Дончева.", "date": "2018.06.26", "title": "Всички задържани за ексцесиите в Ботевград са обвинени в хулиганство"}
{"url": "https://www.dnevnik.bg/sviat/2018/06/26/3206139_makedonskiiat_prezident_otkaza_da_podpishe_dogovora_za/", "text": "Македонският президент Георге Иванов обяви, че няма да подпише договора между Скопие и Атина, който слага край на продължилия над две и половина десетилетия спор за името, предаде агенция МИА. Според Иванов документът е \"противоконституционен\" и легитимирането му - чрез подпис на закона за ратификация,  приет от парламента  - е \"престъпна дейност\", което ще постави Македония в подчинена позиция спрямо друга държава, а за това може да бъде наказан с \"най-малко пет години\" според чл. 308 от Наказателния кодекс. Правните последици от спогодбата за него \"биха били основа за наказателно дело\". \"Един от стълбовете на моята политика в предизборната програма (преди вота за президент) от 2014 г. е, че \"не приемам промяна в конституцията с цел промяна на конституционното име\", гласи съобщението от кабинета му, изпратено до медиите. \"Не приемам идеи или предложения, които биха заплашили македонската национална идентичност, особеностите на македонската нация, македонския език и македонския модел на съжителство\", продължава държавният глава. Той припомня, че почти 535 хил. души са гласували за него въз основа на програмата му. Договорът между Атина и Скопие , подписан на  Преспанското езеро , задължава Македония да се преименува на Северна Македония и да използва името както в общуването с други държави,  така и вътрешнополитически  (думите \"македонски\" и \"македонци\" ще могат обаче да се използват в определен контекст). Ще се наложат и промени в конституцията. Какво следва Решението на Иванов вече е получено от парламента, който ратифицира документа миналата седмица. Сега в срок от 30 дни председателят на събранието Талат Джафери трябва да свика ново заседание, но според МИА това ще се случи не по-късно от другата неделя. Ако депутатите отново одобрят закона, според конституцията Иванов е длъжен да го подпише. Не са предвидени същевременно механизми, които могат да го накарат да го направи. Премиерът Зоран Заев вече обяви, че партията му ще търси начин да обедини депутатите - както тези от управляващата коалиция, така и други, - за да може  държавният глава да бъде отстранен . Договорът за името се счита за задължително условие, за да може Македония да започне преговори за членство с Европейския съюз и да получи покана за влизане в НАТО. Вчера генералният секретар на Алианса  Йенс Столтенберг каза , че Скопие би могло да разчита на поканата още идния месец, но да се присъедини към организацията единствено след като договорът е \"финализиран\", а това включва подпис от президента.", "date": "2018.06.26", "title": "Македонският президент отказа да подпише договора за името, за да не бъде осъден"}
{"url": "https://www.dnevnik.bg/sport/2018/06/26/3206136_pulev_i_epic_sports_specheliha_turga_za_macha_s_milur/", "text": "Компанията Epic Sports & Entertainment, в която участие има и Кубрат Пулев, спечели търга за организиране на мач с непобедения американец Джарел Милър. Американската промотърска фирма, чийто съсобственик е друг българин - мениджърът Ивайло Гоцев, предложи 2.11 млн. долара. Следващата най-висока оферта е била 1 млн. долара, съобщи ESPN. Международната боксова федерация (IBF) насрочи търг за елиминационен мач между Пулев и Уайт, който да излъчи претендент за световната титла на Антъни Джошуа. 37-годишният българин и 29-годишният американец са съответно първи и втори в ранглистата на IBF след световния шампион. Ако се стигне до провеждането на мач между Пулев и Уайт, българинът ще получи 75% от наградния фонд. За американеца ще останат 25%, или 528 хиляди долара, което ще е рекордна сума в кариерата му. До насрочването на търг за този мач се стигна, след като пропадна първоначалният вариант - двубой между Пулев и Дилиън Уайт. Тогава отново имаше наддаване, което беше спечелено от Epic Sports & Entertainment с оферта от 1.5 млн. долара. Промотърът на британеца - \"Мачрум\", предложи 831 хил. долара, а представляващата българина компания - \"Зауерланд\", подаде оферта на стойност 801 хил. долара. Пулев обяви, че мачът ще е през август и с 95% сигурност  ще е в България.  Уайт обаче реши да се боксира с доскорошния шампион  на Световната боксова организация (WBO) Доузеф Паркър. По думите на промотъра му Един Хърн този мач ще отвори много повече врати за клиента му, отколкото ако срещне Пулев, и ще му донесе седемцифрена сума вместо 375-те хиляди долара, които щеше да спечели от евентуален двубой с българина. Пулев реагира остро  на отказа на британците. \"Те са изключителни манипулатори и пълни шизофреници, заяви той по адрес на Уайт и Хърн в съобщение на официалната си  страница . Не мога да повярвам на това, което чувам, и на този долен начин, по който решиха да избягат от мач в България. През цялото време Хърн говори за преговори и как все още се опитвали да ме докарат във Великобритания. И всичко това, след като датата и мястото бяха обявени от победителя в наддаването.\" Пулев почти сигурно ще поиска и евентуалният мач с Милър да е в България, където инвестицията на Epic Sports ще има най-голяма възвращаемост заради продажбата на билети и телевизионни права. Има обаче голяма вероятност Милър да последва Уайт и да се откаже от двубой с българина. От лагера на американеца опитва да си уредят среща с Джошуа, без да минават през елиминационен мач. Милър е непобеден на професионалния ринг, като има 21 победи, 18 от които с нокаут. В актива му има и едно равенство. Последният двубой на американеца беше срещу французина Йоан Дюапас на 28 април и завърши с победа по точки. През ноември той се справи с поляка Мариуш Вах (технически нокаут в 9-ия рунд), а през лятото на миналата година надигра сънародника си Джералд Уошингтън (отказване след осмия рунд). Пулев не се е боксирал повече от година. Последният мач на българина беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. ", "date": "2018.06.26", "title": "Пулев и Epic Sports спечелиха търга за мача с Милър с оферта от 2.1 млн. долара"}
{"url": "https://www.dnevnik.bg/detski_dnevnik/2018/06/26/3206130_kakvo_iskat_decata_da_se_promeni_v_uchilishte/", "text": "Взаимоотношенията и комуникацията с учителите, начините на преподаване, обстановката и атмосферата в училище.  Това искат да се  промени в училище попитаните 76 деца, представители на деветте региона на Национална мрежа за децата, на възраст между 10 и 18 години, съобщиха от неправителствената организация. С децата са разговаряли младежите рапортьори в Национален Юрочайлд форум (НЕФ). Учебен процес Децата искат учителите да им преподават чрез  , а в част от предметите – например химия и физика, да има повече практическа насоченост. Също така предпочитат  , според децата учителите вече са съсредоточени предимно върху оценките. Според учениците е нужно   – лаптопи, таблети, мултимедия. Това би дало възможност за по-съвременно и интересно образование – например чрез филми, анимирани видеа, обясняващи материала, и други. Би провокирало учителите да преподават по-интересно – чрез игри, да търсят и да предлагат приложения и сайтове, които улесняват, разнообразяват или придават още стойност на учебния процес, а също така да дават задачи на учениците да търсят повече информация, която да онагледява или да разказва любопитни факти по темите, които се разглеждат в час. Едно от исканията за промяна са  , което може да се осъществи чрез повече часове, в които да се използват компютри или, ако има шкафчета за учебниците в училище. Има предложение за електронни варианти на учебниците и приложения тип помагала – едно от предимствата им също е по-леки раници. Искат и , а когато свърши учебният ден, да нямат повече ангажименти, свързани с училище, за да могат да имат свободно време и време за почивка: \"...доста често, като се прибера, трябва да си дописвам домашните, това ми смазва целия режим.\" Предложението им е часовете да започват в 9 ч..  – децата казват, че натоварването е много голямо и информацията е твърде обемна за времето, с което разполагат, за да я научат. Имат предложение за допълнителни часове (по желание), в които учениците със затруднения да могат да напишат домашната си работа със съответния учител. В училище Ако можеш да избереш как да изглежда училището ти и имаш възможност да осъществиш всяка твоя идея, какво би променил или добавил в твоето училище, за да бъде по-приятно и обстановката да ти помага да научаваш повече? В отговорите на този въпрос децата са били най-дейни и имат много идеи: Младите хора казват, че училището трябва да се ремонтира по-често, и предлагат това да се случва \"поне на всеки 5 години\". Децата искат да има здрави дръжки на тоалетните и оградата на училището да изглежда добре, да има повече пространства и зони за спорт – игрища, зали, и повече тревни площи – да се засаждат дървета и цветя.  Почти всички деца говорят за по-свежа и уютна обстановка, за по-разнообразни цветове – на фасадата, коридорите и класните стаи, искат в училище да има графити, които сами да си направят. Биха искали атмосферата и обзавеждането на класните стаи да бъдат повече свързани със самия предмет и да напомнят на него. Децата предлагат звънеца за край и начало на часа да бъде с мелодия на някоя песен и в междучасията да звучи музика. Би било хубаво, ако в междучасията има разнообразни и интересни дейности за правене. Младите хора искат да има уютни кътове за учениците на всеки етаж, в училището да има свободен достъп до интернет, а в коридорите да има телевизори, които да разказват върху какви проекти работят учениците в момента. Децата смятат, че е нужно да има стаи, в които да хапват и да си почиват, а храната, която се продава в училище, да бъде по-вкусна. Има предложения за поставяне на беседки и учебни маси, на които учениците да се събират и да учат след училище. Учениците искат да имат голяма библиотека, в която да могат да учат, да има повече съвременна литература и да \"работи денонощно\". Кое най-много помага, за да научаваш в училище Какво научават в училище зависи от учителите. Според част от децата има значение какви личности са учителите – дали са търпеливи, дали обясняват колкото пъти е нужно, за да разбереш, дали са мотивирани и обичат работата си. Други обръщат повече внимание на начина на преподаване – дали учителят умее да преподава ясно и достъпно, дали използва интересни и разнообразни методи, дали прави упражнения и дава примери от реалния живот. Много деца намират взаимовръзка между колко научават и личната си мотивация и амбиция, както и в каква степен са целеустремени хората в най-близкото им обкръжение. За да научаваш, има значение и как си възпитан, дали родителите ти са те научили да бъдеш любознателен и да имаш желание да се образоваш. Децата мислят, че когато имат възможност за уроци извън училището, например сред природата, учат по-лесно. Друг начин да учат повече е, когато работят в екипи – \"така научаваме един от друг и се забавляваме\", \"когато обсъждаме нещо със съучениците ни, те могат да кажат материала на лесен и разбираем език\". Кое най-много пречи, за да научаваш в училище Почти единодушно е мнението, че шумът в клас, лошата дисциплина и съучениците, които се разсейват, са най-голямата трудност пред научаването. Социалните мрежи и използването на телефони също пречат върху съсредоточаването. Децата казват, че имат трудност да учат систематично и оставят всичко за последния момент, това много им пречи и в същото време е масова трудност. Когато учителите са отегчени от професията си, когато не се стараят и подхождат пренебрежително към учениците и към материала, научаваш в много по-малка степен, мислят учениците. Натоварването в училище е голямо – има много изисквания, програмата е направена така, че в няколко дни поред има три разказвателни предмета, а в същото време уроците са изпълнени с излишна и \"суха\" информация. Децата говорят и за липса на мотивация. Какво да се промени Най-често децата казват, че искат промяна в йерархията на общуването – учителите да общуват по-неформално, да се шегуват повече и да не бъдат толкова строги, да не се отнасят към тях като към неравностойни хора, защото са по-малки на възраст: \"По-младите учители са готини и ни разбират и толерират, но повечето са прекалено строги и неразбиращи, че не можем да учим само за техния предмет.\" Според децата, ако има повече възможности за разговори в по-свободен тон, това би им помогнало да изразяват мислите си по-уверено. Младите хора споделят, че имат преподаватели, които им крещят и ги обиждат. Учениците биха искали учителите да полагат усилия да преподават по по-нагледен и достъпен начин. Според младите хора ще бъде хубаво, ако се промени начинът, по който учителите ги оценяват – биха искали преподавателите им да обръщат повече внимание как мислят и какви идеи имат, а не в каква степен са запомнили факти от материала и да ги насърчават да бъдат критични. Пълното проучване можете да намерите  тук .", "date": "2018.06.26", "title": "Какво искат децата да се промени в училище"}
{"url": "https://www.dnevnik.bg/evropa/2018/06/26/3206178_transseksualna_britanka_specheli_sudebna_bitka_za/", "text": "Транссексуална британка, на която била отказана пенсия, е била подложена на дискриминация от британското законодателство, реши Съдът на ЕС, цитиран от Би Би Си. На жената била отказана държавна пенсия, която се полага на британките, навършили 60 години, защото предпочела да не анулира брака си. Съдът обаче  реши , че човек, който е сменил пола си, не е задължително да е унищожил сключения преди промяната брак, за да получава пенсията, предвидена за лица от придобития пол. Според британския закон за признаването на пола от 2004 г. транссексуалните хора придобиват правото официално да променят пола си, като получават \"сертификат за признаване на пола\". Този сертификат обаче не може да се издаде на човек, чийто брак не е бил анулиран на основание промяна на пола. Във Великобритания жените, родени между 6 април 1950 г. и 5 декември 1953 г., могат да кандидатстват за държавна пенсия, когато навършат 60 години, а мъжете, родени преди 6 декември 1953 г., трябва да чакат, докато станат на 65 години. Въпросната жена сключила брак през 1974 г. и има две деца. През 1991 г. тя започнала да живее като жена и се подложила на операция за промяна на пола през 1995 г., но не кандидатствала за сертификат за признаване на пола. Когато станала на 60 години през май 2008 г., тя кандидатствала за държавната пенсия, но получила отказ с обяснението, че в правно отношение продължава да бъде мъж и следователно трябва да изчака да стане на 65 години. Жената оспорила решението и случаят стигнал до британския върховен съд, където съдиите били разделени по въпроса и го отнесли до Съда на ЕС за насоки. Според европейския съд целта на британското условие за унищожаване на брака (което има за цел да избегне брак между хора от един и същ пол) не е свързана със схемата за тази пенсия за осигурителен стаж и възраст. Съдът посочва още, че британското законодателство води до пряка дискриминация, основана на пола, и поради това нарушава европейско законодателство.", "date": "2018.06.26", "title": "Транссексуална британка спечели съдебна битка за право на пенсия"}
{"url": "https://www.dnevnik.bg/tehnologii/2018/06/26/3206137_rusnak_stana_prezident_na_kosmicheskata_naciia/", "text": "Самопровъзгласилата се за първата космическа нация в света - Асгардия, избра свой президент в австрийската столица Виена. Това е руският компютърен инженер и бизнесмен Игор Ашурбейли. Той обеща на бъдещите си граждани да изведе в орбита държава, в която се живее в мир и хармония, съобщава БТА. Церемонията във Виена събра около 200 души в бившия императорски дворец Хофбург. На нея Ашурбейли представи знаме, химн и конституция на Асгардия, която е кръстена на град от скандинавската митология. Руснакът обеща философска, юридическа, научна и техническа рамка, за да предостави на всички хора на Земята равен достъп до Космоса. Според него около 200 хил. души в целия свят вече са кандидатствали в интернет, за да станат граждани на Асгардия. След избирането му за лидер на космическата нация Ашурбейли заяви, че човечеството е въвлечено в непрекъсната спирала от кръвопролитни войни, които са основно за територии и природни ресурси. \"Събирайки се около Асгардия, прогресивната част от човечеството може да предложи алтернатива на цивилизацията на Земята, като замени геополитиката с космическа политика\", каза още той. Бившият английски депутат Лембит Опик бе избран за председател на парламента. Съвсем скоро Асгардия трябва да се сдобие с министерски съвет, администрация и централна банка за бъдещата си криптовалута. Миналата година в Космоса беше изстрелян първият спътник на Асгардия. Очаква се още няколко спътника да бъдат изведени в Космоса и да започнат да предоставят цифрови услуги на гражданите на нацията. Досега Ашурбейли е финансирал проекта със собствени средства и частни дарения. След време жителите на Асгардия ще трябва да плащат годишна такса за гражданство от 100 евро.", "date": "2018.06.26", "title": "Руснак стана президент на космическата нация Асгардия"}
{"url": "https://www.dnevnik.bg/sviat/2018/06/26/3206185_silite_na_asad_napredvat_v_jujna_siriia_i_prevzemat/", "text": "Сирийският режим осъществи пробив в южните райони от страната, където превзе две бунтовнически селища и така раздроби териториите, контролирани от въстаници в провинция Дараа. Това съобщи днес неправителствена организация, цитирана от \"Франс прес\". От седмица насам властите на Башар ал Асад бомбардират по-интензивно източната част от Дараа, което предвещава мащабна военна операция в сирийския Юг - чувствителен сектор край границата с Йордания и Голанските възвишения, частично анексирани от Израел. Тази нощ сили на режима превзеха две съседни селища - Бусра ал Харир и Млихат ал Аташ, вклинявайки се между бунтовническите територии в Източна Дараа, съобщи Сирийският център за наблюдение на човешките права, базиран във Великобритания. Това е най-значимият напредък, постигнат от режима през последната седмица, коментира директорът на центъра Рами Абдел Рахман. Североизточна Дараа вече е обкръжена изцяло, допълни той. Режимът често използваше тази стратегия в хода на предишни офанзиви срещу бунтовнически опорни пунктове, търсейки начин да раздроби и изолира териториите, за да отслаби бунта, напомня АФП. Най-малко 15 бунтовници са убити в понеделник в битките за Баср ал Харир по данни на правозащитниците. През последната седмица са загинали общо 29 бунтовници и 24 души от силите, подкрепящи режима, има и най-малко 32 цивилни жертви, сочат данни на центъра. Днес продължават въздушните удари на руските сили - съюзници на Асад, в Източна Дараа, добави Рахман. Обстрелите на сектора са прогонили от домовете им вече 20 хил. жители, посочва АФП. /БТА", "date": "2018.06.26", "title": "Силите на Асад напредват в Южна Сирия и превземат бунтовнически райони"}
{"url": "https://www.dnevnik.bg/biznes/2018/06/26/3206194_kapital_pechalbata_na_kompaniite_prez_2017_g_narasna_s/", "text": "През 2017 г. приходите на всички активни фирми в България нарастват с 1% до 335.7 млрд. лв., а печалбата - с 12.8% до рекордните 22.9 млрд. лв. Това показват данни на Националната агенция за приходите (НАП) за миналата година след обработване на данъчните декларации на компаниите, предоставени след запитване на  \"Капитал\" . Подобно на предходната година лидери по печалби в абсолютни стойности са преработащата промишленост, търговията и банките. Спрямо 2016 г. най-голям ръст на печалбите отбелязва имотният сектор - 67% до 974 млн. лв. В същото време загубите там се покачват с една трета до 956 млн. лв., докато през 2016 г. те намаляваха спрямо предходната. Броят на активните компании се увеличава с над 15 хил. до 337 хил., пише изданието в сайта си. Класацията \"Капитал 100\", която подрежда най-големите 300 компании по приходи за 2017 г., ще бъде публикувана на 6 юли. ", "date": "2018.06.26", "title": "\"Капитал\": Печалбата на компаниите през 2017 г. нарасна с близо 13%"}
{"url": "https://www.dnevnik.bg/sviat/2018/06/26/3206187_dve_voenni_bazi_v_teksas_shte_podsloniat_migranti/", "text": "Американският министър на отбраната Джим Матис потвърди вчера, че две военни бази в Тексас ще бъдат използвани за подслон на мигрантите, преминаващи през южната граница, предаде ДПА. Става дума за базата Форт Блис, близо до Ел Пасо, и военновъздушната база Гудфелоу в Централен Тексас, заяви говорител на Пентагона, без да даде повече подробности. Мигрантските семейства ще бъдат преместени в палатки, разпънати във Форт Блис, а децата мигранти без придружител ще бъдат настанени временно в Гудфелоу, предават Националното обществено радио и други медии. Пентагонът е предизвестен да се приготви  за около 20 хил. деца без придружител , които имат нужда от подслон. Новината за избора на базите идва седмица след като президентът Доналд Тръмп отстъпи под обществения натиск и подписа указ мигрантските семейства да не бъдат разделяни, когато са пресекли незаконно границата между САЩ и Мексико. Броят на починалите от силната горещина мигранти на границата се е повишил с 55 процента през последните девет месеца след увеличаването на броя на опитващите се да я прекосят деца без придружител и семейства, предаде \"Ройтерс\", позовавайки се на съобщение на американското правителство от вчера. Смъртните случаи се очаква да превишат сто по време на летните месеци, докато уязвимите и чужди на климата мигранти се опитват да се справят със суровите природни условия. Неправителствени организации като базираната в Сан Диего \"Бордър ейнджълс\" твърдят, че основната причина за повишаването на смъртността е по-строгите граничен контрол и правоприлагане, като например скорошното налагане на политиката за \"нулева толерантност\" по отношение на преминаващите незаконно през границата. Това принуждава мигрантите да правят дълги преходи през суров терен, за да достигнат до отдалечени места за влизане в САЩ. По данни на правителството най-голям е броят на арестуваните на южната граница гватемалци, хондурасци и салвадорци, които бягат от престъпността и насилието в държавите си. Броят на арестуваните мексиканци е спаднал във връзка с подобрените икономически условия в Мексико, сочат данните на граничните служби.", "date": "2018.06.26", "title": "Две военни бази в Тексас ще подслонят мигранти, обявиха САЩ"}
{"url": "https://www.dnevnik.bg/evropa/2018/06/26/3206199_stotici_policai_v_avstriia_uchastvaha_v_uchenie_za/", "text": "Стотици австрийски полицаи и войници взеха днес участие в учение, което има за цел отблъскване на големи групи мигранти на границата със Словения, предаде ДПА. Учението се провежда във връзка с натиска на Австрия за по-твърда имиграционна политика на ЕС. \"Една държава започва да губи своя смисъл, ако не може ефективно да защитава границите си, когато е необходимо\", каза крайнодесният вътрешен министър Херберт Кикъл пред репортери в южния австрийски град Шпилфелд, където се провежда учението. ДПА припомня, че в разгара на бежанската криза от 2015 г. австрийските власти се оказаха неспособни да установят контрол над границите си заради потока от хиляди кандидати за убежище, нахлуващи всеки ден от Словения. При отново  разгорелите се остри дебати в ЕС  за контрола върху миграционните потоци  Виена защитава позицията , че границите по основните европейски миграционни пътища трябва да бъдат затваряни една след друга, ако германският вътрешен министър Хорст  Зеехофер задейства плана  си да връща от германско-австрийската граница определени групи кандидати за убежище. Австрийският вицеканцлер и лидер на крайнодясната Партия на свободата Хайнц-Кристиан Щрахе каза пред германския вестник \"Билд\", че учението, в което участват 500 полицаи и 250 войници, се провежда заради \"сегашните събития по Балканския маршрут\". Управляващата австрийска коалиция между консерваторите и крайната десница предупреждава за отново нарастващ поток от мигранти по този маршрут, свързващ Турция със Западна Европа. Според комисариата на ООН за бежанците има нарастване (на годишна база) на броя на мигрантите, преминаващи през Балканите тази година, но общият им брой остава далеч под огромния брой, регистриран по време на бежанската криза от 2015 и началото на 2016 г., отбелязва ДПА./БТА", "date": "2018.06.26", "title": "Стотици полицаи в Австрия участваха в учение за отблъскване на мигранти по границата"}
{"url": "https://www.dnevnik.bg/bulgaria/2018/06/26/3206205_kratki_novini_putnata_agenciia_ima_nov_rukovoditel/", "text": "Пътят за Гоце Делчев е временно затворен заради катастрофа между автобус и микробус, сигналът за която е получен около 14:55 часа днес. По първоначална информация от удара са пострадали 5 души, които са отведени в болнични заведения, информира пресцентърът на МВР. Районът е отцепен. Към момента изцяло е затворен пътят Добринище-Гоце Делчев, обходът е през Елешница. Мъж с 57 регистрации в МВР нападна полицай при арест  Извършителят е задържан за 24 часа, информира БНР. Доскоро мъжът е бил в затвора, където е излежавал присъда за кражба. Полицейският патрул е отишъл на адрес заради сигнал за нарушаване на нощната тишина. При пристигането си полицаите са били нападнати от мъжа, който се е държал агресивно и е ударил единият служител. Пострадалият е откаран в болница. Прокуратурата атакува наредбата за недвижимите културни ценности Върховната административна прокуратура (ВАП) атакува пред съда Наредбата за недвижимите културни ценности от 2012 г.. Аргументът е, че подзаконовият нормативен акт не е бил публикуван предварително за обсъждане заедно с мотивите и причините, които налагат приемането му, както и финансовите средства, необходими за изпълнението. Задържан с наркотици избяга от ареста на полицията в Пловдив 26-годишен мъж, задържан за притежание на наркотици, е избягал тази сутрин от ареста на 3-о районно управление в Пловдив, съобщиха от местната полиция. Той се измъкнал през прозорец на тоалетна на втория етаж в сградата, още докато вървял предварителният му арест от 24 часа. Мъжът се издирва. \"Субару\" отвори представителство в Пловдив Японската марка \"Субару\" от този месец присъства и в Пловдив. Шоурумът на бранда се намира на бул. \"Пазарджишко шосе\" 82, където си съседства с представителството на \"Хонда\". Това съвсем не е случайно, тъй като в Пловдив \"Субару\" ще се представя от дилъра на \"Хонда\" \"Бултрако Моторс\" Пловдив, който има 26-годишен опит в автомобилния бизнес.", "date": "2018.06.26", "title": "Кратки новини: Пътят за Гоце Делчев е временно затворен"}
{"url": "https://www.dnevnik.bg/evropa/2018/06/26/3206206_niama_da_ima_sporazumenie_za_migrantite_na_sreshtata/", "text": "Германският канцлер Ангела Меркел заяви, че общоевропейско решение на въпроса за миграцията няма да бъде постигнато на  срещата на европейските лидери  в края на тази седмица, и добави, че ще продължи да се стреми към двустранни споразумения, предаде \"Ройтерс\". \"Няма да има решение за целия пакет за предоставянето на убежище, тоест за всичките седем директиви, до петък\", заяви Меркел по време на съвместна пресконференция с новия испански премиер Педро Санчес. По думите й е необходимо още време, за да се работи по две директиви. \"Поради тази причина говорих за съвместна работа със страни, които са готови да приложат всички аспекти на миграционната политика – испанският премиер говори за външното измерение, а аз говорих за вътрешното измерение и в този дух ще проведем допълнителни разговори през следващите дни\", допълни Меркел. И в неделя  по време на среща  с няколко лидери от ЕС  канцлерът каза, че  Германия ще се опитва да постигне директни споразумения с отделни държави членки. Педро Санчес отбеляза, че единственият начин да се отговори на имиграцията е чрез общ европейски подход, и подчерта, че страните от ЕС трябва да споделят помежду си тежестта. Той обеща да работи тясно с Германия в намирането на общи решения за миграцията.", "date": "2018.06.26", "title": "Няма да има споразумение за мигрантите на срещата на ЕС тази седмица, обяви Меркел"}
{"url": "https://www.dnevnik.bg/biznes/2018/06/26/3206219_lidl_otvori_magazin_v_dragalevci/", "text": "Веригата \"Лидл\" (Lidl) отвори днес 89-ия си магазин в България, който се намира в софийския квартал Драгалевци. Разположен на детелината на бул. \"Черни връх\" и Околовръстния път, той ще е удобен за пазаруване на живеещите в кварталите в полите на Витоша, коментира главният изпълнителен директор на \"Лидл България\" Милена Драгийска. Това е 23-ият магазин на веригата в София и вторият, открит тази година. До края на годината нови обекти на \"Лидл\" ще има и във Варна и Пловдив. Lidl е най-голямата верига магазини за хранителни стоки в Европа, част e от германската Schwarz-Gruppe и присъства в над 25 държави. В България Lidl започва да работи през 2010 г. Днес компанията има над 2 300 служители.", "date": "2018.06.26", "title": "\"Лидл\" отвори магазин в \"Драгалевци\""}
{"url": "https://www.dnevnik.bg/video/2018/06/26/3206231_video_futbolut_ne_e_samo_za_hora_no_i_za_roboti/", "text": "От близо две седмици  Световното първенство по футбол владее емоциите на повечето хора по света . В Северна Америка обаче ентусиазмът не е толкова голям и има защо – двете най-големи страни на континента - САЩ и Канада, не успяха да се класират на форума. От своя страна Мексико успя да победи световния шампион Германия и е  на крачка от класиране на 1/8-финалите , докато Коста Рика и Панама са без точки след първите два мача и отпаднаха от турнира. Но в канадския град Монреал тече турнир, който се опитва да докаже, че футболът не е само за хора, но и за... роботи. \"Робокъп\" е технологичният еквивалент на световното първенство. Над 5 хил. роботи от 35 държави се включиха във вече традиционния турнир, който се провежда от 1997 г., като целта на организаторите на надпреварата е до 2050 г. отбор от роботи да успее да победи отбор от хора. От разпространено видео от турнира обаче се вижда, че това смело намерение все още е трудно постижимо. Роботите все още не могат да тичат и да скачат, често стоят в ступор на терена, без да знаят какво да правят, и често след удряне на топката се сгромолясват на терена. Около 4 хил. души са пристигнали за първенството заедно с роботите си. Въпреки че повечето роботи са с малки размери (около половин метър високи), има и такива с човешки ръст. При тях обаче координацията на движенията е още по-сложна и падат сравнително по-често. Участниците в \"Робокъп\" припомнят, че преди 15 години едва ли някой си е мислил, че телефон, компютър и телевизор могат да се съберат в едно устройство, както е в момента. Именно заради това са убедени, че до 2050 г. футболът за роботи ще е достигнал много високо ниво на развитие.", "date": "2018.06.26", "title": "Видео: Футболът не е само за хора, но и за роботи"}
{"url": "https://www.dnevnik.bg/politika/2018/06/26/3206238_nesigurnostta_i_prestupnostta_sediat_v_ministerski/", "text": "Започваме дебата по вота на недоверие на тема \"Сигурност\", когато току-що  арестант е избягал от втория етаж  на Районното управление на полицията в Пловдив. Това бяха първите думи на лидера на БСП Корнелия Нинова при представянето на мотивите за вота на недоверие към правителството на Бойко Борисов. Нинова призова министъра на вътрешните работи Валентин Радев той да бъде хванат до края на дебата, докато не е пуснал брада и не се е укрил. Това е вторият вот на недоверие, внесен от БСП, за третият кабинет на Бойко Борисов. Предишният беше за провал на политиката за борба с корупцията и  бе гласуван на 25 януари . Той бе подкрепен от ДПС. Управляващите приватизират сектор \"Сигурност\", като го прехвърлят в частни ръце, каза Нинова. Тя припомни, че в предизборната програма на ГЕРБ са обещани още 6000 полицаи и да има полицейско присъствие във всяко населено място. Според нея до сега са назначени 1000 полицаи, а заради липса на мотивация са напуснали 2000. Нинова критикува и мерките в местата за изтърпяване на наказания и лишаване от свобода. \"От най-охранявания затвор двама опасни престъпници бягат през централния вход посред бял ден и ги преследва само чистачката. Разбира се, два месеца МВР ги издирва\", каза Нинова и припомни, че те са се изпозастреляли в Ботевград. \"Кой помага на наркотрафикантите, кой толерира мутренски групировки\", попита Нинова, като се позова на изказвания на вицепремиера Валери Симеонов. Според нея тези думи на Валери Симеонов означават, че несигурността, нестабилността и престъпността седят на масата в Министерския съвет. \"Г-н Борисов ли, който преди една седмица каза – щом БСП искат вот на недоверие, значи контрабандата е намаляла или ОЛАФ – най-вероятно службата ОЛАФ, лъже и ви завижда\", каза Нинова и разказа за случай на разкритие на голяма контрабандна схема. Менда Стоянова от ГЕРБ й отговори, че разкритията на ОЛАФ са благодарение на работата на българското правителство, което е предало данни след 6-месечно разследване. Депутатите от \"Воля\" ще бойкотират дебатите по вота на недоверие, защото повечето от тях са във Варна за кампания на лидера им Веселин Марешки за запълване на дупките по пътищата. Подкрепяме вота на недоверие, защото управленският модел генерира напрежение и е източник на нестабилност и несигурност, заяви председателят на ДПС Мустафа Карадайъ. \"Знаем, че този вот няма да успее. Но ще кажа на тези, за които това е само аритметика – не пренебрегвайте политическия ефект на този мощен демократичен инструмент. Не бързайте да се радвате. ДПС ще подкрепи този вот. Защото не можем да стоим безучастни, когато държавното управление безпомощно разчита на хаоса, когато държавността ерозира, когато общественото напрежение е на градус, когато демокрацията е в опасност, когато става дума за бъдещето на всички български граждани\", каза Карадайъ. Той не пропусна да каже за пореден път, че участието на \"патриотите\" в управлението на държавата е вредно за национална сигурност. \"ДПС ще разиграе етническата карта по най-свирепия начин за това, че не е във властта. Ще предприемат действия, които ще бъдат радикални. Това ще бъде скоро и всички трябва да бъдем готови за този момент\", отговори конспиративно на ДПС Павел Шопов от \"Обединени патриоти\" и надълго разви тезата си, че ДПС са вредни за националната сигурност. Халил Летифов (ДПС) поиска сметка на председателя на парламента Цвета Караянчева, че оставя Шопов и други депутати от \"Обединени патриоти\" да говорят извън темата и каза, че е позор това, че е избрана от Кърджали. \"За мен е достойнство, че съм избрана от Кърджали и никой няма право да оспорва избора на моите избиратели\" отговори Караянчева. Цвета Караянчева прекрати дебатите към 14:30, по-малко от час и половина от началото им. В залата беше почти целият кабинет без премиера Бойко Борисов. С изключение на кратка реплика на финансовият министър Владислав Горанов, никой от министрите не взе думата за да защити политиките на правителството. Председателят на групата на ГЕРБ Цветан Цветанов поиска думата едва след като Караянчева обяви край на дебатите. Вътрешният министър Валентин Радев направи това  на пресконференция  в кулоарите на парламента. Гласуването по вота на недоверие ще бъде в петък.", "date": "2018.06.26", "title": "Несигурността и престъпността седят в Министерския съвет според Корнелия Нинова (допълнена)"}
{"url": "https://www.dnevnik.bg/evropa/kultura/2018/06/26/3206220_nacionalniiat_istoricheski_muzei_predstavia_v_luvura/", "text": "Националният исторически музей (НИМ) ще гостува на Лувъра в Париж с изложбата \"Преславското съкровище и Преслав - средновековна столица на България\", съобщи доц. д-р Бони Петрунова - директор на музея. Официалното откриване е на 30 юни в зала 6 на крило \"Ришельо\". Експозицията е посветена на Първото българско царство и ще бъде в Париж до 5 ноември. Тя е финансирана от Министерството на културата и частично от Лувъра. България представя 45 паметника - каменна пластика на сгради от Велики Преслав. Те са експонати от Археологическия музей \"Велики Преслав\"(АМ), Националния исторически музей (НИМ) и Националния археологически институт с музей при БАН (НАИМ). Акцентът на изложбата ще бъде сребърен позлатен накрайник за колан, част от Преславското златно съкровище, изработено в Константинопол в периода от 9 в. до 917 г. Върху него е изработено рядко изображение на птица - символ на царската власт. Накрайникът има форма на касета, характерна за ранновизантийските коланни обкови от 6-7 в. и за някои старобългарски от 8-9 в. Върху лицевата му страна е изобразена водоплаваща птица с превързана около шията лента. Мотивът е широко разпространен в средноазиатското и сасанидско изкуство, откъдето прониква в арабската и византийската елитарна култура от 9-10 в.", "date": "2018.06.26", "title": "Историческият музей представя в Лувъра изложба, посветена на Първото българско царство"}
{"url": "https://www.dnevnik.bg/evropa/2018/06/26/3206929_germaniia_prizova_franciia_i_holandiia_da_podkrepiat/", "text": "Германия призова Франция и Холандия да позволят започването на преговори за еврочленство с Албания и Македония, за да помогнат за стабилизирането на Западните Балкани, след като дипломати от ЕС по-рано не успяха да се споразумеят за условията за разговорите, предаде \"Ройтерс\". Париж и Хага са против опитите на ЕС да започне преговори. Според Франция блокът трябва да реформира собствените си институции, преди да приема нови членове.  Други държави обаче , водени от Берлин, настояват шестте страни от Западните Балкани да бъдат привлечени към ЕС, за да се засили влиянието на съюза в региона на фона на настъпателната Русия. \"Германското правителство е готово да подкрепи Албания и Бившата югославска република Македония по пътя им към ЕС\", каза германският министър по европейските въпроси Михаел Рот на пристигане за  среща с колегите си от ЕС в Люксембург . \"Готови сме да дадем зелена светлина. Бих искал да окуражим приятелите ни в Холандия и Франция да се присъединят към нас\", заяви той, като допълни, че стабилността е от първостепенно значение за Балканите. Албания, Босна и Херцеговина, Косово, Македония, Черна гора и Сърбия се надяват да се присъединят към ЕС. Сърбия и Черна гора вече водят преговори за членство. Албания, която е членка на НАТО, и Македония,  която постигна споразумение с Гърция  по спора за името, се надяваха да получат одобрение за това днес. Но посланици на ЕС, които подготвяха срещата, в понеделник вечерта не успяха да стигнат до споразумение, което министрите да подпишат. Френският президент Еманюел Макрон, подкрепен от Холандия, каза, че блокът първо трябва да се реформира и едва след това да приема нови членове, макар според дипломати от ЕС Париж да е разтревожен основно да не подклажда антиимигрантски настроения у дома. Прибързаното приемане на Румъния и България през 2007 г. и зле управляваната миграция на източноевропейски работници към Великобритания, която настрои много британци срещу европейския проект, направиха разширяването на ЕС по-трудно, коментират официални лица. Холандският парламент одобри започването на преговори за членство с Македония след споразумението за промяната на името й, но дипломат от ЕС коментира, че холандското правителство не иска да действа преди Франция и че въпросът може да се реши на вечерята на европейските лидери в Брюксел в четвъртък. Въпросът за Албания е по-сложен, защото според Париж и Хага там липсват достатъчно съдебни реформи, има проблеми с корупцията и организираната престъпност. По-рано Европейската комисия заяви, че Албания и Македония са постигнали голям напредък по въпросите. Много европейски страни, включително Австрия,  която от следващия месец ще председателства Съвета на ЕС , искат да изпратят сигнал към Албания, Македония и други западнобалкански държави, че пътят към еврочленството все още е отворен.", "date": "2018.06.26", "title": "Германия призова Франция и Холандия да подкрепят еврочленството на Македония и Албания"}
{"url": "https://www.dnevnik.bg/tehnologii/2018/06/26/3206957_izgrajdane_na_balkanski_koridor_za_testove_na/", "text": "Инициатива за изграждане на трансграничен балкански коридор, който ще осигури тестване на свързани и автоматизирани автомобили до Западна Европа, е лансирана по време на първото българско председателство на Съвета на ЕС, съобщи днес министърът на транспорта, информационните технологии и съобщенията Ивайло Московски. Той, гръцкият му колега с ресор дигитална политика, телекомуникации и медии Никос Папас и сръбският държавен секретар в Министерството на туризма и телекомуникациите Татяна Матич подписаха писмо за намерения за сътрудничество в областта на свързаното и автоматизираното шофиране. Московски заяви, че за България ангажиментите са свързани основно с осигуряване на подходяща инфраструктура за провеждане на тестове. Той добави, че са изготвени предложения при строителството на пътища и нови магистрали да бъде изградена и инфраструктура като канали, тръби, шахти за полагане на оптична свързаност, която да осигури възможност за реализиране на 5G интернет мрежи, които са задължителни за автономните автомобили. Като следващи стъпки трите държави трябва да синхронизират законодателството по въпросите на осигуряване на безопасност по време на тестовете, достъпа до информация, необходима за свързаното и автоматизираното шофиране, и контакти с бизнеса за уточняване на детайли за реалното провеждане на изпитанията.", "date": "2018.06.26", "title": "Изграждане на балкански коридор за тестове на автоматизирани автомобили предвижда нова инициатива"}
{"url": "https://www.dnevnik.bg/sviat/2018/06/26/3206964_za_pruv_put_ot_chetiri_godini_amerikanski_voenen/", "text": "Американският министър на отбраната  Джеймс Матис  пристигна днес в Пекин, за да се срещне с висши китайски ръководители, предаде агенция \"Асошиeйтед прес\". Той е първият министър на отбраната на САЩ, посетил Китай от 2014 г. насам, и то след като остро критикува дейностите на Пекин в Южнокитайско море. Очаква се той да проведе разговори с американски дипломати и китайски военни лидери. Не е ясно обаче какво влияние ще окаже на срещите с китайските ръководители  търговската война  между двете държави, отбелязва АП. Като ключова се очертава темата за  денуклеаризацията  на Корейския полуостров във връзка с поетите ангажименти на срещата на върха между президента на САЩ Доналд Тръмп и севернокорейския лидер Ким Чен-Ун. Пекин е възприеман като основен участник в процеса заради влиянието, което оказва на КНДР. Китайският президент  Си Дзинпин  заяви миналата седмица, че страната му ще \"играе, както винаги, конструктивна роля\" в този процес. Ким Чен-Ун бе на двудневно посещение в Китай миналата седмица и се срещна със Си. Тогава китайският лидер изрази надеждата си, че  Пхенян и Вашингтон  ще могат изцяло да приложат постигнатите на срещата между Ким и Тръмп споразумения.", "date": "2018.06.26", "title": "За пръв път от четири години американски военен министър е в Китай"}
{"url": "https://www.dnevnik.bg/sviat/2018/06/26/3206967_trump_obvini_harli-deividsun_che_si_tursi_opravdanie/", "text": "Американският президент Доналд Тръмп обвини известната компания - производител на мотоциклети \"Харли-Дейвидсън\", че използва \"търговската война\" като извинение, за да премести част от производството си за европейски потребители извън страната. Компанията  потвърди днес решението си  да изнесе част от производството си в Тайланд, след като в петък ЕС  започна да налага мита  върху американски вносни стоки като мотоциклети, бърбън, фъстъчено масло и портокалов сок. В последните месеци напрежението от двете страни на Атлантическия океан расте, откакто Тръмп обяви наказателни мита върху вноса на алуминий и стомана. \"По-рано тази година \"Харли-Дейвидсън\" каза, че ще премести много от операциите си в завода в Канзас сити в Тайланд. Това беше много преди да бъдат обявени мита. Така че те просто използваха митата/търговската война като извинение\", написа президентът в \"Туитър\". Компанията обаче твърди, че решението е било взето след напускането на Транстихоокеанското партньорство между САЩ, редица азиатски и американски държави, Австралия и Нова Зеландия. Причината е, че това споразумение, ако се прилагаше и за САЩ, щеше да намали вносните мита за някои от най-бързо развиващите се пазари на мотоциклети в Азия. В публикация в \"Туитър\" минути по-късно президентът заплаши компанията, че решението ѝ няма да остане без последствия. \"Когато представители на \"Харли-Дейвидсън\" дойдоха при мен в Белия дом, аз им се скарах заради митата в други страни, които са твърде високи, като в Индия. Компаниите сега се завръщат в Америка. \"Харли\" трябва да знае, че няма да могат да продават в САЩ, без да платят високи данъци!\" След още 40 минути той продължи: \"Един \"Харли-Дейвидсън\" никога не трябва да се прави в друга държава - никога! Служителите и потребителите им вече са им много ядосани. Ако се преместят, гледайте, ще е началото на края - те са се предали, напуснали са! Аурата ще си тръгне и ще бъдат облагани с данъци, както никога досега.\" \"САЩ знаеха, че ще има последствия\" Обявеното от \"Харли-Дейвидсън\" изтегляне на част от производството от страната, за да се избегнат въведените от Брюксел контрамерки срещу американските мита за стоманата и алуминия, е една от последиците от търговската политика на Белия дом, заяви днес европейската комисарка за търговията Сесилия Малмстрьом, цитирана от \"Франс прес\" и БТА. \"За американската администрация беше ясно, че ако въведе мита за стоманата и алуминия, ние ще ги приемем като незаконни и неотговарящи на правилата на Световната търговска организация (СТО), и че ще има последствия\", изтъкна Малмстрьом пред журналисти в Брюксел. \"Тъкмо това се случва\", допълни тя.", "date": "2018.06.26", "title": "Тръмп обвини \"Харли-Дейвидсън\", че си търси оправдание, за да изнесе производство от САЩ"}
{"url": "https://www.dnevnik.bg/sport/2018/06/26/3206992_inter_privleche_halfa_na_roma_radja_naingolan/", "text": "Белгийският халф на \"Рома\" Раджа Наинголан вече е футболист на \"Интер\", обявиха от миланския клуб. Играчът преминава на \"Сан Сиро\" в сделка, която включва трансферна сума и размяна на други футболисти. Наинголан завърши трансфера си, след като премина медицински прегледи в щаба на Италианския олимпийски комитет в Милано. След това халфът подписа договор за четири години. \"Интер\" ще плати около 25 милиона евро за белгиеца, а в посока Рим заминават зашитникът Давиде Сантон и халфът Николо Дзаниоло, който е само на 18 години. Наинголан беше основна фигура в тима на \"вълците\", където игра от 2014 г. Той записа 203 мача и 33 гола във всички турнири. Той се отказа от националния отбор на своята родина Белгия, след като не беше включен сред 23-мата за световното първенство в Русия. Наинголан е известен с бурния си нрав. Преди време Наинголан обяви, че решението да напусне \"Рома\" не е само негово. \"Можем да обявим, че Раджа вече е футболист на \"Интер\". Много сме доволни, защото той е страхотен играч и ще даде още класа на нашия състав. Наинголан беше важна фигура в \"Рома\", с който стигна до полуфиналите в Шампионската лига. Можем да кажем, че \"Интер\" взе топ играч\", каза спортният директор на \"Интер\" Пиеро Аусилио.", "date": "2018.06.26", "title": "\"Интер\" привлече халфа на \"Рома\" Раджа Наинголан"}
{"url": "https://www.dnevnik.bg/evropa/2018/06/26/3206932_zatiagane_na_kontrola_na_vunshnite_granici_se_ochakva/", "text": "Затягане на външните граници на съюза, оказване на повече подкрепа на Либия и проучване на възможността за създаване извън територията на страните членки на центрове за настаняване на мигранти, пристигащи по море. За това се очаква да се договорят лидерите на държавите - членки на ЕС, които се събират на среща на върха в четвъртък и в петък в Брюксел. Според \"Ройтерс\" проектът за заключителна декларация показва липса на съгласие за разпределяне на кандидатите за убежище из страните от ЕС - мярка, на която силно се противопоставят  държави от Централна Европа . Антиимигрантски настроени политици поставят остро въпроса в редица страни от ЕС - от Германия и Австрия до Италия и Унгария, което кара Брюксел да търси повече начини да спре мигрантския поток през Средиземно море. От началото на годината броят на пристигащите по море бежанци и мигранти вече е спаднал до около 43 хил., което е далеч от пика от над 1 млн. през 2015 г. по данни на ООН. Но свързаната с този въпрос политическа криза продължава да разтърсва ЕС. Според последния вариант на проекта за обща декларация лидерите на ЕС ще се съгласят, че \"предварително условие за функционираща миграционна политика на ЕС е ефективен контрол по външните граници\". За тази цел те имат намерение да подсилят европейската гранична служба (\"Фронтекс\") с повече ресурси и с по-силен мандат. Те също така ще заделят повече финансови средства за Либия, включително и за обучение на нейните сили за брегова охрана, и за други страни в Северна Африка. Страните - членки на ЕС, Италия, Гърция и Испания, където пристигат повечето мигранти, също ще получат повече подкрепа, се казва в документа, който е бил видян от \"Ройтерс\". Центровете за мигранти Съюзът ще положи усилия също така за повече депортации на мигранти с отхвърлени молби за убежище и ще разшири финансираните от ЕС и изпълнявани от агенции на ООН програми за доброволно завръщане на мигранти от Либия към  разположените южно от нея африкански страни , откъдето са пристигнали. Лидерите ще настояват също така за миграционно споразумение с Мароко и ще разгледат перспективите за създаване на \"регионални платформи за настаняване\" извън ЕС, в които съюзът ще обработва молбите за убежище и ще задържа онези, чиито молби са отхвърлени, до връщането им в родните им страни. \"Такива платформи ще позволят бързо и надеждно обработване на молбите с цел да се разграничават икономическите мигранти от онези, които се нуждаят от международна закрила, при пълно зачитане на международното право и без да се насърчават хората да търсят нова родина\", се казва в документа. Още 3 млрд. евро за Турция ЕС ще се съгласи да се похарчат още 3 млрд. евро за сирийските бежанци в Турция, като една трета от тази сума ще дойде пряко от страните членки, а остатъкът - от общите фондове на съюза. Тези средства за Турция трябва да помогнат Анкара да бъде убедена да затвори главния път, който над 1 млн. мигранти и бежанци използваха през 2015 г. В опит да се помогне за решаване на  въпроса с ултиматума , който по-малкият коалиционен партньор даде на германския канцлер Ангела Меркел, срещата на върха на ЕС ще обсъди и т.нар. вторични придвижвания на кандидати за убежище между страните от съюза. Правилата на ЕС изискват кандидатите за убежище да стоят в страната, в която първо подават молба, но това на практика се оказва неизпълнимо в шенгенската зона, в която проверките по границите са премахнати. \"Страните членки трябва да вземат всички необходими вътрешни законодателни и административни мерки да препятстват такива придвижвания и тясно да сътрудничат помежду си за тази цел\", ще посочат 28-те лидери. Но тъй като те не успяха да се договорят да работят заедно за ограничаване на такива придвижвания, след  неделната извънредна среща  на 16 лидери от ЕС за миграцията  Меркел каза , че Берлин ще потърси двустранни споразумения за тази цел. Плановете за преразпределяне на кандидатите за убежище из страните от ЕС са блокирани от националистически правителства основно в Централна Европа, които представят тези планове като екзистенциална заплаха, макар че са помолени да приемат сравнително малък брой от тях. Унгарският външен министър Петер Сиярто каза, че на срещата на върха е малко вероятно да се стигне до значимо споразумение: \"Ние, които заемаме разумна позиция по миграцията, явно ставаме все повече и повече, но аз не съм съвсем сигурен, че ще се постигне някакво споразумение\", каза той пред \"Ройтерс\" след своя реч в Лондон.", "date": "2018.06.26", "title": "Затягане на контрола по външните граници се очаква да договорят лидерите на ЕС тази седмица"}
{"url": "https://www.dnevnik.bg/politika/2018/06/26/3207035_vutreshniiat_ministur_valentin_radev_niamal_motivaciia/", "text": "Ще влезем в историята с вот на недоверие, в който няма никакви аргументи, БСП избяга от дебата. Това каза председателят на групата на ГЕРБ Цветан Цветанов след края на парламентарното заседание, в което нито той, нито вътрешният министър Валентин Радев взеха думата, за да опровергаят мотивите на БСП  в дебатите по вота  на недоверие срещу правителството, което е за провал в сферата на сигурността. \"Дори и Валентин Радев нямаше мотивация да говори за искания вот, защото не представиха нищо\", обяви Цветанов. Престъпността пада, не се увеличава \"Така се получи, че не ни дадоха думата да обясним по време на дебата. Мотивите на г-жа Нинова са пълни с популизъм – няма нищо навременно, нищо състоятелно\", каза самият Валентин Радев, който намери мотивация да се защити извън пленарната зала. Според него битовата престъпност не нараствала, както твърди Корнелия Нинова. \"Аз имам графики, които показват, че това не е вярно, дори и не само когато ние сме били на власт. За 10 години какво се случва? Престъпността пада, не се увеличава\", каза Радев. Според него при грабежите тенденцията също пада през последните три години, а не искал да посочва \"какво се случва, когато те са били на власт\". Как така ще назначим още 6 хил. – ние ще фалираме бюджета \"Г-жа Нинова каза, че 6 хиляди полицаи трябвало да бъдат назначени, но тя е тежко подведена от нейните експерти и ще й обясня сега внимателно. Ние сме казали, че ще назначим не по-малко от хиляда души с полицейски правомощия, и го направихме до Нова година. Сега в момента са назначени 1700, а са напуснали 610. Тези 6 хил. ще бъдат допълнително обучени полицаи. И представете си - около 30 хил. са тези с полицейски функции. Как така ще назначим още 6 хил. – ние ще фалираме бюджета на държавата. Става въпрос, че ще назначим 6 хил., които са от свободните щатове. И тези детайли са описвани, не знам защо тя не ги знае\", обясни Радев. Когато бяха създадени мутрите, БСП участваха във властта Когато бяха създадени мутрите, БСП участваха във властта, каза Цветанов. Според него през 2008 – 2009 г. МВР е толерирало и създавало условия престъпните групи да функционират ефективно, когато закрили ГДБОП и я прехвърлили като малко звено в Националната полиция. По време на правителството на Орешарски ГДБОП беше прехвърлен в ДАНС. Според Цветанов ГЕРБ е структурирала системата така, че да може да хващат престъпни групи. \"Когато говорим за пътна безопасност, по 1080 и 1100 човека загиваха по пътищата на България\", каза още Цветанов и добави, че през 2012 г. загиналите по пътищата са паднали до 600. Цяла Европа ни хвали Цяла Европа ни хвали, че България е единствената държава, която пази най-добре сухопътната граница, добави Валентин Радев. Той попита къде са мигрантите, за които БСП говори, че са пропускани през границата, и каза, че ГЕРБ са построили 200 км ограда по границата, а БСП - 30. Радев добави, че са повишили и заплатите на полицаите. Според него за бягствата от затворите БСП не са отчели тенденцията през годините, а вадят единични случаи. С мотивите си за вота на недоверие БСП показаха, че никога не могат да бъдат алтернатива на днешното управление, заяви Цветан Цветанов. Според него БСП могат само да кажат на своите избиратели: \"Ние само се упражняваме, но никога няма да ни дадат главна роля.\" Докато Радев, Цветанов и депутати от ГЕРБ даваха пресконференция в кулоарите на парламента, Корнелия Нинова събра депутатите си пред тях. За БСП вотът е минал \"Вотът мина, защото нямаше глас от страна на ГЕРБ. Това каза говорителят на \"БСП за България\" Елена Йончева, след като БСП заеха освободената от ГЕРБ \"трибунка\". Йончева каза, че за първи път в историята на българския парламент при внесен вот на недоверие депутатите от управляващата партия не защитили своето правителство и министър не е отговорил на фактите. \"Това, че ГЕРБ не искат или не могат да си защитят правителството, си е тяхна работа\", добави лидерът на БСП Корнелия Нинова. \"Г-н Цветанов се оплакал, че г-жа Караянчева не му дала думата. Да ѝ иска оставката. Тя прекрати дебатите. За този път ли опозицията е виновна, че 20 минути е излагала аргументи и те през цялото време си мълчаха\", заяви Нинова. Гласуването по вота на недоверие ще е в петък.", "date": "2018.06.26", "title": "Вътрешният министър Валентин Радев нямал мотивация да говори за искания вот"}
{"url": "https://www.dnevnik.bg/bulgaria/2018/06/26/3207086_agenciiata_po_hranite_zabrani_vnosa_na_svinsko_meso_za/", "text": "В България вече няма да може да се внася храна за лична консумация, която съдържа свинско месо, гласи заповед на изпълнителния директор на Българската агенция по безопасност на храните (БАБХ) заради заболяването африканска чума по свинете, съобщи БНР. Общо 92 огнища на африканска чума по свинете са регистрирани в румънския град Тулча, което е на 160 километра от българската граница. Заболяването е изключително агресивно, носи тежки икономически загуби и хората допринасят за разнасянето на заразата чрез пренасяне на храни за лична консумация, уточняват от БАБХ. Затова вече никой не може да внесе в България дори и сандвич със свинско месо. Проверки ще се правят на всички граници, не само на тази с Румъния, и храните ще бъдат конфискувани. Ще се конфискува и всяка месна храна, която е без етикет, независимо дали е със свинско или друго месо. Освен това започва интензивен отстрел на диви свине, за да се намали популацията им, тъй като те също са преносители на заразата. Заболяването не е опасно за хората, отбелязват от Агенцията по храните.", "date": "2018.06.26", "title": "Агенцията по храните забрани вноса на свинско месо за лична консумация"}
{"url": "https://www.dnevnik.bg/evropa/2018/06/26/3207070_v_ispaniia_zapochna_delo_po_skandala_s_otkradnatite/", "text": "В испанската столица днес започна първото дело за \"откраднатите бебета\" по време на франкизма. Това става десетилетия след първите разкрития по скандала, който вероятно засяга хиляди новородени, отнети от майките им и поверени на приемни семейства по време на диктатурата на Франсиско Франко от 1939 до 1975 г., предаде \"Франс прес\", цитирана от БТА. Активисти, облечени в жълти тениски с надпис \"Справедливост\", протестираха край съда, настоявайки правосъдието да отвори отново и други досиета от времето на диктатурата, посочва \"Ройтерс\". При управлението на Франко властите отнемали бебета от \"неподходящи\" майки (в много от случаите с комунистически или леви убеждения) и ги давали на семейства, свързани с режима. Подсъдим по днешното дело е 85-годишният гинеколог Едуардо Вела, обвинен в подправяне на документи, отвличане на дете на възраст под седем години и инсценировка на раждане, докато работел в мадридската болница \"Сан Рамон\". Делото е заведено от 49-годишната Инес Мадригал, която обвинява Вела, че през 1969 г. е подправил удостоверението й за раждане, вписвайки приемната й майка като биологичен родител. Бившият испански съдия Балтасар Гарсон, водил ключови дела за нарушения на човешките права по света, е регистрирал около 30 000 случая на отнети при раждането им испански деца по време на диктатурата на Франко. Според активисти стотици подобни случаи никога не са стигнали до съд в Испания поради липса на доказателства или поради давност.", "date": "2018.06.26", "title": "В Испания започна дело по скандала с \"откраднатите бебета\" от времето на франкизма"}
{"url": "https://www.dnevnik.bg/photos/2018/06/26/3207091_zabavnoto_svetovno_dve_paralelni_realnosti_-_fenka_na/", "text": "Ако срещнете Айда в Иран, никога не бихте я познали на световното първенство в Русия. И обратното. \"Асошиейтед прес\" разпространи снимка на двойка ирански фенове, които се забавляват на трибуните на \"Мордовия Арена\" в Саранск на вчерашния мач между Иран и Португалия. Но при вглеждане в пропуска на Айда се вижда, че там тя е с паспортна снимка, на която само лицето ѝ е открито под мюсюлманското пребраждане, на което настояват консервативните религиозни среди в ислямската република. Извън страната нещата изглеждат доста по-различно.", "date": "2018.06.26", "title": "Забавното световно: Две паралелни реалности - фенка на Иран и снимката на пропуска"}
{"url": "https://www.dnevnik.bg/zelen/2018/06/26/3207060_ot_letishte_sarafovo_do_centura_na_burgas_shte_se/", "text": "Освен с автомобил, градски транспорт или такси от летище Сарафово до центъра на Бургас ще може да се стига и по алтернативен и устойчив начин – с велосипед, както и пеша.  Най-късно до края на 2018 г. общината ще е изградила пешеходни и велосипедни алеи за това разстояние от 10 км – между летището, което е разположено в залив, и центъра на морския град. Тази нова вело- и пешеходна алея ще се свърза с изградената вече велоалея до солните езера. Това съобщи заместник-кметът по строителство, инвестиции и регионално развитие Чанка Коралска на последния семинар \"Екообщина\" на тема \"Устойчива градска мобилност\".  По думите й с приключването на проекта до края на годината община Бургас ще стане първата община, осигурила пешеходен и велосипеден достъп летище - център. Проектът е част от цялостен план за градска мобилност на града за периода 2014 – 2020 г., в който се акцентира именно на разширяване на велосипедната инфраструктура, на зелените коридори и площи в града. Общината ще увеличи електрическите велосипеди под наем с още 30 броя и ще осигури допълнително 25 станции за зареждането им.  Темпо зони с 30 км/ч До шест месеца в центъра на Бургас ще се обособят и т.нар. темпо зони, в които скоростта за автомобилите ще бъде ограничена до 30 км/ч. Местната власт смята да ограничи движението на коли в центъра, като въведе повече платени зони за паркиране в рамките на следващите две години. Почти всички стари пешеходни зони вече са ремонтирани и като цяло тези пространства ще се разширяват, обясни още Коралска.  Местната власт ще изгради и оборудване т.нар. буферни паркинги на ключови места, обвързани със системата на обществения транспорт. За своите успешни и устойчиви политики община Бургас стана победител в същата категория в миналото издание на конкурса \"Екообщина\" за 2017.  Градове за пешеходците Градовете трябва да бъдат проектирани така, че да бъдат в полза на пешеходците, а не на автомобилите. На това акцентира Силви Банун, координатор – развитие на практиките на използване на велосипед към Министерство на екологичния и солидарен преход, която представи каква е френската стратегия за насърчаване използването на колело в градовете.  Банун подчерта, че обособяването на пешеходни пространства и използването на велосипед имат много предимства. Сред тях наблегна и на и на икономическите ползи:  в райони, където присъствието на автомобили е ограничено стойността на недвижимите имоти се покачва, увеличава се желанието на хората да посещават търговски и културни обекти, да пазаруват и да сядат в ресторанти. Като конкретни мерки за постигане на устойчиви практики в града Банун изтъкна намаляване на максималната допустима стойност на скоростта на автомобилите в центъра на града и улесняване изграждането и използването на велоалеи и пешеходни пътеки. ", "date": "2018.06.26", "title": "От летище Сарафово до центъра на Бургас ще се стига и с велосипед"}
{"url": "https://www.dnevnik.bg/bulgaria/2018/06/26/3207069_borisov_primamiha_visokokvalificiranite_a_ni_vrushtat/", "text": "В миналото България се е рекламирала с евтината си работна ръка, а днес - с квалифицираната. Това заяви днес премиерът Бойко Борисов пред участниците в конференция за сближаване на заплатите в ЕС. Форумът е част от българското европредседателство и в него участват представители на синдикатите и министри. Борисов припомни, че в управленската програма е записана средна заплата от 1500 лв. в края на мандата и минимална от 650 лв. \"Безспорно е, че преди години, когато рекламирахме България, казвахме пред инвеститорите: \"Елате, защото имаме евтина работна ръка\". Сега казваме: \"Елате, защото имаме квалифицирана работна ръка\"\", заяви премиерът, цитиран от \"Фокус\" и напомни, че в последните години ръстът на БВП е стабилен - около 4%, по думите му, а инвестициите в образованието и квалификацията са приоритет. Даде за пример увеличеното финансиране за БАН и за Софийския университет, както и това, че 22 хил. деца, неходили на училище, са върнати в класните стаи. \"Години наред се източваше работната ръка от бившите соцстрани, примамвайки с по-висока заплата. Получи се огромен отлив на работна ръка и никой не протестира срещу българските лекари, медицински сестри, които отидоха на Запад, а казват: \"Вземете си ромите\". Това справедливо ли е?\", възмути се Борисов.", "date": "2018.06.26", "title": "Борисов: Примамиха висококвалифицираните, а ни връщат ромите"}
{"url": "https://www.dnevnik.bg/bulgaria/2018/06/26/3207096_otgovariashtata_za_botevgrad_policeiska_direkciia_e_s/", "text": "Николай Спасов е новият шеф на МВР - София-област. Той бе назначен със заповед на министъра на вътрешните работи Валентин Радев и представен пред ръководния състав на областната дирекция от главния секретар на МВР Младен Маринов, съобщиха от пресцентъра на вътрешното ведомство. Досегашният началник на полицията беше  пенсиониран  след случая с убийството на избягалия от Софийския затвор Владимир Пелов в Ботевград, но получи благодарности от министъра. То стана при престрелка, след която и другият участник Марио Панчев почина от раните си в болница. \"ОДМВР - София, се очертава като най-сложната дирекция по отношение на структура и специфика на обслужваната територия. Старши комисар Спасов е професионалист с голям опит в подобна среда. Познавам неговите качества и съм уверен, че ще се справи, както го е правил и досега\", обяви Маринов, който подчертава, че очаква от служителите на дирекцията активни и бързи действия, добра комуникация и ефективно взаимодействие с органите на местната власт за разрешаване на възникналите проблеми. Освен със сблъсъка между избягалия затворник и Панчев името на Ботевград влезе в медиите и през уикенда, когато след напрежение между роми и местни полицаи вицепремиерът Красимир Каракачанов поиска  \"маргиналите да се поставят на място\" . \"Винаги намирам начин да изпълня поставената ми задача. Искам до себе си работещ екип\", е заявил новият ръководител на ОДМВР - София. Николай Спасов започва работа в системата на МВР през 2008 г. Последователно е заемал различни ръководни длъжности, сред които зам.-директор на полицията във Варна и директор на областната дирекция на МВР в Добрич.", "date": "2018.06.26", "title": "Отговарящата за Ботевград полицейска дирекция е с нов шеф"}
{"url": "https://www.dnevnik.bg/evropa/2018/06/26/3207113_malta_shte_prieme_koraba_laiflain_prevozvasht_migranti/", "text": "След отказа на Италия Малта ще позволи на спасителния кораб \"Лайфлайн\" с повече от 230 мигранти на борда да акостира, слагайки край на продължилото  почти седмица чакане  в Средиземно море. Това заяви италианският премиер Джузепе Конте, цитиран от \"Ройтерс\". По-рано новото популистко правителство на Италия заяви, че повече няма да приема кораби на неправителствени организации, спасяващи мигранти. \"Мишън Лайфлайн\", хуманитарната група, която управлява кораба, приветства предложението на Малта, но заяви в \"Туитър\", че \"сега страните от ЕС трябва да приемат хората\". Конте каза, че малтийският му колега Джоузеф Мускат му е казал за решението в телефонен разговор. \"Лайфлайн\" прекара пет дена блокиран в международни води. След като пристигнат в Малта, мигрантите ще бъдат разпределени сред държавите - членки на ЕС, които искат да ги приемат, обясни Конте, без да уточни кога се очаква да акостира корабът. \"Италия ще поеме своята отговорност и ще приеме част от мигрантите, които са на борда на \"Лайфлайн\", с надежда, че и други европейски държави ще направят същото\", допълни Конте. След това по думите му  корабът ще бъде конфискуван , а капитанът - разследван по информация, че е игнорирал инструкции да позволи на либийската брегова охрана да прибере мигрантите. Малта все още не е потвърдила, но по-рано заяви, че участва в дискусии с Брюксел за намиране на дипломатическо решение, включващо \"споделянето на отговорност от няколко държави членки\". В неделя лидерите на 16 държави членки,  които се срещнаха в Брюксел , не успяха да се обединят около обща позиция за миграцията и  ще опитат отново в четвъртък и петък , но този път заедно с останалите си колеги от блока. По-рано Италия  позволи на датски товарен кораб , превозващ над 100 спасени мигранти, който не влиза в забраната за хуманитарните кораби, да акостира в Сицилия.", "date": "2018.06.26", "title": "Малта ще приеме кораба \"Лайфлайн\", превозващ мигранти, заяви италианският премиер"}
{"url": "https://www.dnevnik.bg/biznes/2018/06/26/3207124_bulgariia_vodela_tihi_spokoini_i_bez_srokove_pregovori/", "text": "Преговорите, които България води за присъединяване към валутния механизъм ERM II са тихи и спокойни и нямат срокове. Това съобщи през журналисти премиерът Бойко Борисов, цитиран от \"Фокус\". \"Подготвили сме всичко, водим работните срещи, така че ще подадем тогава, когато има ясни условия. Нямаме срок, искаме да се подготвим добре, за да може да го направим така, както трябва\", каза премиерът. Управляващите и преди не са посочвали срок, в който България ще кандидатства за членство, но неформално се подклаждаха очаквания това да стане по време на българското председателство на Съвета на ЕС, което приключва на 30 юни. Преди дни  финансовият министър съобщи , че България има намерение да кандидатства в рамките на една година за членство не само в т.нар. чакалня за еврото, но и в банковия съюз на еврозоната - нещо, от което доскоро се въздържаше. \"Банкерите обичат да се водят тихи преговори и се надявам да имаме решение\", добави той. Премиерът разкритикува Съвета по икономически и финансови въпроси, известен като Съвет ЕКОФИН за постоянното променяне на правилата. \"Непрекъснато променят условията, както за Шенген, за чакалнята за еврозоната, все нови и нови критерии. Имам притеснение, че когато се променят условията, внасяш едни документи, каквито са досега, те ти искат други. Или казват: \"Предварително ще влезеш в банковия съюз, пък след това в чакалнята\", коментира Борисов. По думите му обаче България е доказала, че 22 години може да работи успешно в условията на валутен борд. \"Имаме стабилен фискален резерв, който пазим, огромен златен резерв, който пазим и 22 години живеем в курс 1 към 2. Какво не ви харесва?\", попита риторично Борисов. Като изтъкна икономическия растеж, намаления до 24% от БВП външен дълг и ниската безработица Борисов подчерта, цитиран от БТА: \"Къде е рискът за чакалнята за еврозоната за България. Няма - нула риск. Егоизъм има, да\". Междувременно национално представителните работодателски и синдикални организации в писмо до премиера призоваха българската кандидатура за чакалнята на еврозоната да бъде представена през първата седмица на юли, веднага след като председателството приключи.", "date": "2018.06.26", "title": "България водела тихи, спокойни и без срокове преговори за ERM II"}
{"url": "https://www.dnevnik.bg/sport/2018/06/26/3207098_samo_edna_bulgarka_premina_purviia_krug_na/", "text": "Първата ракета на България Виктория Томова започна с победа в квалификациите за третия тенис турнир от Големия шлем - \"Уимбълдън\". Другите две български представителки - Елица Костова и Сесил Каратанчева, отпаднаха още на старта на пресявките. Томова, която е поставена под №19 в квалификациите, записа трисетов успех срещу тийнейджърката Джейми Форлис - 6:3, 2:6, 6:4. Двубоят, който беше първи между 23-годишната българка и 18-годишната австралийка, продължи 1.52 часа. Томова, която заема 131-ото място в световната ранглиста и се намира 68 позиции по-напред от Форлис, преследва първо участие в основната схема на \"Уимбълдън\". Във втория кръг на квалификациите тя ще се изправи срещу победителката от мача между японката Аяно Шимизу и германката Тамара Корпач. Другите две български също преминаха през трисетови мачове. Те спечелиха по категоричен начин първите сетове, взеха добър аванс във вторите, но след това допуснаха обрат. Костова отстъпи с 6:1, 5:7, 1:6 срещу американката Джейми Льоб. 28-годишната българка, която е 178-а в света, имаше пробив аванс във втората част, но не успя да го задържи. 23-годишната Льоб, заемаща 121-ата позиция в ранглистата, направи късен обрат, след което беше безапелационната в решаващия трети сет и записа трета победа от три мача с Костова. Каратанчева изглеждаше още по-близо до победата срещу японката Майо Хиби. 28-годишната българка, която е №195 в света, спечели девет от първите десет гейма и имаше солиден аванс от 6:1, 3:0. След това обаче настъпи тотален срив в играта на бившата четвъртфиналистка от \"Ролан Гарос\". 22-годишната Хиби, която е четири места по-назад в ранглистата, спечели 12 от следващите 13 гейма и стигна до втората си победа от два мача с Каратанчева.", "date": "2018.06.26", "title": "Само една българка премина първия кръг на квалификациите за \"Уимбълдън\""}
{"url": "https://www.dnevnik.bg/biznes/2018/06/26/3207039_bulgartransgaz_obiavi_poruchka_za_vruzka_s_gazoprovod/", "text": "Булгартрансгаз\"  обяви обществена поръчка  за инвестиционно проектиране, изграждане и въвеждане в експлоатация на връзка с газопровод в Турция, който още не съществува. Решението от 21 юни бе публикувано днес, а стойността на поръчката е почти 49 милиона лева. Оферти се приемат в рамките на следващите 30 дни, но освен изискванията към кандидатите прави впечатление, че 11-километровата отсечка е условна - според това дали ще има сухопътна част от газопровода \"Турски поток\", с която да се свърже. Разширяването на газопреносната мрежа до компресорна станция \"Странджа\", преносният газопровод и връзката за включване ще бъдат оформени в договор само ако специалното руско-турско дружество TurkAkim Gaz Tasima A. S. (по 50% дял на \"Газпром\" и турската \"Боташ\") за дългия 180 км сухопътен участък на \"Турски поток\" реши как и кога той ще бъде изграждан, както и дали трасето ще се насочи към българската граница, а не към Гърция. От \"Булгартрансгаз\" обясняват, че също така трябва да се изчака окончателно писмено потвърждение, че \"Турски поток\" ще бъде свързан с мрежата на българската компания. Следва уточнение, че не е изключено и да бъде променена точката за доставка на руски природен газ за България. \"Газпром\" още не е решил дали да строи този участък, тъй като поставя условие първо да получи гаранции от Европейската комисия и България/Гърция, че ще изградят насрещна инфраструктура. Процедурата за такъв газопровод изисква да се провери първо дали има заявен интерес към количества руски газ в страни от ЕС и региона, за да се оправдае изграждането му. Капацитетът на втората тръба на \"Турски поток\" е 15.75 млрд. куб.м годишно, а в момента \"Газпром\" внася през Украйна за българските нужди около 3 млрд. куб.м, останалото се пренася по мрежата на \"Булгартрансгаз\", като около 13 млрд. куб.м отиват за Турция. Финансирането на новата връзка с \"Турски поток\" ще е изцяло със средства на българската компания. От днес Pioneering Spirit - плаващата платформа за полагане подводната част на \"Турски поток\", поднови работа по втората тръба в Черно море, съобщи ТАСС.", "date": "2018.06.26", "title": "\"Булгартрансгаз\" обяви поръчка за връзка с газопровод, който още не съществува"}
{"url": "https://www.dnevnik.bg/video/novinite_na_bnt/2018/06/26/3207120_video_drugite_novini/", "text": "България гостува в Лувъра от 30 юни.", "date": "2018.06.26", "title": "Видео: Другите новини"}
{"url": "https://www.dnevnik.bg/bulgaria/2018/06/26/3207094_akademici_i_profesori_novoto_ime_na_makedoniia_e/", "text": "В декларация до председателя на парламента, президента, премиера, външния министър и медиите академици и професори заявяват, че договореното на 17 юни ново име на Македония може да застраши българския национален интерес и да бъде \"източник на нови беди\". В средата на юни Гърция и Македония  официално сложиха край на 27-годишния спор  за името на бившата югославска република, което беше ключов проблем пред влизането на Скоmие в НАТО и Европейския съюз. Според подписания между премиерите на двете страни - Алексис Ципрас и Зоран Заев, договор името на републиката вече е Северна Македония.  Договорът вече беше ратифициран  от македонския парламент, но трябва да бъде одобрен на референдум през есента. \"Изборът на ново име на съседната балканска страна засяга пряко националните интереси на България и в тази връзка страната ни трябва да участва в избора на ново име\", се посочва в декларацията. Под нея са се подписали Ангел Симеонов, проф. Валери Стефанов, проф. Иван Маразов, Иван Гранитски, Боян Ангелов, акад. Константин Косев, акад. Васил Гюзелев, акад. Антон Дончев, Емил Стойчев, акад. Крум Дамянов, проф. Андрей Пантев, Димитър Томов, акад. Иван Радев, акад. Стефан Воденичаров, проф. Стефан Карастоянов, проф. Огнян Герджиков, акад. Благовест Сендов, проф. Георги Костов, проф. Валентин Старчев, Петър Андасаров. Македония е древна земя, населявана от различни племена и народи. През вековете тя е била част от различни държавни формации, участвала е във формирането на различни колективни идентичности. Македония е съдбовно вписана в българската история и историческа памет. Нейната съдба е в сърцевината на българската национална идеология от деветнадесети и началото на двадесети век. Като част от националния идеал македонската кауза е написала едни от най-славните и трагични страници в новата ни история. По силата на ред обстоятелства и конюнктури през 20-и век древната и пропита с драматична памет македонска земя се оказа разделена между три държави – България, Гърция и бившата югославска република Македония. За всички образовани хора е ясно, че съществуването на днешната държава Македония е резултат от сложни идеологически и геополитически процеси. Наскоро подписаният договор между Република Гърция и бившата югославска република Македония е поредната глава от дългата и трудна история на претенциите, забраните, заплахите, противоречивите идентичности... Най-простото и задължително питане е – каква е ролята и как е разписан интересът на България в тези договаряния и договори? Приетото название Северна Македония е очевидно некоретно по отношение на България и българските интереси. Според така приетия принцип на назоваване българската Пиринска Македония също попада в обхвата на определението \"Северна\". Дали това определение няма да се окаже днес и в бъдеще поредното основание за претенции, полемики и идентификационни кризи? На фона на така очертаните политически събития настояваме българската държава да заеме прозорлива и активна позиция. Да се произнесе ясно за същината и обхвата на постигнатите договаряния. Бившата югославска република Македония може да има свой път към Европа и ние не искаме да заставаме като препятствие на него. Но добре знаем, че днешните конюнктурни решения лесно могат да се превърнат в източник на утрешни беди. С приемане на името Северна Македония географията рязко зачертава историята. Тя отваря път за нови измислици и политически спекулации. Твърдението, че се сбъдва \"вековното желание на македонския народ да говори на македонски език\", е ясно потвърждение за това какво предстои. Затова очакваме да видим държавнически дела, които отстояват ясно и еднозначно българските национални интереси. Настояваме за избор на ново име на съседната балканска държава, което да е коректно спрямо историческите обстоятелства и съвременните политически реалности. Който предава миналото и продава настоящето, зачертава бъдещето си. Поетът Ангел Симеонов посвети прочувствено стихотворение на Македония: Защо ли засипва снега твоите стъпки, войводо – преминали пътища прашни и кървави в бой за свобòда? Защо ли се спуска нощта над мъртви полета, ограбени? – Това ли е твойта земя, от своите рожби предадена? А где е народът, войводо, за който безсмъртен умираше, а после възкръсваше в песни и никога мир не намираше? ******************************* Македония, моя съдба и моя родина несбъдна, разпната в мойта душа и в твойта, войводо, безпътна.", "date": "2018.06.26", "title": "Академици и професори: Новото име на Македония е източник на бъдещи беди"}
{"url": "https://www.dnevnik.bg/sport/2018/06/26/3207156_alpinistut_ivan_vulchev_poluchi_venec_na_pobeditelia/", "text": "Алпинистът Иван Вълчев беше удостоен с най-високото държавно отличие в областта на спорта - \"Венец на победителя\". Министърът на спорта го награди по повод 70-годишнината му. Вълчев навърши 70 години през 2017 г., но тъй като живее и работи в чужбина, не успя да присъства на  церемонията \"Нощта на шампионите\" , на която традиционно се връчва отличието, обявиха от министерството. Вълчев е участник в експедицията \"Еверест-84\". На 8 май 1984 г. заедно с Методи Савов изкачва най-високия връх на планетата (8848 м) по западния склон \"Жестокия път\", който е най-дългият и най-труден маршрут за изкачване на върха. Тогава върха изкачват също Николай Петков и Кирил Досков. Пръв на Еверест стъпва Христо Проданов, който загива при слизането. \"За мен е чест да връча почетния знак \"Венец на победителя\" на един от най-изтъкнатите наши алпинисти. Бях ученик, когато изкачвахте Еверест, и си спомням как тогава цялата нация се вълнуваше от движението на вашата експедиция. Пожелавам ви здраве и още дълги години вашите постижения да бъдат пример за новото поколение български катерачи\", каза Кралев. Вълчев благодари за оказаната чест и отбеляза, че изкачването на Еверест по техния маршрут досега не е повтаряно успешно. Савов, който по-рано също беше удостоен с \"Венец на победителя\" за 70-ия си рожден ден, също присъства на церемонията.", "date": "2018.06.26", "title": "Алпинистът Иван Вълчев получи \"Венец на победителя\""}
{"url": "https://www.dnevnik.bg/sport/2018/06/26/3206928_radev_uchredi_obshtestven_suvet_za_razvitie_na_sporta/", "text": "С указ на президента Румен Радев днес беше учреден първият обществен съвет за физическото възпитание и спорта. Той ще бъде оглавяван от съветника на Радев по спортните въпроси и бивш управител по сигурността на хотел \"Радисън\" (2000 - 2005 г.) Георги Александров. Заместник-председател ще е бившият временен министър на спорта проф. Даниела Дашева. Членове на съвета са бившата световна рекордьорка в скока на височина Йорданка Благоева, акробатът Енчо Керязов, ректорът на НСА проф. Пенчо Гешев, зам.-деканът на факултета по журналистика към Софийския университет доц. д-р Ефрем Ефремов, ръководителят на катедра \"Мениджмънт на спорта\" в НСА проф. Бисер Цолов, бившият зам.-шеф на Българския съюз за физкултура и спорт (БСФС) Христо Меранзов, зам.-деканът на треньорския факултет в НСА Симеон Йорданов, водещият български състезател по тенис на маса за хора с увреждания Денислав Коджабашев и др. В съвета влязоха още носителката на три медала от зимни олимпийски игри Евгения Раданова и волейболистът Теодор Салпаров, които не присъстваха на събитието. Радев определи лицата в новия съвет като \"хора с опит, градили архитектурата на българския спорт\". \"Едни от видните представители на нашия спорт. Хора с богат опит, с експертиза, заемали и заемащи ръководни длъжности в системата на спорта. Хора, отдали целия си живот на каузата, наречена български спорт, на физическото възпитание на младото поколение. Хора, представители на спортната наука. Искам да ви поздравя за вашата гражданска позиция, активност и готовност да работим заедно за усъвършенстване на системата на спорта и физическото възпитание в България\", допълни той. По думите на Радев основните цели на съвета ще са насърчаването на масовия спорт, повишаване на физическата активност сред младите и особено в училищата, както и подобряването на общия здравен статус на населението. Президентът упрекна държавата, че през последните десетилетия е абдикирала от спорта. \"Наясно сте, че правомощията на президентската институция са изключително ограничени откъм бюджет и откъм вземане на управленски решения. Но всеки един, който може да помага на българския спорт, е добре дошъл със своята визия, експертиза и желание\", каза още той. \"Така мисля да бъде структурираната нашата дейности - изготвяне на политики в областта на спорта, усъвършенстване на нормативна база, използването на вашата помощ и експертиза, когато се обсъждат и приемат закони в областта на спорта, на вижданията ви каква да бъде инфраструктурата на спорта. Има голямо поле за действие и много области - масов спорт, спорт в училищата, спортът като профилактика. Очаквам наистина ползотворни дискусии и работа и най-вече с тази дейност тук да допринесем да се усъвършенства тази система в името на нашите деца и в името на бъдещето на България\", обясни президентът. Радев заяви, че може да изтъкне много причини за инициирането на съвета, но една от тях е особено важна. \"В съвременния свят спортът е неотменим фактор на общественото развитие. Знаем, че в момента в масовото обществено съзнание спортът се свързва преди всичко и основно с физическото развитие, особено сред младите хора, които в ерата на компютрите, електромобилите и дроновете смятат, че дори и това не е необходимо.\" Президентът призова \"да не забравяме, че спортът не е само телесното изграждане на личността\". \"Той е много повече. Спортът работи за концентрация, гъвкавост на мисълта, изгражда дух, воля, уважение към другия, работа в екип, колективен дух. Спорът сближава хората в съвременния свят. Спортът е мир. В развитите държави спортът е вече част и от икономическото развитие, нека не се заблуждаваме.\" \"Също така спортът води до намаляване на агресията - особено важна тема за нашите училища. Спортът води до нови отношения между хората, намалява драстично разходите за здравеопазване, допринася за обединяване на нацията, за издигане на нашето достойнство. Затова трябва с особено уважение, а и с тревога да говорим за българския спорт\", каза още той.", "date": "2018.06.26", "title": "Президентът учреди обществен съвет за развитие на спорта, Теодор Салпаров влезе в него"}
{"url": "https://www.dnevnik.bg/biznes/2018/06/26/3207145_protest_sreshtu_nov_zakon_subra_drebni_turgovci_na/", "text": "Търговци на горива от малки бензиностанции и дистрибутори протестираха днес пред Народното събрание, докато вътре депутатите обсъждаха искания от БСП вот на недоверие към третия кабинет на Бойко Борисов. Причината за недоволството, която събра около 50-тина човека, е  нов закон за горивата . Сутринта стотици цистерни преминаха по околовръстното на София. Недоволните заплашиха и с блокади на пътища и граници, информира Би Ти Ви. Пред парламента те дойдоха около 16 часа. \"Оставяме камионите на жълтите павета, те няма да ни трябват. Това е абсолютно монополизиран закон, който цели да смачка дребните\", каза Росица Бъчварова, цитирана от телевизията. Притесненията са, че новият законопроект залага еднакви банкови гаранции и изисквания за капитал, без значение дали става въпрос за верига от стотици обекти или за фирма с една бензиностанция. \"Тези идеи не са поносими за нас и не са удачни. Ние в момента имаме банкови гаранции по над 50 хиляди лева. С тези банкови гаранции ние гарантираме ДДС-то, до акциза нямаме достъп, не сме и имали\", посочи Иван Кашилски - председател на Пловдивското сдружение на дребните търговци с горива. \"Теглили сме кредити. На този ще му вземат апартамента, на онзи - къщата\", коментира Ангел Даскалов.", "date": "2018.06.26", "title": "Протест срещу нов закон събра дребни търговци на горива"}
{"url": "https://www.dnevnik.bg/sviat/2018/06/26/3207142_vurhovniiat_sud_na_sasht_vuzstanovi_zabranata_na_trump/", "text": "Върховният съд на Съединените щати подкрепи забраната за влизане на граждани от няколко страни с предимно мюсюлманско население, предаде \"Ройтерс\". Други инстанции досега са определяли забраната, наложена от администрацията на президента Доналд Тръмп, като противоконституционна. Решението, взето с подкрепата на петима от съдиите (при четирима \"против\"), означава, че ще бъде ограничен достъпът до САЩ на повечето граждани на Иран, Либия, Сомалия, Сирия и Йемен. Според Върховния съд оспорващите забраната не са могли да докажат, че се нарушават законът за имиграцията или Първата поправка на конституцията, която не позволява една религия да се ползва с по-голямо предимство от друга. Аргументите на правителството пък - съображения, свързани с \"националната сигурност\" и нужда страната да бъде защитена от ислямистки атаки - са достатъчни. Това означава, че блокираната от месеци забрана, обявена от Тръмп, може да остане в сила, а президентът ще има и възможност да добави още страни, ако прецени. През декември Върховният съд  възстанови частично забраната , отменена от други съдилища, но не всички клаузи от нея се прилагаха. По време на кампанията си Тръмп призоваваше за \"пълно спиране на достъпа на мюсюлмани до Съединените щати\", а наложената по-късно забрана беше сред символите на политиката му \"Америка на първо място\". Президентът въведе първи вариант на забраната седмица след като встъпи в длъжност, но я коригира,  след като тя бе блокирана от друг американски съд . Първият \"забранителен списък\" включваше 7 държави - Ирак, Иран, Сирия, Судан, Либия, Сомалия и Йемен.", "date": "2018.06.26", "title": "Върховният съд на САЩ възстанови забраната на Тръмп за влизане на граждани от 5 държави"}
{"url": "https://www.dnevnik.bg/sviat/2018/06/26/3207114_sasht_vse_po-malko_iskat_da_rabotiat_za_mir_v_siriia/", "text": "Администрацията на президента на САЩ Доналд Тръмп, изглежда, се отдръпва от обещанието си да налага споразумение за стабилизиране на Югозападна Сирия, докато сирийската армия продължава офанзива в контролираните от бунтовниците райони въпреки нееднократните предупреждения на САЩ. Офанзивата нарушава споразумение между САЩ, Русия и граничещата със Сирия Йордания, чийто монарх се срещна вчера с президента Доналд Тръмп. Сключеното преди близо година споразумение има за цел да запази статуквото в югозападната част на Сирия, но неотдавнашни изявления пред обществеността и в частни разговори показват, че ангажиментът на САЩ отслабва. Въпреки че администрацията постоянно критикува Русия, че подкрепя офанзивата на силите на президента Башар Асад в \"зоната за деескалация\" в провинция Дараа, през последните две седмици американски представители във Вашингтон и в Близкия изток постоянно се дистанцираха от предупрежденията на САЩ за ответни действия при нарушаване на споразумението. Докато ситуацията се изостряше вчера, заплашвайки с приток на бягащи от сраженията към Йордания, Аман обяви, че няма да приеме новите принудени да напуснат домовете си. Тръмп не крие желанието си да изведе САЩ от Сирия. На вчерашната си среща с йорданския крал Абдула Втори във Вашингтон президентът е \"изразил загриженост\" за операциите в подкрепа на Асад в Югозападна Сирия, съобщи Белият дом. Той обаче не даде да се разбере, че те ще доведат до ответни действия на САЩ. В кратко изявление пред медиите Тръмп каза само, че в Близкия изток е бил постигнат \"голям напредък\", но не уточни конкретни области, в които има подобрение. По-рано вчера обаче Държавният департамент заяви, че ситуацията в Югозападна Сирия все още е повод за сериозни притеснения, макар че многозначително които бяха стандартна част от изявленията му от месец май насам. Мълчаливият заден ход се случи в рамките на последния месец, като това, което започна като намеци за потенциален военен отговор на САЩ, достигна до обикновено изразяване на загриженост. Първият случай, при който Държавният департамент на САЩ публично предупреди за \"предстояща\" операция на силите на Асад в зоната, обхваната от прекратяването на огъня, беше в края на май. На 25 май говорителката на Държавния департамент Хедър Науърт предупреди както Русия, така и Сирия, че \"САЩ ще вземат твърди и адекватни мерки в отговор на нарушенията, извършвани от режима на Асад\". Науърт повтори заплахата дословно две седмици по-късно, на 14 юни, в момент, когато се натрупваха все повече признаци, че предстои операция на сирийските сили. Засилвайки реториката срещу Русия, тя подчерта, че \"прекратяването на огъня трябва да бъде налагано и спазвано\". \"Подчертаваме отново, че САЩ ще предприемат твърди и адекватни мерки в отговор на извършваните от сирийското правителство нарушения в тази област\", заяви тя. Но към 21 юни, на фона на съобщения, че сирийските сили всъщност провеждат операции в района на прекратяването на огъня, САЩ се бяха отдръпнали от тази твърда линия, предупреждавайки само за \"сериозните последствия от тези нарушения\". В изявление, призоваващо всички страни да не позволяват на конфликта да се разшири, Науърт не уточни какви могат да бъдат тези последствия. На среща между държавния секретар на САЩ Майк Помпео и крал Абдула два дни по-късно Сирия изобщо не е била споменавана, поне според официалната американска информация за срещата. Вместо това двамата са обсъдили икономиката, разгромяването на \"Ислямска държава\" и израелско-палестинския конфликт, се съобщава в изявление на Държавния департамент на САЩ. През уикенда се появиха съобщения, че е казал на техните командири, че на практика са оставени да се справят сами. Сирийският център за наблюдение на правата на човека и намиращият се в Дараа активист на опозицията Осама Хоурани заявиха, че САЩ са информирали бунтовническите групи в Южна Сирия, че Вашингтон няма да се намеси, за да ги защити. Запознат с въпроса служител на САЩ потвърди вчера, че служители на посолството на САЩ в Аман са изпратили текстови съобщения на командирите, в които ги съветват да вземат решение дали да продължат борбата, основавайки се на интересите на своите фракции и семейства, а не \"на предположението или очакването за военна намеса от наша страна\". Служителят не беше упълномощен да обсъжда съобщението публично и е пожелал анонимност. В същото време във вчерашното изявление на Държавния департамент изобщо не се споменава за ответни действия от страна на САЩ или на който и да било. Вместо това САЩ заявиха, че \"следят внимателно ситуацията и подчертават пред Русия \"до каква степен е решаващо и двете страни да се придържат към споразумението за прекратяване на огъня\". \"Няма да коментираме повече по текущи дипломатически разговори\", се казва в изявлението. /БТА", "date": "2018.06.26", "title": "САЩ все по-малко искат да работят за мир в Сирия"}
{"url": "https://www.dnevnik.bg/zdrave/2018/06/26/3207053_sasht_za_pruv_put_odobriha_lekarstvo_ot_kanabis_za/", "text": "Американският здравен регулатор за пръв път одобри лекарство, създадено от канабис, което ще отвори вратите за по-нататъшни изследвания на медицинските свойства на растението. Става въпрос за лекарство, предназначено за пациенти на възраст над две години с форми на  епилепсия , които досега са сред най-трудно поддаващите се на контрол и най-смъртоносните – синдромът на Драве и синдромът на Ленъкс-Гасто. Медикаментът \"Епидиолекс\" е създаден от компанията GW Pharmaceuticals и съдържа  канабидиол  – едно от стотиците химически съединения в растението, което обаче няма интоксиращия ефект на  тетрахидроканабинола  (THC, който е по-малко от 0.1% от съдържанието на лекарството), пише агенция \"Ройтерс\". Въпреки че  THC  може да доведе до параноя, тревожност и халюцинации, канабидиолът има точно обратния ефект и специалисти твърдят, че може да бъде използван в третирането на психически проблеми. Макар да е получил одобрение, \"Епидиолекс\" все още подлежи на оценка от Агенцията по лекарствата, тъй като съдържанието на марихуана го поставя в списъка от медикаменти с висок риск за злоупотреба, които са най-смъртоносни и от които няма медицински ползи. Сега агенцията трябва да реши дали да декласифицира  канабидиола  от този списък, което да разреши продажбата на лекарството. От компанията очакват решението да бъде взето в идните 90 дни и все още не са определили цена за продажба. Европейската агенция по лекарствата би трябвало да вземе решение дали да го разреши в началото на идната година, пише в. \"Гардиън\".", "date": "2018.06.26", "title": "САЩ за пръв път одобриха лекарство от канабис за тежки форми на епилепсия"}
{"url": "https://www.dnevnik.bg/bulgaria/2018/06/26/3207172_premierut_boiko_borisov_komentira_procesite_v_es/", "text": "На форум за сближаване на заплащането в България и ЕС премиерът Бойко Борисов коментира пред български журналисти актуални международни теми. \"Засега Макрон не иска да подкрепи Македония за присъединяване към ЕС – иска да са в пакет с Албания. Албания са много по-назад. Продължават Захариева и всички колеги да настояваме. Аз също онзи ден с колегата Ципрас и с него разговаряхме, защото направиха всички усилия хората. И с нас, и с Гърция, и всички им помагахме и няма да е честно към тях, ако не им дадат перспектива. За НАТО знам, че ще стане през юли месец. Но много ми се искаше да имат път и към ЕС. Пакетирани така с друга държава – ще се забавят\". \"Какво да направи Македония повече? Името си смениха хората. Представяте ли да трябва да сменяте името на Франция, Германия, Полша. И това направиха, и договор с България подписаха, ама идвали евроизбори и сега не е моментът. А кога ще е моментът?!\" Вече съм трети мандат. От години ходя на Европейски съвет, следя процесите. Наказателните процедури срещу Полша и Унгария няма да доведат до добро. Виждате как изборите в отделните държави вече започват да избуяват партии, за които преди 2-3 години не искахме да чуем, но вече излъчват премиери. Похарчихме тонове керосин да ходим и да се връщаме до Брюксел без нищо да правим, просто да си говорим. България предложи конкретен план за миграцията. Сто пъти говорих с Виктор, с Ангела, с баварския премиер. Няма как да стане със сила. Нямам вода и олио да ви смеся да видите дали ще се смеси. Няма да се смеси, колкото и да го джуркаме\". \"Къде е рискът за чакалнята за еврозоната на България. Нула. Егоизъм има, да. Начинът, по който работите в момента, ще счупите Европа и това невероятно създание, което е ЕС, ще бъде торпилирано накрая и то само заради егоизъм\".", "date": "2018.06.26", "title": "Премиерът Бойко Борисов коментира процесите в ЕС"}
{"url": "https://www.dnevnik.bg/bulgaria/2018/06/26/3207168_disciplinarni_proverki_na_shestima_slujiteli_v/", "text": "Дисциплинарни проверки срещу шестима служители на затвора в Ловеч да бъдат образувани заради бягството на затворника Борис Иванов предлага комисията, изследвала случая. Сред тях е и директорът. За това информира пресцентърът на Министерството на правосъдието, което ръководи местата за лишаване от свобода. На 21 юни 48-годишният рецидивист, осъден на 13 години затвор за блудство и кражби, не се върна в общежитието към Ловешкия затвор, след като бил на работа на външен обект. Отклоняването му се случи два дни след като му е разрешено да работи извън затвора. Иванов беше заловен 48 часа по-късно, като взе за заложник възрастна жена. Първоначалната проверката по случая е установила, че на 20 ноември 2015 г. Комисията по изпълнение на наказанията към затвора в Ловеч е заменила режима на лишения от свобода от строг на общ. След това със заповед от 11 юни 2018 г. на началника на затвора Иванов е настанен за изтърпяване на наказанието си в затворническо общежитие от открит тип. На 14 юни 2018 г. той е разпределен в общежитието \"Полигона\". Още на следващия ден началникът на общежитието издава заповед, с която разрешава той да работи на външен обект, а на 16 юни Иванов е изведен. \"В резултат на проверката комисията счита, че са налице пропуски и грешки, довели до инцидента с Иванов\", се казва в съобщението на правосъдното ведомство. В него се посочва, че става дума за липса на комуникация и екипност в дейността на служителите, които имат отношение към становищата за промени в правният статут на лишените от свобода. Комисията, проверила случая с Иванов, е установила, че макар при него действително да има промяна по отношение на риска от рецидив, опасността от това остава, а изготвеното по този въпрос становище от социалния инспектор в затвора е формално и противоречи на текущ доклад на друг негов колега. \"Комисията констатира още, че в конкретния случай липсва прецизиране при назначаване на работа на външен неохраняем работен обект с оглед наказанието на лишения от свобода, неговите характеристични данни и стойността на оценката на риска от рецидив\", обясниха от министерството. Друг проблем е, че Иванов не е имал престой в затворническото общежитие, през който да се адаптира и да се наблюдава неговото поведение, преди да бъде изведен на външния обект. Затова комисията предлага да бъдат образувани дисциплинарни проверки срещу началника на затвора в Ловеч, заместника му, началника на сектор \"Социална дейност и възпитателна работа\" и социалния инспектор, както и срещу началника на общежитието \"Полигона\" и социалния инспектор там.", "date": "2018.06.26", "title": "Дисциплинарни проверки на шестима служители в Ловешкия затвор предлага комисия"}
{"url": "https://www.dnevnik.bg/bulgaria/2018/06/26/3207116_nova_televiziia_svali_epizod_ot_predavaneto_na_milen/", "text": "Снощният епизод от предаването \"Часът на Милен Цветков\" по \"Нова телевизия\" не беше излъчен, а вместо него в ефира на телевизията зрителите видяха повторно този от 22 юни. Решението на частната медия предизвика множество коментари в социалните мрежи и подозрения, че причината е бил разговор, засягащ министър-председателя. От \"Нова телевизия\" потвърдиха за \"Дневник\", че епизодът е бил спрян и уточниха, че това е станало, защото не е отговарял на стандартите на медията, но не дадоха повече детайли. \"Часът на Милен Цветков\" се записва около 20 ч. всяка вечер и се излъчва от 23.30 ч. Според анонса за 25 юни, публикуван на страницата на във \"Фейсбук\", темите на предаването са: - Какво накара премиера Борисов да се възмути от фалшивата новина, че е станал собственик на гръцки остров? - Има ли война за трюфели в община Добрич? Разговор, след като две гъбарки бяха нападнати и бити от конкуренти в село Василево - Вечната война между половете в новата книга на журналиста Патриция Кирилова \"О(У)чебник за мъже\" - Български рок звезди ще окупират фестивала \"Побит камък\" 2018. Под анонса има десетки запитвания защо рекламираният епизод не е излъчен и се изказват мнения, че темата, която е довела до решението, е тази за Бойко Борисов. Тя стана известна след изказване на самия Борисов през уикенда от Брюксел, където той участва в  работната среща по въпросите на миграцията и предоставяне на убежище.  \"Гръмнали гръцките медии, че съм купил остров в Гърция. Просто нещастни долни лъжци, жълти. Мръсници. 100 души да му повярват на това. Лъжа, лъжа след лъжа\", заяви Борисов ( \"Планираният епизод на предаването \"Часът на Милен Цветков\" по \"Нова телевизия\" не бе излъчен, защото не отговаря на стандартите на медията за обективност, истинност и баланс на гледните точки във всички предавания\", коментираха лаконично от телевизията, потърсени от \"Дневник\". В писмената позиция на медията не се дават подробности по случая, но се подчертава, че \"високите изисквания към работата на журналистите са гаранция за качество\" и че \"Нова броудкастинг груп\" ще продължи да подкрепя редакционната независимост, съобразена със закона, етичните и морални норми и добрите професионални практики. Потърсен от \"Дневник\" водещият на предаването Милен Цветков първоначално не отговаряше на мобилния си телефон, а по-късно каза само, че няма коментар по темата. В коментарите по случая се включи и телевизионният водещ Слави Трифонов, епизоди от чието предаване по Би Ти Ви също не бяха излъчвани преди година. \"Ще ви кажа защо \"Нова\" свалиха епизода на Милен Цветков - заради \"несъответствие със стандартите за телевизионно съдържание\", написа Трифонов в профила си във \"Фейсбук\" часове преди телевизията да излезе с позиция по случая. Трифонов излезе и с версия защо спреният епизод е бил заменен с този от 22 юни: \"На мястото на сваления епизод \"Нова телевизия\" пусна повторение на предаването на Милен Цветков от 22 юни, но без надписа... \"повторение\". Защо \"Нова\" пуснаха точно предаването от 22 юни, и то без надпис \"повторение\"? Защото предаването си звучи актуално и за 25 юни – обсъждаха се досегашните изненади на Световното първенство по футбол. Ако мине номерът. Всъщност ще ви кажа защо \"Нова\" свалиха епизода на Милен Цветков – заради \"несъответствие със стандартите за телевизионно съдържание\", написа Трифонов в профила си във \"Фейсбук\". През март 2017 г.  епизод от \"Шоуто на Слави\" беше свален от Би Ти Ви , като тогава от телевизията посочиха, че съдържанието на въпросното предаване е \"в несъответствие със стандартите за телевизионно съдържание на неутрална и обективна телевизия като Би Ти Ви, която не толерира едностранно представяне в програмите си\". Въпреки че  Трифонов определи това като цензура , той продължи да води предаването и само месец по-късно това отново се повтори. Тогава шоуменът обяви, че решението на телевизията е заради  участието на журналиста Васил Иванов в предаването , в което той разкривал \"изключително гнусни и скандални случаи на цензура и корупция, подкрепени с факти и записи\".", "date": "2018.06.26", "title": "\"Нова телевизия\" свали епизод от предаването на Милен Цветков с аргумента \"липса на обективност\""}
{"url": "https://www.dnevnik.bg/politika/2018/06/26/3207179_debatut_za_vot_na_nedoverie_kum_pravitelstvo_mina/", "text": "Дебатът за втория вот на недоверие към третото правителство на Бойко Борисов мина почти без дебат. Продължи по-малко от час и половина, а същинската му част се изнесе в кулоарите на парламента. Лидерът на БСП Корнелия Нинова започна мотивите си, които са за провал в политиката за сигурност на правителство, с шега-съвет към вътрешния министър Валентин Радев да залови бързо  арестанта, избягал от втория етаж  на Районното управление на полицията в Пловдив, преди той да е пуснал брада и да се е укрил. В мотивите си Нинова каза, че управляващите приватизират сектор \"Сигурност\", като го прехвърлят в частни ръце. Тя припомни, че в предизборната програма на ГЕРБ са обещани още 6 хил. полицаи и да има полицейско присъствие във всяко населено място. Според нея досега са назначени 1000 полицаи, а заради липса на мотивация са напуснали 2 хил. Нинова критикува и мерките в местата за изтърпяване на наказания и лишаване от свобода. \"От най-охранявания затвор двама опасни престъпници бягат през централния вход посред бял ден и ги преследва само чистачката. Разбира се, два месеца МВР ги издирва\", каза Нинова и припомни, че  те са се изпозастреляли в Ботевград . ОЛАФ ли е разкрил контрабанда или правителството \"Г-н Борисов ли, който преди една седмица каза – щом БСП искат вот на недоверие, значи контрабандата е намаляла, лъже или ОЛАФ лъже и ви завижда\", каза Нинова. Според нея европейската служба за борба с измамите е разкрила голям брой престъпления на митниците, което е следствие на пробити компютърни системи, въведени от ГЕРБ. Менда Стоянова от ГЕРБ й отговори, че разкритията на ОЛАФ са благодарение на работата на българското правителство и служби, които са предали данни след 6-месечно разследване. Извършителите на митническите измами били от други европейски държави. \"Няма пари за хората с увреждания, за болници и военни, защото се краде\", отговори Нинова на Менда Стоянова. \"Много спекулации се коментираха по темата с митническите информационни системи, но целият дебат не стигна дотам, че да разбере г-жа Нинова, че системата БАЦИС няма нищо общо със системата БИМИС, за която ОЛАФ говори\", отговори й финансовият министър Владислав Горанов. Това беше и единственото изказване на министър в парламентарна зала. Почти целият кабинет без премиера Бойко Борисов беше в залата. Парламентът като зала за прожекции Пропускането на 60 хил. мигранти е достатъчно основание Бойко Борисов да си подаде оставката и да получи възмездие по единствения законен начин - с волята и гласа си на предсрочни избори, каза още Нинова. Тя се опита да пусне и видео с изказвания на премиера Бойко Борисов в пленарната зала, но председателят на парламента Цвета Караянчева я спря с мотива, че това не е прожекционна зала. Нинова обясни, че в едното видео Борисов казва, че страната ни е най-надеждната граница на Европа, а във второто казва, че не сме си изпълнили ангажиментите и страната е пропуснала 60 хил. мигранти. Според Нинова, ако мигрантите са пропуснати случайно, това е накадърност, а ако е умишлено, това е престъпление. \"И в двата случая е достатъчно основание да си подадете оставката\", заяви Нинова. Депутатите от \"Воля\" бойкотираха дебатите по вота на недоверие, защото повечето от тях са във Варна за кампания на лидера им Веселин Марешки за запълване на дупките по пътищата. ДПС и \"Обединени патриоти\" се скараха ДПС и \"Обединени патриоти\" включиха взаимни обвинения в дебатите. \"Подкрепяме вота на недоверие, защото управленският модел генерира напрежение и е източник на нестабилност и несигурност, заяви председателят на ДПС Мустафа Карадайъ. \"Знаем, че този вот няма да успее. Но ще кажа на тези, за които това е само аритметика – не пренебрегвайте политическия ефект на този мощен демократичен инструмент. Не бързайте да се радвате. ДПС ще подкрепи този вот. Защото не можем да стоим безучастни, когато държавното управление безпомощно разчита на хаоса, когато държавността ерозира, когато общественото напрежение е на градус, когато демокрацията е в опасност, когато става дума за бъдещето на всички български граждани\", каза Карадайъ. Той не пропусна да каже за пореден път, че участието на \"патриотите\" в управлението на държавата е вредно за национална сигурност. Не пропусна да спомене и почетният председател на ДПС Ахмед Доган и конструирания от него български етнически модел. \"ДПС ще разиграе етническата карта по най-свирепия начин за това, че не е във властта. Ще предприемат действия, които ще бъдат радикални. Това ще бъде скоро и всички трябва да бъдем готови за този момент\", отговори конспиративно на ДПС Павел Шопов от \"Обединени патриоти\" . После надълго разви тезата си, че ДПС са вредни за националната сигурност. Халил Летифов (ДПС) поиска сметка на председателя на парламента Цвета Караянчева, че оставя Шопов и други депутати от \"Обединени патриоти\" да говорят извън темата, и каза, че е позор това, че е избрана от Кърджали. \"За мен е достойнство, че съм избрана от Кърджали, и никой няма право да оспорва избора на моите избиратели\", отговори Караянчева. Същинските дебати бяха в кулоарите Цвета Караянчева прекрати дебатите към 14:30, по-малко от час и половина от началото им, след като нямаше желаещи за изказвания. Председателят на групата на ГЕРБ Цветан Цветанов поиска думата едва след като Караянчева обяви край на дебатите. Вътрешният министър Валентин Радев защити политиката на правителството   на пресконференция  в кулоарите на парламента, тъй като не бил мотивиран да говори в залата. Корнелия Нинова и депутатите й също се изказаха в кулоарите. Продължителността на двете пресконференции беше по-голяма, отколкото дебатите в пленарната зала. Това е вторият вот на недоверие, внесен от БСП, за третия кабинет на Бойко Борисов. Предишният беше за провал на политиката за борба с корупцията и  бе гласуван на 25 януари . Той бе подкрепен от ДПС. Гласуването на вота ще бъде в петък сутринта. Ако коалиционните партньори ГЕРБ и \"Обединени патриоти\" осигурят присъствието на всичките си депутати в залата, правителството ще оцелее, тъй като двете партии имат 122 места от 240 в пленарната зала. ", "date": "2018.06.26", "title": "Дебатът за вот на недоверие към правителство мина почти без дебат (обобщение)"}
{"url": "https://www.dnevnik.bg/politika/2018/06/26/3207187_borisov_chestiti_na_izbiratelite_upravlenskata/", "text": "Хубавото на вота на недоверие е, че се очерта алтернатива – БСП с ДПС пак. Ако искате, да ви е честита\". С тези думи премиерът Бойко Борисов коментира пред журналисти проведения днес в Народното събрание дебат в рамките на внесения от БСП и подкрепен от ДПС вот на недоверие към правителството по темата за сигурността. Премиерът не присъстваше в пленарната зала по време на  разискванията,  които приключиха за по-малко от час и половина. С изключение на кратка реплика на финансовия министър Владислав Горанов, никой от присъстващите министри, включително вътрешният Валентин Радев, не взе думата. Борисов използва присъствието си на форум за заплатите в ЕС, за да коментира искането на опозицията пред медиите. \"Общо като държава вместо да се похвалим, защото всички ни хвалят за това, че България е пример как се пази границата, и да го приемем като общ успех, ние се атакуваме, за да ни слушат другите\". Той подчерта, че на всички нива в Европа се отчитат усилията на България за охраната на европейската граница: \"И сега в Брюксел всички ни даваха не само висока оценка, а ни благодариха за усилията, които България, не Бойко, а България полага\". Запитан с какви стъпки трябва да върви България, за да постигне средноевропейски нива на доходите, Борисов отговори: \"Ами ако правим всяка година избори, няма да ги догоним\".", "date": "2018.06.26", "title": "Борисов честити на избирателите управленската алтернатива \"БСП с ДПС\""}
{"url": "https://www.dnevnik.bg/sviat/2018/06/26/3207167_cipras_e_na_krachka_ot_zagubata_na_mnozinstvo_v/", "text": "Кабинетът на гръцкия премиер Алексис Ципрас загуби втори депутат за две седмици заради  договора за името на Македония , след като представител на коалиционния му партньор \"Независими гърци\" напусна партията, предаде \"Катимерини\". След решението на Йоргос Лазаридис коалицията на Ципрас се крепи на мнозинство от едва двама депутати (остават ѝ 152-ма от 300) - 145 от управляващата \"Сириза\" и 7 от националистическата партия \"Независими гърци\". Панос Каменос, лидерът на партията и министър на отбраната, многократно е настоявал, че няма да подкрепи договора, тъй като той разрешава на Македония да продължи да използва същата дума в името си. Според гръцките националисти това е национално предателство спрямо Гърция заради наименованието на нейната собствена област на север. Каменос и съпартийците му същевременно  гласуваха в подкрепа на кабинета на Ципрас  в средата на месеца, когато срещу него имаше вот на недоверие, внесен от опозиционната \"Нова демокрация\". Тогава един депутат от партията, Димитрис Каменос, гласува срещу премиера и бе изгонен от редиците на \"Независими гърци\". Изключеният депутат междувременно обясни за гръцката телевизия \"Скай\", че коалицията смята да свика извънредни избори, преди споразумението с Македония да бъде подложено на гласуване в парламента. В Скопие договорът също среща съпротива - президентът Георге Иванов  обяви, че няма да подпише закона , с който депутатите ратифицираха документа миналата седмица.", "date": "2018.06.26", "title": "Ципрас е на крачка от загубата на мнозинство в парламента заради Македония"}
{"url": "https://www.dnevnik.bg/biznes/2018/06/26/3207171_kzk_nai-setne_se_zae_s_kazusa_za_pokupkata_na_chez_ot/", "text": "Комисията за защита на конкуренцията (КЗК) вече е започнала да разглежда сделката за покупката на дружествата на ЧЕЗ в България от компанията \"Инерком\" на Гинка Върбакова, след като уведомлението за предстоящата концентрация бе подадено още през март. По закон ведомството има пет седмици, за да се произнесе. Мнение трябва да даде и енергийният регулатор, съобщава  \"Капитал\" .. Според предварителния договор \"Инерком\" има седем месеца да плати. Цената не е обявена публично, но е известно, че е от порядъка 320 - 360 млн. евро, посочва изданието. \"Напредваме в преговорите с финансиращите институции. Вероятно това ще са 4-5 банки. Водещата е международна финансова институция, която не е представена в България\", каза за \"Капитал\" Веселин Захариев от \"Мейн кепитъл\", финансовият консултант на \"Инерком\". Според изтекли документи от офертата на \"Инерком\" част от финансирането се очакваше да дойде от Уникредит Булбанк, държавната ББР и ПИБ. Според Закона за защита на конкуренцията заинтересувани лица могат да представят становища за ефекта от концентрацията върху пазара през първата седмица от образуване на производството, а КЗК има 25 работни дни, за да излезе с решение по сделката. Законът обаче предвижда и възможност за удължаване на срока - както по искане на самите компании, така и при необходимост от предоставяне на допълнителна информация. Отлагането на откриването на производството обаче би трябвало да означава, че комисията вече е изискала нужните уточнения и документи. Продажбата на най-голямото електроразпределително дружество в България стана повод за създаването на анкетна комисия в Народното събрание, чиято работа завърши без отговор на съществените въпроси, а председателят й се оплака, че институции не съдействат - основно банки.  Междувременно Народното събрание прие промени в Закона за енергетиката, които дават право на енергийният регулатор да се намесва в подобни сделки. ", "date": "2018.06.26", "title": "КЗК най-сетне се зае с казуса за покупката на ЧЕЗ от Гинка Върбакова"}
{"url": "https://www.dnevnik.bg/sport/2018/06/26/3207133_v_skuchen_mach_franciia_i_daniia_razocharovaha_i/", "text": "Франция и Дания изиграха скучен мач и бяха \"възнаградени\" с чести освирквания на \"Лужники\". Нулевото равенството помежду им остави \"петлите\" начело в група С, а датчаните останаха втори. В другата среща Перу се наложи с 2:0 срещу Австралия. Мачът беше исторически за южноамериканците, които спечелиха първата си победа на световни финали от 40 години. Мачът между Франция и Дания ще се започни с това, че беше 79-ият за Дидие Дешан начело на \"петлите\". С това селекционерът изравни рекорда на Раймон Доменек. Срещата започна спокойно и без интересни моменти. Първият удар към една от вратите дойде в 15-ата минута, когато Оливие Жиру пробва да отбележи, но вратарят на съперника изби в ъглов удар. В средата на полувремето и двата отбора имаха претенции за дузпи, но сигнал не последва. Французите бяха по-дейни, като имаха още няколко удара. Усман Дембеле и Жиру имаха опити, но и те бяха неуспешни. И след почивката картината се запази и ударите отсъстваха от играта. Едва в 70-ата минута, секунди след влизането си в игра, Набил Фекир стреля опасно от разстояние, но прати топката покрай дясната греда. Отново той десетина минути по-късно отправи силен удар, но Каспер Шмайхел спаси. До края скуката продължи, а освиркванията от трибуните се усилваха и ставаха по-чести. Мачът между Австралия и Перу също имаше спокойно начало. В 18-ата минута южноамериканците поведоха с гола на Андре Карийо. Паоло Гереро овладя вляво и подаде надясно, а Карийо с диагонален удар даде преднина на отбора си. Десет минути по-късно Том Рогич стреля, но Педро Гайесе защити вратата си. Малко преди почивката Трет Сейнсбъри игра с глава, а топката мина покрай вратата. В началото на втората част перуанците удвоиха преднината си. Флорес опита подаване и след рикошет топката попадна в Гереро, който отблизо стреля и вкара. Азиз Бехич имаше добра възможност да намали изоставането на Австралия. В 60-ата минута той стреля отблизо, но от голлинията играч на съперника изби.", "date": "2018.06.26", "title": "В скучен мач Франция и Дания разочароваха и разпределиха челните места в групата"}
{"url": "https://www.dnevnik.bg/sviat/2018/06/26/3207128_zashto_vinoto_na_mars_moje_da_e_gruzinsko/", "text": "Марс едва ли е най-подходящото място за отглеждане на грозде. Грузия, която обаче има 8000 години опит в тази дейност, може и да опита,  пише изданието EurasiaNet . Преди време американската космическа агенция НАСА обяви, че търси идеи как да се направи възможно постоянното присъствие на Червената планета. Не става дума само за \"подслон, вода, комуникации, упражнения, социални взаимодействия и медицина\" - участниците \"се насърчават да правят и иновативни приложения отвъд тези примери\", допълва сайтът за новини от Източна Европа, Кавказ и Централна Азия. Резултатът е  проектът Martian Grapes  - учени ще използват грузинския опит с виното и за пръв път ще отглеждат винени сортове грозде в контролирана, лабораторна среда. Проектът започва през септември и ще се подпомага от грузинското Министерство на образованието и науката, Грузинския национален музей, Университета за бизнес и технологии и представители на \"Майкрософт\". При традиционния грузински метод виното отлежава в огромни глинени делви (квеври), заровени в земята. Как обаче тази техника ще се \"изнесе\" на Марс не е известно - засега учените ще се съсредоточат върху подбора на най-подходящия сорт, пише EurasiaNet.", "date": "2018.06.26", "title": "Защо виното на Марс може да е \"грузинско\""}
{"url": "https://www.dnevnik.bg/video/2018/06/26/3207197_video_kato_polet_nad_sahara_no_na_nad_56_mln_km_ot/", "text": "Много прилича на полет над голяма земна пустиня като Сахара, но не е. Защото се намира на над 56 милиона километра от Земята. Това видео е комбинирано от кадри, заснети от орбитална сонда на Американската аерокосмическа агенция (NASA) \"Марс орбитър\". Снимките са направени за експеримента HiRISE - камера във видимата част от спектъра, работеща с обективи с висока разделителна способност, каквато не използвана досега в изследването на планети. Благодарение на апаратурата могат да се различат обекти на повърхността на Марс с дължина от 1 метър и да се проучи структурата на релефа, докато сондата преминава на височина 200-400 км. Мястото е известно като Хаосът Горгон - плетеница от каньони, дюни и канали, за които се предполага, че са следа от течаща вода. ", "date": "2018.06.26", "title": "Видео: Като полет над Сахара, но на над 56 млн. км от Земята"}
{"url": "https://www.dnevnik.bg/evropa/2018/06/26/3206196_novata_cherna_ovca_obiavena_e_svetovna_voina_sreshtu/", "text": "След торбичките, пластмасовите сламки станаха \"черната овца\" за защитниците на околната среда. Страни като Великобритания и  гиганти като \"Макдоналдс\"  обмислят да ги забранят с риск да засегнат производителите на пластмасови изделия. Според изследване на американското списание \"Сайънс\" годишно 8 милиона тона пластмасови отпадъци се изхвърлят в океаните на планетата, което се равнява на 250 килограма в секунда. Сред тях пластмасовите сламки заемат значително място. А защитниците на околната среда по цял свят не се затрудняват да покажат нагледно вредното им  въздействие върху морската фауна . Във видео, което се разпространява в социалните мрежи, двама биолози в продължение на няколко минути вадят пластмасови сламки, заклещили се в носа на морска костенурка в Коста Рика. \"Сламките се сервират автоматично с чашите в баровете. И те са прекалено малки, за да се рециклират, минават през всички филтри\", с горчивина коментира пред АФП Ясмин ел Котни, съосновател на \"Не на сламките\" (Bas les Pailles), която публикува петиция на сайта change.org с искане те да бъдат забранени във Франция. Добрият ученик Великобритания В законодателната област напредъкът продължава да е твърде скромен. В края на май  Европейската комисия предложи  да бъдат забранени клечките за уши, пластмасовите прибори за хранене, чинии, сламки, коктейлни бъркалки и  пластмасовите пръчки за балони , налагайки тези стоки да бъдат произвеждани от по-трайни материали. Мярката обаче трябва да бъде обсъдена от страните членки и от Европарламента. Великобритания пък обяви през април, че иска да забрани сламките, клечките за уши от пластмаса още в края на годината. Засега Франция планира да забрани пластмасовите прибори и съдове за хранене и клечките за уши в перспективата на 2020 година, но пластмасовите сламки, са \"големите забравени\" според Ел Котни, която допълва, че не среща готовност за дискусия. \"Неразбираема е липсата на отговори на френското правителство.\" Френският Сенат обсъжда варианта да ги допълни към списъка на забранените продукти, но подобни поправки вече бяха отхвърлени от Националното събрание. Биоразградими сламки Някои компании не чакаха да действат по принуда. Гигантът в бързото хранене \"Макдоналдс\" изпробва от средата на юни две алтернативи на пластмасовите сламки - биоразградими сламки и специално приспособени чаши. \"Трябва да се види кое решение ще приложат, защото ако става дума един пластмасов предмет да се замени с друг...\", коментира Ясмин ел Котни. Хотелиерската верига \"Хилтън\" обяви, че спира да използва 5 милиона пластмасови сламки и 20 милиона пластмасови бутилки, които досега всяка година се сервираха в нейните 650 обекта. Веригата \"Франпри\" се присъедини към тази тенденция - след 1 януари 2019 година в нейните супермаркети вече няма да могат да се намерят пластмасови сламки. Алтернативи има - биоразградимите сламки или направените от биопластмаса, получена от царевица, които обаче са два пъти по-скъпи и вече се сервират в \"Палас Монте Карло\" - 5-звезден хотел в Монако. Сурови хранителни пасти, сламки от бамбук или сламки, които могат да се ядат, с осем аромата - идеи как да бъдат заменени пластмасовите сламки не липсват. Сред производителите на пластмасови изделия тази война срещу сламките, която се задава, поражда безпокойство. \"Това не е много добър знак. Но тези големи марки имат и проблеми с имиджа и те трябва освен това да се опитат да намерят начини да отговарят на очакванията на обществото\", коментира Ерве Мийе, директор по техническите въпроси и регламента на Европейската федерация на производителите на пластмасови изделия \"ПластиксЮръп\", признавайки, че има \"движение\" сред общественото мнение, което е \"извън регламента\". \"Проблемът не е нов и той е реален, така че очевидно трябва да се намерят алтернативи. Работи се по въпроса от месеци, но е много сложно нещата да се случат от днес за утре\", посочва Пиер Соайе, генерален директор на \"Соайе\", европейския лидер в производството на сламки. \"Това е подходящият момент за намирането на алтернатива, но днес ме тревожи бъдещето на моите работници\", продължава той, изразявайки опасение, че това развитие ще се отрази върху резултатите на компанията още идната година. Компанията \"Соайе\", която работи във Франция, има персонал от 80 души и оборот от 10.5 милиона евро. /БТА", "date": "2018.06.26", "title": "Новата \"черна овца\": обявена е световна война срещу пластмасовите сламки"}
{"url": "https://www.dnevnik.bg/sviat/2018/06/26/3207103_orlando_prekrati_eksperti_s_programa_za_licevo/", "text": "Американският град Орландо прекрати опитите с програмата за  лицево разпознаване  на \"Амазон\", след като правозащитни групи се оплакаха, че тя може да наруши гражданските свободи. Пилотната програма приключи миналата седмица след изтичането на договора на местните власти с Amazon.com. \"Партньорството ни с иновативни компании, за да тестваме нови технологии – като в същото време спазваме законите за неприкосновеността и не нарушаваме правата на другите – е много важно за нас в опитите ни да поддържаме безопасността\", гласи изявление на градските власти и полицията, цитирано от агенция \"Ройтерс\". Орландо  бе един от няколкото американски града, които започнаха експерименти с  услугата на \"Амазон\" , преди компанията да я обяви публично през 2016 г. Технологията не е била използвана в разследвания, нито са били използвани снимки на минувачите, твърдят от полицията. Полицията обаче е създала база данни с лицата на полицаи доброволци и след това ги е сравнила през системата с изображенията от осем камери, разположени за наблюдение в града, за да провери дали те могат да бъдат идентифицирани. Но пример за евентуалната ѝ употреба имаше в Орегон, където силите на реда продължават да я използват в разследванията си. Те са качили в  \"облака\" на \"Амазон\"  над 300 000 снимки на задържани и са ги индексирали. Системата открила четирима души с над 80% прилика с неидентифициран обирджия, заснет от охранителните камери на магазин, а \"Фейсбук\" търсене допълнително е помогнало със случая. Миналата седмица над 40 правозащитни организации изпратиха писмо на изпълнителния директор на фирмата  Джеф Безос , в което твърдят, че технологията подлежи на злоупотреби. В понеделник флоридския клон на  Американския съюз за граждански свободи  изпрати подобно писмо и до местните институции, за да каже, че хората \"би трябвало да вървят по улицата, без правителството да ги наблюдава\".", "date": "2018.06.26", "title": "Орландо прекрати експеримент с програма за лицево разпознаване на \"Амазон\""}
{"url": "https://www.dnevnik.bg/sviat/2018/06/26/3207203_es_moje_da_zapochne_pregovori_s_albaniia_i_makedoniia/", "text": "Страните членки на Европейския съюз се приближават към отварянето на преговорите с Македония и Албания през юни 2019 г. Това обявиха еврокомисарят за разширяването Йоханес Хан и екипът на българското председателство на Съвета на ЕС в профилите си в \"Туитър\". \"Пътят към отварянето на преговорите на 19 юни е ясен. Сигна към региона, че напредъкът се възнаграждава,\" написа Хан. Преди 2 месеца Комисията препоръча на Европейския съвет да започне преговорите с двете държави. Съобщението дойде  по време на Съвета по общи въпроси  в Люксембург, на който външните министри на страните членки обсъждаха днес дали да дадат дата за начало на преговорите с Македония и Албания. То не е равно на формална покана за преговори - такава може да бъде обсъдена на срещата на върха на ЕС в Брюксел в четвъртък и петък. Според публикацията на българското председателство има условия, при които това може да се случи: в Македония са нужни \"напредък по приоритетите за реформа\" и в борбата с корупцията, а в Албания справяне с проблемите на съдебната реформа, корупцията и организираната престъпност. Новините от съвета идват на фона на разделението сред страните членки за това дали Македония и Албания са готови да получат дата.  Франция бе основният противник  на подобна стъпка. Агенция \"Ройтерс\" съобщи вчера, като се позова на свои дипломатически източници, че единият от приемливите варианти за Париж е да се поставят условия за реформи на Македония и Албания за отваряне на преговорите. На противоположното мнение бе Германия,  която днес каза, че е готова да даде \"зелена светлина\"  на преговорите. \"Сделката\" между европейските лидери е потвърдена и от европейски дипломатически източници, пожелали да запазят анонимност, пише ДПА, цитирана от \"Дойче веле\". Според тази публикация обаче Албания и Македония могат да започнат дори малко по-късно, едва в края на 2019 г. Докато Албания стана кандидат за членство през 2014, за Македония това се случи през 2005 г. Процесът на евроинтеграция обаче бе блокиран от спора за името с Гърция до този месец. Това означава, че към момента на начало на преговорите Македония ще е била кандидат за членство близо 15 години.", "date": "2018.06.26", "title": "ЕС е готов за преговори с Албания и Македония през юни догодина, но при условия"}
{"url": "https://www.dnevnik.bg/politika/2018/06/26/3207204_misiiata_e_izpulnena_uspeshno_obiavi_pavlova_za/", "text": "Според Лиляна Павлова, министър на българското европредседателстов, то завършва по достоен начин за България. \"Мисията беше изпълнена успешно\", обяви тя пред Би Ти Ви. \"България промени имиджа си и е достоен и уважаван партньор в Европа. Българите имаме с какво да се гордеем\", подчерта Павлова. Трябва да имаме повече самочувствие и увереност в себе си, защото показахме, че можем, знаем и с нищо не сме по-лоши, отбеляза тя. Според Павлова темата за Западните Балкани е препотвърдена в общоевропейския дневен ред. Тя изтъкна, че Западните Балкани са приоритет и за австрийското председателство, което официално започва в събота. Обсъди, че три от четирите теми на българското европредседателство са избрани и от Австрия. \"Виждаме пълна приемственост на нашите усилия и работа\", обобщи Павлова. В отговор на въпрос посочи, че до края на годината ще има ангажименти като министър. На въпрос дали ще води листата на ГЕРБ на евроизборите догодина, тя отговори: \"Това е решение, което партията ще вземе\". \"Нямам нито самоцел да съм министър, нито самоцел да съм евродепутат. За мен е важно да имам добра реализация там, където мога да реализирам експертизата, която натрупах\", подчерта Лиляна Павлова.", "date": "2018.06.26", "title": "Мисията е изпълнена успешно, обяви Павлова за европредседателството на България"}
{"url": "https://www.dnevnik.bg/evropa/2018/06/26/3205651_kude_po_kolko_pari_poluchavat_bejancite/", "text": "Европейското право за предоставяне на убежище задължава страните - членки на ЕС, не само да гарантират честна процедура по предоставянето на убежище. То предписва и минималните хуманитарни и социални стандарти за осигуряване на прехраната и подслона на кандидатите за убежище. Тези стандарти включват \"прехраната, както и грижите за физическото и психическото здраве на мигрантите\". В различните страни от ЕС \"услугите, които трябва да гарантират адекватен жизнен стандарт\", все пак се различават. В някои страни бежанците получават определена сума пари, а другаде - ваучери за определени магазини. Германия  Бежанците в Германия получават на човек максимално по 354 евро на месец. Това са 70 евро по-малко от сумата, която получават дълготрайно безработните германци - т.нар. помощи \"Харц 4\". Право на тази финансова помощ за бежанци имат онези, които живеят в частна квартира. В някои случаи част от тези 354 евро се изплащат под формата на ваучери. В държавните общи бежански приюти се изплащат максимално 135 евро месечно на човек - под формата на пари в брой или ваучери. Право на нормалните социални помощи имат само онези, които вече са получили бежански статут. Италия Докато бъде взето решение по молбата за убежище, подадена от даден кандидат, италианската държава е длъжна да се грижи за подслона на бежанците. Те имат право на храна, облекло и хигиенни артикули. Два месеца след подаването на молба за убежище бежанците имат право да работят. Настанените в приют безработни бежанци получават 75 евро на месец, т.е. 2.50 евро на ден. Финансовите помощи са обвързани с престоя в приютите. Швеция Бежанците, които имат възможност сами да осигуряват прехраната си, би трябвало да плащат сами и подслона си. Тези, които не могат да си го позволят, биват настанявани безплатно в бежански приюти. Всеки бежанец, живеещ в приют, получава около 70 евро джобни на месец. За всяко дете се прибавят по 55 евро. Бежанците, които живеят извън държавните бежански приюти, получават около 225 евро на месец, които трябва да стигнат за храна, облекло, лекарства, развлечения. В тази сума не е включен наем за жилище. Когато бежанците получат право на убежище и разрешително за работа, са длъжни сами да се грижат за подслона си. Само за сравнение - един пълнолетен швед, който е зависим от социални услуги, получава 394 евро на месец. Франция От 2015 г. всички търсещи убежище във Франция получават по 204 евро на месец. Всеки друг член от същото домакинство получава допълнително 102 евро за прехраната си. Така например четиричленно семейство получава месечно 408 евро. Сумата се преизчислява годишно и се напасва към нивото на инфлация. Бежанците, които откажат настаняване в държавен бежански приют, нямат право на социални помощи. В повечето случаи бежанците получават специална кредитна карта и не е необходимо да имат банкова сметка. Великобритания Бежанците във Великобритания нямат право на избор на подслона си. Държавата ги настанява в някой бежански приют и плаща по 170 евро на човек за прехрана, облекло и хигиенни артикули. Жените с деца под три години и бременните получават допълнително по 13 евро на месец. Търсещите убежище във Великобритания нямат право да работят. В замяна на това достъпът до националната здравна система и до държавните училища е безплатен. Испания Приемът и интеграцията на търсещите убежище в Испания са разделени на три фази, всяка от които трае шест месеца. В първата фаза бежанците живеят в общи приюти с прехрана и получават месечно около 50 евро джобни. За всяко дете бежанецът получава допълнително по 19 евро. Държавата възстановява разходите на бежанците за градския транспорт, медицинското обслужване, езиковите курсове и разходите за писмени преводи - но само срещу представяне на квитанция. Във втората фаза бежанците живеят в частни квартири. Държавата поема разходите за наем и отпуска между 300 и 500 евро на месец - в зависимост от семейното положение. В третата фаза бежанците могат да работят и получават социални помощи само в тежки случаи. Австрия Бежанците могат да се настанят в предоставените от държавата бежански приюти. В случай че за тях се полагат пълни грижи, те получават само джобни пари в размер на 40 евро. Когато живеят в приют, в който трябва да пазаруват и готвят сами, те получават допълнително между 150 и 200 евро на месец. В някои провинции ставката за деца е намалена на 100 евро. За облекло бежанците получават до 150 евро на година, в повечето случаи като ваучер за строго определени магазини. Учениците получават до 200 евро годишно за учебни помагала - също под формата на ваучери. Тези, които се настанят в частна квартира, получават между 320 и 365 евро месечно на човек от държавата, като в тази сума е включен и наемът. Гърция Отговорността за бежанците в Гърция си делят две организации - Националният център за социални услуги и Върховният комисариат за бежанците към ООН. Те се грижат за основните потребности на бежанците и за медицинското им обслужване. Бежанците, които живеят в държавен бежански приют, получават месечно по 90 евро джобни на човек. Понякога тази сума се изплаща под формата на ваучери. При семействата сумата е малко по-различна: седемчленно семейство например, което живее в частна квартира, получава общо до 550 евро на месец", "date": "2018.06.26", "title": "Къде по колко пари получават бежанците"}
