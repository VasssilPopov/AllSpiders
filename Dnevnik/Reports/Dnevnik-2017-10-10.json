{"url": "http://www.dnevnik.bg/sport/2017/10/10/3057345_bulgarskite_futbolisti_prikljuchiha_kvalifikaciite_s/", "text": "Българският национален отбор по футбол завърши 1:1 като гост на Люксембург в последния си мач от квалификациите за световното първенство в Русия през 2018 г. Домакините откриха резултата още в третата минута, но Ивайло Чочев донесе равенството в 68-ата минута. България спечели първа точка при гостуване в тези квалификации, но за пръв път в историята си не успя да победи Люксембург. В 13-те срещи между двата отбора преди мача тази вечер българските футболисти имаха 13 победи. Тимът на Петър Хубчев изигра изключително разочароващ мач срещу отбор, който само преди три дни загуби с 0:8 от Швеция. Люксембургските футболисти бяха по-добрите на терена в продължение на един час и имаха няколко възможности да удвоят. В края българите натиснаха и можеха да обърнат резултата, но освен с непрекъснати центрирания нямаха друга идея как да преодолеят вратаря Жонатан Жубер. България завършва световните квалификации на четвърто място в група А. Националите събраха 13 точки след четири победи, едно равенство и пет загуби при голова разлика 14:19. Франция очаквано спечели групата и се класира директно за световното. \"Петлите\" завършиха с 23 точки след успех с 2:1 срещу Беларус. Швеция ще играе на бараж, въпреки че загуби с 0:2 при гостуването си на Холандия. Двата отбора завършиха с по 19 точки. Скандинавците обаче заеха втората позиция заради далеч по-добрата си голова разлика - 26:9 срещу 21:12. С шестата си точка в тези квалификации Люкембург се измъкна от последната шеста позиция. На нея завършиха беларуските футболисти, които събраха само пет точки. Три от тях дойдоха срещу България при единствената им победа в кампанията. Българските футболисти изиграха кошмарно първо полувреме тази вечер. Те изостанаха в резултат след по-малко от три минути игра. Тодор Неделев допусна груба грешка при опазването на Жерсон Родригес, който центрира от левия фланг към вратарското поле. Там Орелиен Жоаким се пребори с Петър Занев и Николай Бодуров и я върна назад за Оливие Тил. Останал абсолютно сам на границата на наказателното поле, Тил не остави шансове на Пламен Илиев с плътен изстрел по земята. Тимът на Петър Хубчев не успя по никакъв начин да реагира на ранния гол. Българите не създадоха нито едно чисто голово положение до края на първото полувреме. Те бяха изключително безидейни в атака срещу добре подредения състав на Люксембург. Безсилието на гостите беше толкова голямо, че те едва не получиха второ попадение в заключителните минути на първата част. В 42-ата минута след центриране отляво Давид Тюрпел се озова на голова позиция на десетина метра от вратата. Силният му удар обаче беше спасен от Пламен Илиев. Последваха още два изстрела към вратата, но те бяха блокирани от българската отбрана. В последните секунди на полувремето футболистите на Люксембург отново хванаха българите неподготвени. Родригес получи пространство отдясно и центрира към точката на дузпата. Там Тюрпел беше оставен да стреля необезпокояван, но шутът му от воле попадна право в ръцете на Илиев. Само шест минути след началото на втората част Люксембург получи още една възможност да удвои аванса си. Бодуров направи неспокосан опит да се пребори за висока топка и я върна назад с глава, като по този начин изведе Жоаким на чиста позиция. Бившият нападател на ЦСКА направи неуспешен финт, но топката попадна в Тюрпел. Неговият удар рикошира и прехвърли Пламен Илиев, но за късмет на българския отбор топката премина малко встрани от вратата. Хубчев потърси промяна и пусна Андрей Гълъбинов вместо Божидар Краев. Този ход определено се оказа успешен. В 55-ата минута нападателят на \"Дженоа\" центрира към Ивайло Чочев, който стреля с глава, но вратарят Жонатан Жубер улови топката. В 64-ата минута пред Гълъбинов се откри най-добрата българска възможност за гол. Той се озова очи в очи с Жубер след грешка на люксембургските защитници при центриране от левия фланг. Нападателят овладя на гърди и стреля, но даде достатъчно време на вратаря да къси дистанцията и да спаси. Четири минути по-късно България стигна до изравнителен гол. Спас Делев достави отлично центриране от десния фланг към далечната греда, където Чочев се измъкна от защитниците в червено и отблизо прати топката в мрежата с глава. Българският отбор притисна съперника в оставащите минути. Футболистите на Люксембург започнаха да се уморяват, а присъствието на Гълъбнов в наказателното поле им създаваше доста проблеми. Те все по-трудно се справяха с изсипаните топки на гостите, но в крайна сметка удържаха равенството. В края на редовното време Тюрпел игра с ръка в наказателното поле на Люксембург след центриране отляво, но реферите прецениха, че няма основания за дузпа.", "date": "2017.10.10", "title": "Българските футболисти приключиха квалификациите с измъчена точка в Люксембург"}
{"url": "http://www.dnevnik.bg/sport/2017/10/10/3057272_mladejite_ostavat_bez_pobeda_i_sled_tretata_si/", "text": "Младежкият национален отбор по футбол до 21 години остава без победа и след третия си двубой от квалификациите за европейското първенство през 2019 г. Отборът, воден от Антони Здравков, завърши 1:1 при гостуването си на Казахстан в Астана. Младежките национали бяха много близо до загубата, след като Бактийор Заинутдинов изведе домакините напред в 76-ата минута. Защитникът на \"Лудогорец\" Венцислав Керчев обаче спаси точката за българския състав, след като засече с глава центриране от корнер в 88-ата минута. Това е второ поредно равенство между двата тима. Миналата седмица те се  срещнаха в Стара Загора и завършиха 2:2 , след като Кирил Десподов и Тонислав Йорданов два пъти даваха аванс на българския отбор. Гостите стигнаха до точката с попадение в 86-ата минута. В първата си квалификация България  загуби с 0:1 у дома от Люкембург  след попадение в добавеното време на двубоя. Българският отбор заема предпоследното пето място с две точки. Черна гора е на дъното с една точка от три мача. Люксембург и Казахстан имат съответно четири и шест точки, но са изиграли по пет двубоя. Франция е начело с максимален актив от девет точки, следвана от Словения със седем точки от две победи и едно равенство. Пълен запис на мача Съставът на България Николай Кръстев, Венцислав Керчев, Петко Христов, Стефан Велков (к), Мартин Костадинов, Янис Карабельов (82' Тонислав Йорданов), Антонио Георгиев, Александър Георгиев (82' Георги Русев), Кирил Десподов, Чавдар Ивайлов, Илия Димитров (77' Калоян Кръстев)", "date": "2017.10.10", "title": "Младежите остават без победа и след третaта си квалификация за Евро 2019"}
{"url": "http://www.dnevnik.bg/biznes/2017/10/10/3057222_emko_si_vurna_sprenite_dogovori_sreshtu_6_mln_lv/", "text": "Проблемът с договорите на частното оръжейно предприятие \"Емко\", чието изпълнение държавата прекъсна, отнемайки лиценза на предприятието, е решен в полза на всички страни. Компанията ще продължи да изпълнява всички, сключени от нея договори, работниците ще получават заплатите си, а държавният оръжеен посредник \"Кинтекс\" ще получи близо 6 млн. лв. допълнително от производителя, се разбра от думите им.  Това се разбра от изявления на собственика Емилиян Гебрев, министъра на икономиката Емил Караниколов и премиера Бойко Борисов пред медиите. Премиерът съобщи, че \"държавата ще вземе близо 6 млн. повече пари\" и че е разрешил да работят заедно частните и държавните фирми, защото за радост има поръчки към тях, а и и двете форми на собственост \"са ни еднакво мили\". Министърът на икономиката уточни, че е постигнато споразумение за възстановяване на договорите на \"Емко\" в пълния им размер. \"Благодарение на г-н Гебрев и \"Кинтекс\" спечели немалък процент\", каза той. Гебрев допълни: \"Държавата застана зад гърба ни. Днес е един много хубав ден. Жалко, че така късно настъпи и жалко, че в последния момент се обърнахме към премиера за помощ. Всичко беше проверено от негова страна, всичко беше уточнено заедно с министъра на икономиката. Взе се правилното решение за нашата страна като цяло, което означава да запазим нашия имидж на България на външните пазари.\" Видях грешка и при Гебрев, и при \"Кинтекс\", и в Министерството на икономиката, каза Борисов по повод отнемането на лиценза на дружеството и предаването на един от договорите за изпълнение на държавните ВМЗ. Днес Караниколов съобщи, че ще има работа и договори и за сопотските заводи. Премиерът се възмути, че някои политици \"се накачулиха на протестите, за да се покажат по телевизията\", защото желанието им е \"да се впият в някакъв процес\".  Той съобщи, че тази вечер му предстои среща с представители на руската \"Росатом\", с която да обсъдят бъдещето на оборудването за АЕЦ \"Белене\", което България плати на Русия, но все още не е решила как да използва. \"Три милиарда български лева са изсипани там на Дунава и ние трябва да мислим какво да правим. За мен не е малко\", каза Борисов и допълни, че целта е да има полза за държавата.", "date": "2017.10.10", "title": "\"Емко\" си върна спрените договори срещу 6 млн. лв."}
{"url": "http://www.dnevnik.bg/politika/2017/10/10/3057291_ako_premierut_si_e_na_miastoto_sega_shte_osvobodi_emil/", "text": "Лидерът на БСП Корнелия Нинова заяви пред Би Ти Ви, че \"ако премиерът си е на мястото, сега ще освободи Емил Караниколов, но няма да го направи, защото му изпълнявал негови поръчки\". Коментарът ѝ дойде минути след извънредната пресконференция в Министерския съвет, на която министърът на икономиката Караниколов обяви, че  договорите на военния завод \"Емко\" са изцяло възстановени , след като бяха замразени, за да се извършат проверки в предприятието. По думите на Нинова премиерът Бойко Борисов \"винаги се е страхувал от натиск и протести\", като и този път това проличало след двумесечните протести на служителите на \"Емко\". Според нея именно Караниколов е отговорникът за целия казус с военния завод и трябва да понесе отговорност. Умишлено провален Консултативен съвет при президента Лидерът на БСП каза още, че управляващите са виновни за проваленото заседание на Консултативния съвет за национална сигурност (КСНС) при президента Румен Радев. Тя подчерта, че всички участници в съвета са потвърдили участието си с изключение на вицепремиера Екатерина Захариева. \"Като видяха, че няма кворум управляващите казаха да затворим въпрос за антикорупционния орган и той да се обсъди в Народното събрание. Нито един от управляващите не пожела да представи доклада на Захариева за антикорупционния орган, който беше много смислен. Президентът им каза и те отговориха, че няма да го направят\", допълни Нинова. Тя добави, че  настоящето правителство не иска да се бори с корупцията . По думите ѝ политическата класа на прехода не иска да се бори с корупцията, тъй като тя прави корупцията\". Нови разкрития за роднински назначения в общински институции Корнелия Нинова обвини ГЕРБ,  че \"си водят роднините на държавна хранилка\" . По думите ѝ в БСП са получили над 100 сигнала от цялата страна за роднински назначения, като тези в Хасково, заради които депутатът от управляващата партия Делян Добрев поиска да напусне парламента, но оставката му не беше приета. \"Едно семейство от 4 члена на ГЕРБ от държавни заплати получават месечно колкото е фонд работна заплата в община Брегово. Говоря за депутат, шеф на КЗК и т.н.\", каза още Нинова. Тя добави, че след седмица ще изнесат подробна информация, ако ГЕРБ не подкрепят законопроекта им за избора на бордове на държавните и общинските предприятия.", "date": "2017.10.10", "title": "Ако премиерът си е на мястото, сега ще освободи Емил Караниколов, обяви Нинова"}
{"url": "http://www.dnevnik.bg/bulgaria/2017/10/10/3057234_sled_strashen_ujas_sofiiskiiat_gradski_sud_veche_ima/", "text": "След тричасов дебат, прилагане на \"номера\" от стария съдебен съвет - с излизане от залата, опит за бламиране на председателя на Върховния касационен съд и други моменти, съдийската колегия на Висшия съдебен съвет (ВСС) избра за временен председател предложената от общото събрание на съдиите - Десислава Попколева. Тя беше гласувана и миналата седмица, когато получи седем гласа \"за\" и съветът прие, че няма избор. Тогава през вот мина и бившият временен председател на Софийския районен съд Стефан Милев, който беше предложен от председателя на апелативния съд в София Даниела Дончева. Той обаче получи четири гласа в своя подкрепа. До прегласуването на Попколева се стигна, след като беше прието, че тя е номинация на магистратите от СГС, а не на Лозан Панов, както беше миналата седмица. Така тя получи 10 гласа \"за\", а трима бяха против. Напрактика до кризата можеше и да не се стигне, ако предишният съдебен съвет се беше съобразил с решението на съдиите. Протоколът от общото събрание беше изпратен още в края на септември, а последното заседание на съдийската колегия беше в началото на октомври. За днешното заседание, председателят на ВКС Панов беше внесъл нова номинация на съдията от Софийския апелативен съд Красимир Машев, която да обедини членовете на съвета. Първо отново беше повдигната темата дали Панов може да прави номинация. Подобен дебат имаше и миналата седмица, но тогава все пак Попколева беше гласувана. Сега стана известно, че комисията по атестиране и конкурсите (КАК) през която минават такива предложения, е решила, че номинацията на Панов за Машев, е недопустима. Защото той не е директен горестоящ председател (такъв е председателят на САС). Оказа се,че комисията е решила, че може да използва съгласието на Машев да бъде предложен за временен ръководител на СГС като \"самономиниране\" за поста. Така част от съдийската колегия, сред които председателят на Върховния административен съд Георги Колев, Вероника Имова (номинация на ГЕРБ), Боян Магдалинчев (номинация на ГЕРБ) и други членове смятат, че трябва да се приложат правилата за избор на председатели. В един момент те (към тях се присъединиха Стефан Грозев, ДПС и Боян Новански, \"Атака\") се опитаха да приложат трик, използван доста често от предишното мнозинство в съвета, а и в колегията - излизане от залата с цел проваляне на кворума. Това не се случи, но действията предизвикаха възмущението на други членове на съвета. Атанаска Дишева (квота на магистратите) заяви. \"Не ми се иска да вярвам, че повтаряме един модел, който се беше наложил през последните месеци. Сигурна съм, че знаете за какво говоря\", каза Дишева и призова за почивка, за да могат напусналите залата членове да чуят всички аргументи. След почивката членовете на колегията не постигнаха съгласие дали предложението на председателя на ВКС за Красимир Машев да оглави СГС е допустимо, гласовете се разделиха 7 на 7. Тогава се намеси Красимир Шекерджиев (професионална квота), който напомни на колегите си, че спорят дали да изберат Машев по предложение на Панов или да го изберат, взимайки заявлението му за съгласие като самопредлагане. \"СГС стои без изпълняваш фунцкиите председател, нашето задължение е да свършим работа, образно казано. Призовавам дискусията да бъде прекратена. Да се съсредоточим дали е възможно да определим съдията Машев за и.ф. административен ръководител\", заяви още Шекерджиев. Сред противните аргументи беше тезата на Георги Колев, че така колегията щяла да лиши председателят на Софийския апелативен съд от възможността да направи друго предложение. В един момент Олга Керелска, избрана от магистратите, попита: \"за какво се борим? струва ми се, че целта е надмощие\". Стигна се дотам, че съдия Машев беше извикан, за да бъде питан дали е съгласен това, че е дал съгласие пред Панов да бъде издигнат, може да се приеме, че това е и самономинация. Въпреки че срещу подобна теза се изказаха членове на съвета, сред които Панов и Севдалин Мавров (избран от магистратите), Машев беше извикан. Пред съвета той заяви, че е дал съгласие единствено да бъде предложен от Панов. \"Никога не съм се самоизтъквал, не съм се самономинирал за тази участ. За това – не желая да бъда председател на СГС – нито като и.ф., нито като постоянно изпълняващ\", заяви Машев. И уточни пред съвета, че най-големият съд - СГС - се нужда от спокойствие. \"Моят съвет е – мислете! България се променя независимо от нас, не можем да се капсулираме, това не са патетики. Трябва да се опитаме да живеем заедно, затова една молба – разрешете този въпрос възможно най-бързо, защото тези хора – и съдии, и служители трябва да се успокоят, те работят за България!\". Последваха различни предложения - да се гласува само Стефан Милев отново, защото е предложение на горестоящия председател, да се гласува Десислава Попколева, защото е следващата по старшинство след съдия Мина Мунджиева (която обяви, че ако бъде гласувана, ще подаде оставка)... докато не беше възприета тезата, че общото събрание на СГС е сезирало съвета с предложението за Попколева. Тук реагира Драгомир Кояджиков (номиниран от БСП), който обобщи: \"Става страшен ужас това, което правим. Ние в четвъртък гласувахме за тази колежка. Да го отменим ли, какво да правим?\", възрази Кояджиков и предложи да се гласува за следващата по старшинство – Даниела Борисова. в крайна сметка, Попколева беше гласувана и получи 10 гласа в своя подкрепа. Трима бяха против - Боян Новански, Стефан Грозев и Кояджиков.", "date": "2017.10.10", "title": "След \"страшен ужас\", софийският градски съд вече има титуляр"}
{"url": "http://www.dnevnik.bg/kultura/2017/10/10/3057285_satira_za_evropeiskata_bjurokraciia_stana/", "text": "Сатира за Европейския съюз и неговата бюрокрация, който започва с преследването на прасе по улиците на Брюксел, спечели престижната награда за немскоезичен роман на годината, предаде \"Ройтерс\". \"Die Hauptstadt\" (в превод \"Столицата\") на австрийския писател Роберт Менасе бе избрана в конкуренция с още 5 заглавия, повечето от които още не са преведени на чужди езици. \"Дойче веле\" определя книгата като \"добронамерен, но критичен поглед към бюрокрацията на ЕС и човешките несъвършенства. Това е сатира, анализ и криминална история в едно - и политически коментар за нуждата от обединена Европа, която да преодолее националния егоизъм.\" Призът, който има парично измерение от 25 хиляди евро бе връчен от Асоциацията на германските книгоиздатели и книжари в навечерието на  започващия утре Франкфуртски панаир на книгата . Посветен на френскоезичната литература, той ще бъде открит в присъствието на германския канцлер Ангела Меркел и френския президент Емануел Макрон - шанс за двамата лидери да изпратят послание за силна Европа, въпреки вътрешните проблеми на съюза, коментира \"Ройтерс\". \"Настоящето е представено литературно така добре, че съвременниците могат да се разпознаят, а бъдещите поколения - да научат повече за времената\", коментира Асоциацията при връчването на приза. Австрийският вестник \"Залцбургер нахтрихтен\" определи книгата на Менасе като \"провокативна, навременна и важна\", зов да си спомним какво лежи в сърцето на \"Европейския проект за мир\" и да намерим куража да го издигнем до следващата му фаза.\"", "date": "2017.10.10", "title": "Сатира за европейската бюрокрация стана немскоезичен роман на годината"}
{"url": "http://www.dnevnik.bg/sport/2017/10/10/3057314_kontuziia_izvadi_sadio_mane_ot_igra_za_shest_sedmici/", "text": "Крилото на \"Ливърпул\" Садио Мане ще бъде извън игра следващите шест седмици, съобщи клубът. Най-добрият играч на червените за миналия сезон е получил разтежение в световната квалификация между Сенегал и Кабо Верде (2:0) в събота. Той беше заменен в заключителните минути на двубоя. Мане вкара три гола в четирите си двубоя във Висшата лига този сезон. Сенегалският футболист вече  пропусна три срещи  от кампанията заради червения картон, който получи при  разгромното поражение от \"Манчестър сити\" (0:6) . Контузията на Мане ще донесе нови главоболия за мениджъра Юрген Клоп, чийто тим се представя неубедително от началото на сезона. \"Ливърпул\" е седми след първите седем кръга във Висшата лига, като изостава със седем точки от лидерите \"Манчестър сити\" и \"Манчестър юнайтед\". Освен това мърсисайдци записаха две равенства в първите си два мача от груповата фаза на Шампионската лига и отпаднаха от Купата на лигата още след първия си двубой. В събота \"Ливърпул\" посреща \"Манчестър юнайтед\" в дербито от осмия кръг на английското първенство. Освен този мач Мане ще пропусне най-малко още три шампионатни срещи - с \"Тотнъм\" (21 октомври), \"Хъдърсфийлд\" (28 октомври) и \"Уест хем\" (4 ноември). Сенегалецът няма да вземе участие и в предстоящите двубои с \"Марибор\" в Шампионската лига на 17 октомври и 1 ноември. Надеждите на \"Ливърпул\" са Мане да бъде възстановен за домакинството на \"Саутхемптън\" на 18 ноември. Седмица по-късно червените посрещат шампиона \"Челси\", а между двата мача имат гостуване на \"Севиля\" (21 ноември) в Шампионската лига.", "date": "2017.10.10", "title": "Контузия извади Садио Мане от игра за шест седмици"}
{"url": "http://www.dnevnik.bg/bulgaria/2017/10/10/3057321_domuschiev_veche_se_doseshtal_ot_kude_idvat_podbudite/", "text": "Мисля, че Валери Симеонов има някакви подбуди, за да иска проверка точно на приватизационната сделка за Български морски флот (БМФ). Вече се досещам каква е причината, но правя последни проучвания и като му дойде времето ще кажа всичко.\" Това заяви пред БНТ председателят на Конфедерация на работодателите и индустриалците в България (КРИБ) Кирил Домусчиев. Вчера той обяви, че  ще съди вицепремиера Симеонов заради \"клеветническата му кампания\"  срещу него и БМФ. Миналата седмица  Симеонов подаде в прокуратурата сигнал  срещу решение на арбитражния съд към Българската търговско промишлена палата, което допуска облекчения в приватизационния договор за морския флот, които са в полза на собственика. Според вицепремиера арбитражът се е позовал на неверни експертизи. Сигналът до прокуратурата идва преди Върховния касационен съд да се произнесе по същия казус по искане на правителството. \"Съмнявам се, че ние сме проблемна сделка. Платил съм с моите партньори пълната сума по приватизацията на БМФ. За последните 5-6 години сме инвестирали 570 млн. лв, а догодина ще достигнат 800 млн.\", уточни Домусчиев. Той призна, че за съкращенията в морския флот е понесъл санкция и е платил всички неустойки по приватизационния договор. Това обаче не означавало, че сделката е неизрядна. Той отхвърли и обвиненията на Симеонов, че БМФ са си купили 120-метрова яхта. Това било едно от твърденията на вицепремиера, което не отговаряло на истината, каквито били 90% от мненията му.", "date": "2017.10.10", "title": "Домусчиев вече се досещал от къде идват подбудите на Симеонов за проверката на сделката за БМФ"}
{"url": "http://www.dnevnik.bg/politika/2017/10/10/3057325_pet_partii_poiskaha_ostavkata_na_valeri_simeonov/", "text": "Пет партии извън парламента поискаха оставката на вицепремиера Валери Симеонов заради ултиматума, който постави на няколко медии да получи извинение за начина, по който беше отразено участието му в \"Нова телевизия\" преди няколко дни. Той обвини \"Нова телевизия\", Би Ти Ви, БНТ и БНР, че водят \"мащабна организирана клеветническа кампания\" срещу него  и ги заплаши със съд, ако не му се извинят в срок до 24 часа . Симеонов изложи позицията си чрез съобщение от правителствената пресслужба, като след това от управляващата партия ГЕРБ се разграничиха от думите му. Движение \"Да, България\", ДСБ/Нова Република, \"Зелените\", Българският земеделски народен съюз и ДЕОС излязоха с обща позиция, която разпространиха до медиите. В нея те определят като \"напълно недопустимо чрез пресслужбата на българското правителство да бъде отправян ултиматум, до която и да е било българска медия\". От петте партии подчертават, че това е поредната демонстрация на третия кабинет на Бойко Борисов, че не \"зачита основните принципи на демокрацията, нито ценностите, на които се основава Европейският съюз\". \"Още по-неприемливо е  опитът за сплашване на българските медии  да се случва под прожекторите на предстоящото Председателство на Съвета на ЕС. Особено притеснителен е и фактът, че заплахите срещу медиите се отправят от висшата инстанция на изпълнителната власт\", пише още в позицията на политическите сили. Според тях се наблюдава \"ескалираща политическа криза в страната\" и оставката на Симеонов е най-малкото, което може да се случи.", "date": "2017.10.10", "title": "Пет партии поискаха оставката на Валери Симеонов заради ултиматума му към медиите"}
{"url": "http://www.dnevnik.bg/politika/2017/10/10/3057328_stoichkov_tvurdi_che_ne_e_pocheten_konsul_v_ispaniia/", "text": "Носителят на \"Златната топка\" за 1994 г. Христо Стоичков твърди, че от лятото на миналата година не е почетен консул на България в Испания. Той обяви, че мандатът му е изтекъл на 29 юли 2016 г. и оттогава никой не го е търсил за удължаването му. По-рано днес Министерството на външните работи (МВнР) съобщи, че е  започнала процедура по освобождаването на Стоичков от длъжността.  Според изявлението предстои решението за освобождаването да бъде гласувано от Министерски съвет. \"Христо Стоичков е назначен за почетен консул с решение от 29 юли 2011 г. И пише така: \"Настоящият документ е с валидност пет години.\" Предполагам, че от 2011 до 2017 г. са повече от пет години\", заяви Стоичков пред Би Ти Ви. \"Сега разбирам, че в Министерския съвет щяло да се гласува нещо. Какво ще гласувате? На кое, накъде, как? Като аз нямам нищо общо с Кралство Испания по простата причина, че нямам мандат. Нямам право да подписвам и да издавам документи. Щели да взимат решение... Нека си го взимат. Само че трябваше да го вземат преди 14 месеца, а не сега\", допълни най-успешният български футболист. От външно министерство обаче отрекоха твърденията на Стоичков и заявиха, че почетните консули нямат мандат. \"Пълномощията се прекратяват, когато реши МС. На почетния консул издаваме документ, наречен патент. Приемащата държава потвърждава съгласието си с друг документ, наречен екзекватура. И двата нямат срок\", заявиха от пресцентъра на МВнР.  Миналата седмица  Стоичков предизвика скандал , след като обвини вицепремиера на Испания  Сорая Саенс де Сантамария  във франкизъм. Той заяви, че тя, дядо ѝ, баща ѝ и дори нейният непълнолетен син са последователи на Франко. Сантамария заплаши, че  ще заведе дело . Оттам се наложи  българското външно министерство да заяви , че острите критики на Стоичков към испанските власти са лична позиция. Самият той също  поднесе извинения на Сантамария  за това, че е намесил сина й, но продължи с критиките си. \"Нямам нищо общо с нейната държава и не може да ме съди, защото мога да говоря каквото си искам. Да дойде в Америка или в България да ме съди. Свободен съм да говоря каквото си искам, но на мен ми се обръща внимание\",  каза Стоичков в отговор  на намеренията на Сантамария да го съди. ", "date": "2017.10.10", "title": "Стоичков твърди, че не е почетен консул в Испания от 14 месеца"}
{"url": "http://www.dnevnik.bg/gradska_sreda/2017/10/10/3057326_peshehodnata_zona_ot_ploshtad_sv_nedelia_moje_da/", "text": "Пешеходната зона от площад \"Света Неделя\" може да достигне до бул. \"Тодор Александров\", а след това и до улица \"Екзарх Йосиф\" при Централни хали. Това каза арх. Ясен Кьосев от Университета по архитектура, строителство и геодезия (УАСГ), който представи заданието за конкурса за цялостна реконструкция на площада. По думите му заданието дава единствено насоки за проектантите, без да ги ограничава сериозно. В началото на тази година главният архитект на София Здравков Здравков съобщи, че  общината ще организира конкурс, с който да потърси \"световно име\" , което да изработи проект за обновяването на площад \"Света Неделя\" и превръщането му в пешеходна зона. За целта той възложи на експерти от \"Център за научни изследвания и проектиране\" към УАСГ да изготвят заданието за конкурса. По думите на Ясен Кьосев  , улеснено преминаване и \"пребиваване\" на пешеходци, както и развитие на велосипедния транспорт. Кьосев отбеляза, че първата стъпка в тази насока вече бе направена,  след като Столичният общински съвет прие да продължи пешеходната зона  по бул. \"Витоша\" в участъка от улица \"Алабин\" до бул. \"Александър Стамболийски\". Следващите етапи са движението на автомобили да бъде забранено първо до бул. \"Тодор Александров\", а след това и ул. \"Екзарх Йосиф\". Освен тази възможност участниците в конкурса ще трябва да предвидят в проектите си зони за преминаване на автомобили през площада, което било изискване на Националната служба за охрана.  за свободно преминаване на пешеходци, срещи, \"сблъсък и дебат\" и \"културна размяна\", посочи още Ясен Кьосев. За целта от кандидатите ще се очаква да предложат как да изпъкна архитектурните, археологическите и природните ценности в района и се запази визуалната връзка с бул. \"Витоша\". Документът е достъпен на  сайта на направление \"Архитектура и градоустройство\"  към Столичната община, като жителите на София имат срок от една седмица, за да изпратят своите становища.", "date": "2017.10.10", "title": "Пешеходната зона от площад \"Св. Неделя\" може да достигне до Централни хали"}
{"url": "http://www.dnevnik.bg/sviat/2017/10/10/3057308_obiaviavaneto_na_nezavisimost_se_otlaga_iskame_dialog/", "text": "Броят на гласувалите с \"да\" е по-голям от броя на гласувалите с \"не\" и правителството ще обяви независимост. Аз и правителството предлагаме на парламента да отложи влизането в сила на независимостта, защото трябва да започнем диалог, иначе няма да можем да постигнем целта си, заяви каталунският лидер Карлес Пучдемон пред парламента в Барселона. Повтаряйки думата \"диалог\" многократно, Пучдемон заяви, че ще последва съветите на европейските политици за диалог, призова за деескалация на напрежението и за търсене на решение съвместно с Мадрид. Тук съм, за да анализирам резултатите от референдума и да ви обясня какво следва, започна той. Последствията ще стигнат и извън нашата държава. Това не е просто вътрешен конфликт. Испанците ни направиха малки, но Каталуня е европейски въпрос. Няма да правя заплахи, няма да обиждам никого. Моментът е много сериозен, трябва да поемем отговорностите си. Не е нужно да допринасяме за насилието, тъкмо напротив, трябва да деескалираме ситуацията, каза Пучдемон. Той обвини испанското правителство, че с полицейското насилие по време на референдума са се опитали да провокират хаос и да стреснат каталунците, за да не гласуват. По думите му половин милион души не са успели да гласуват заради атаките на полицията срещу изборните секции. \"Но те не постигнаха целта си, защото над два милиона души се изправиха срещу този страх\", каза Пучдемон. Според данните на каталунските власти, са гласували над 2 млн. души от петмилионното население на автономната област, или около 43%. Според него хаосът след рефендума няма реален ефект върху каталунската икономика - една от най-силните икономики в Испания, която на практика издържа други, по-бедни региони. Опитахме 18 пъти да говорим с испанското правителство, да направим референдум, както го направи и Шотландия, каза той. Видяхме, че това е възможно във Великобритания. Защо не бе възможно в Испания? Испанското правителство всеки път ни отказваше. Испания достигна във вторник вечерта най-тежката политическа криза от опита за военен преврат през 1981г. с намерението на сепаратисти в Каталуня да отделят провинцията като независима държава и да я обявят за република. Каталунският премиер Карлес Пучдемон произнесе реч пред местния парламент в Барселона, предшествана от нова вълна от спекулации за съдържанието ѝ и покачващо се напрежение. Преди това Марта Паскал, известен съратник на премиера, каза за Би Би Си, че той ще направи \"символично заявление\", а не едностранно провъзгласяване на независимост по местно законодателство, което Испания не признава. Следобед той заседава с правителството, за да решат министрите как да продължат кампанията за независимост. В момента, когато трябваше да започне словото, пленарната зала бе полупразна и след малко Пучдемон поиска отлагане на началото на заседанието с един час. Започна заседание на ръководството на парламента и лидерите на партиите. След 40 минути говорител на правителството потвърди, че премиерът е поискал отлагането, защото в последния момент е било предложено международно посредничество. Испанският премиер Мариано Рахой за пореден път предупреди, че ако трябва, веднага ще поиска замразяване на автономията. Това означава разпускане на каталунския парламент, преминаване на администрацията, финансите и политическите решения директно под контрола на властите в Мадрид и насрочване на нови избори. Правителственият говорител Иниго Мендес де Виго призова Пучдемон \"да не прави нещо необратимо, да не поема по път, от който няма път назад и да не обявява едностранна декларация за незавимисот, а да се завърне към законността\". Председателят на Европейския съвет Доналд Туск призова в реч в Брюксел: \"Приканвам ви в намеренията си да уважавате конституционния ред и да не обявявате решение, което би направило диалога невъзможен. Разнообразието не бива и няма нужда да води до конфликт, чийто последици очевидно ще са лоши за каталунците, за Испания и за цяла Европа\". Френският президент Еманюел Макрон, който е във Франкфурт с канцлера Ангела Меркел за откриване Панаира на книгата, каза, че ЕС не бива да бъде посредник в кризата и изрази увереност, че Мадрид е способен да се справи със ситуацията. Входовете към парка, в който се намира парламентът, бяха блокирани от 20 бронирани микробуси и въоръжени с автоматично оръжие служители на каталунската полиция. Входът на елегантната сграда от XVIII век бе препречен от други 3 бронирани коли и маскирани полицаи. Части на националната полиция не се виждаха, но испанското правителство засили охраната на летищата и всички жп гари в Каталуня. Хиляди испански полицаи продължават да са разположени в района, значителна част от тях - на два круизни кораба на пристанището на Барселона. За да съвпадне с речта на Пучдемон, около парламента бе организиран митинг в полза на провъзгласяването на независимост, като за множеството се излъчваше на големи екрани случващото се в пленарната зала. На 1 октомври властите в провинцията опитаха да проведат референдум за независимост, който бе обявен за незаконен от Конституционния съд и полицията възпрепятства гласуването на много места, като на някои имаше насилие срещу гласоподаватели. Каталуня вече е обявявала независимост - на 6 октомври 1934г., но всичко свършва с разгром от правителството в Мадрид. Каталунският премиер Луис Компанис провъзгласява раждането на новата държава, но е арестуван и вкаран в затвора за 30 години заради бунт, автономната власт е разпусната и практически всичките ѝ членове са лишени от свобода. Републиканците го освобождават през 1936г. и той заминава да живее в изгнание във Франция по време на Гражданската война. Нацистите, окупирали Франция, го предават на режима на ген. Франсиско Франко, той е съден от трибунал и езкекутиран та 15 октомври 1940г. На него е кръстен булевардът в Барселона, водещ от Триумфалната арка до парламента, който във вторник вечерта е изпълнен с хиляди привърженици на независимостта.", "date": "2017.10.10", "title": "Обявяването на независимост се отлага, искаме диалог, заяви каталунският лидер"}
{"url": "http://www.dnevnik.bg/sport/2017/10/10/3057322_arjentina_i_mesi_shte_opitat_da_izbegnat_nai-golemiia/", "text": "Преди малко повече от три години аржентинският национален отбор по футбол беше изключително близо до третата си световна титла. Сега една от най-големите футболни сили е на 90 минути от шокиращ провал в квалификациите за мондиала в Русия през 2018 г. Аржентина записа загуба и три равенства в последните си четири мача и кръг преди края на пресявките в Южна Америка се смъкна до шестото място. Първите четири позиции осигуряват директни квоти за Русия, а петата праща на бараж с победителя в зона \"Океания\" - Нова Зеландия.  Лионел Меси и съотборниците му можеха да бъдат в далеч по-критична ситуация преди гостуването си на Еквадор тази нощ. Парагвай обаче постигна много драматичен обрат срещу Колумбия (2:1), след като губеше до 89-ата минута. Благодарение на този резултат аржентинците държат ситуацията в свои ръце, поне що се касае до класирането за баража. Ако спечелят мача в Еквадор, те ще си гарантират поне петата позиция, тъй като намиращите се пред тях Перу и Колумбия играят един срещу друг. Ако обаче не успеят да стигнат до трите точки в Кито, световните вицешампиони ще зависят изцяло от своите съперници.  \"Ситуацията не е комфортна, но класирането ни все още зависи от нас. Уверен съм, че ако играем по начина, по-който играхме срещу Перу (0:0), ще отидем на световното\", заяви селекционерът на Аржентина Хорхе Сампаоли. По думите му отборът със сигурност заслужава да се класира за мондиала. Сампаоли сподели, че е изключително доволен от представянето на \"невероятния Меси\" с националната фланелка. Треньорът заяви, че ако останалите му играчи са на нивото на звездата на \"Барселона\", мачът в Еквадор ще се развие отлично за Аржентина. Аржентинските футболисти са се проваляли само веднъж в световни квалификации - за шампионата в Мексико през 1970. Тогава обаче участниците във финалите са 16, а Южна Америка има само три квоти. Каква е ситуацията Преди последния кръг цели шест отбора са замесени в битката за четири места. В най-благоприятна позиция е Уругвай. Луис Суарес и компания имат 28 точки и посрещат съставът на Боливия, който записа осем загуби в досегашните си осем гостувания. Чили и Колумбия имат по 26 точки, Перу и Аржентина - по 25, а Паравай е с 24. При равенство първо се гледа головата разлика, след това - броят на отбелязаните попадения, и едва тогава - показателите в директните мачове. Чили и Колумбия имат еднаква голова разлика (+2), също както Перу и Аржентина (+1). Чилийците обаче са вкарали шест попадения повече от колумбийците (26 срещу 20), а перуанците - десет повече от аржентинците (26 срещу 16). Парагвай изглежда обречен в тази битка, тъй като има голово съотношение 19:24 преди домакинството си на аутсайдера Венецуела.  Вариантите пред Аржентина При победа срещу Еквадор, Аржентина със сигурност ще отиде поне на бараж. Има и два варианта, при които избраниците на Хорге Самаполи могат да се класират директно за световното при успех в Кито.  Единият вариант е Перу и Колумбия да завършат наравно. Ако това не се случи, аржентинците трябва да се надяват, че Чили няма да спечели гостуването си на отдавна осигурилите си квота за мондиала бразилци.  Ако мачът в Кито завърши наравно, Аржентина отново ще има шанс да се класира директно, но той зависи от твърде много мачове. За да се случи това, Парагвай не трябва да печели срещу Венецуела, Чили трябва да загуби с два или повече голове разлика в Бразилия, а мачът между Колумбия и Перу да не завършва наравно.  Има и няколко варианта, при които аржентинците могат да си осигурят бараж при равенство с Еквадор. Те обаче отново са свързани с провал на Парагвай и победа на Бразилия срещу Чили. При загуба в Еквадор Аржентина ще трябва да се надява на няколко чудеса, за да стигне до бараж.", "date": "2017.10.10", "title": "Аржентина и Меси ще опитат да избегнат най-големия си футболен провал"}
{"url": "http://www.dnevnik.bg/sviat/2017/10/10/3057330_evropeiskiiat_sujuz_ochakva_nai-slabata_rekolta_ot/", "text": "Европейският съюз се готви за най-слабата си реколта от грозде за вино от 36 години насам, като производството се очаква да спадне с една трета в някои области. Качеството на виното обаче се очаква да бъде отлично, съобщава БТА. Асоциацията на европейските земеделски синдикати (Copa-Cogeca) обяви днес, че пролетните градушки и сланите, наред с продължителната суша през лятото, са засегнали сериозно лозовите масиви и ще намалят производството на вино до 145 милиона хектолитра - равнище, невиждано от 1981 г. Председателят на подразделението за виното към асоциацията Тиери Кост заяви, че реколтата в 28-те страни членки на ЕС ще се понижи средно с 14%. Във Франция се очаква производството да спадне с 18 процента, а в Италия, която е най-големият винопроизводител в Европа - с цели 26 на сто спрямо миналата година.", "date": "2017.10.10", "title": "Европейският съюз очаква най-слабата реколта от грозде за вино от 36 години насам"}
{"url": "http://www.dnevnik.bg/politika/2017/10/10/3057337_v_gerb_reshiha_da_prespiat_i_utre_da_glasuvat_po/", "text": "Депутатите от ГЕРБ ще гласуват по съвест оставката на колегата си Антон Тодоров. Това сe разбра след двучасово заседание на парламентарната група на партията, съобщава БТА. Тя ще бъде гласувана на утрешното заседание на Народното събрание. Тодоров подаде оставка като народен представител в понеделник.  До нея се стигна след негова реплика към журналиста от Нова телевизия Виктор Николаев, че употребява много силни думи, които могат да му изядат хляба. \"Вече изядоха хляба на колежката ви - и тя беше тръгнала малко в някаква посока, но нещо  виждам, че липсва столчето й \", каза още в интервюто си Тодоров. \"Нямаме крайно решение как ще се гласува. Нека да преспим тази вечер. Колегите ще гласуват по съвест\", заяви пред журналисти след заседанието на групата зам.-председателят на Народното събрание Цвета Караянчева. Тя обясни, че са изслушали мотивите на Тодоров. По думите ѝ той ще има възможност да се развие в ново амплоа, където ще бъде много полезен. Тодоров от своя страна благодари на колегите си от ГЕРБ. \"Срещнах изключително голяма подкрепа, която искрено ме развълнува\", коментира той и допълни, че е потвърдил желанието си да напусне парламента. Тодоров прогнозира, че това е \"началото на края на БСП\" и социалистите ще загубят местните и евроизборите.", "date": "2017.10.10", "title": "В ГЕРБ решиха да преспят и утре да гласуват по съвест оставката на Антон Тодоров"}
{"url": "http://www.dnevnik.bg/skorost/avtomobilna_industriia/2017/10/10/3056378_nai-vulnuvashtiiat_hjundai_na_vsichki_vremena_idva_na/", "text": "Два от автомобилите, които направиха световната си премиера на автосалона във Франкфурт преди по-малко от месец, ще присъстват на щанда на софийското автомобилно изложение. Заедно с тях от 13 до 22 октомври на щанда на марката ще присъстват и трите версии на първия в света автомобил с три различни електрифицирани варианта –  \"Айоник\" . Кросоувърът \"Kона\"  е разработен специално за Европа. Моделът е първият за \"Хюндай\" с дисплей, на който се прожектира ключова информация за шофирането директно пред погледа на водача. Сред задвижващите варианти присъства и новият турбо мотор със 177 к.с. в съчетание със задвижване 4х4. Втората голяма премиера на щанда на \"Хюндай\" е първият модел от динамична серия N на марката -  i30 N . Най-бързият и динамичен модел на концерна се предлага в два варианта на максимална мощност - 250 или 275 к.с.. По-мощната версия на i30 N ускорява от 0 до 100 км/ч за 6.2 и има електронно ограничение на скоростта от 250 км/ч. Триото \"Айоник\" хибрид, плъг-ин хибрид и електрически за първи път се събира заедно на изложение в България. Това е първият автомобил в света, предлаган в три версии с електрическо задвижване.", "date": "2017.10.10", "title": "Най-вълнуващият \"Хюндай\" на всички времена идва на автосалона в София"}
{"url": "http://www.dnevnik.bg/sport/2017/10/10/3056742_futbolnite_nacionali_slagat_krai_na_kvalifikaciite_s/", "text": "Националният отбор по футбол ще изиграе последния си мач от квалификациите за световното първенство в Русия, като гостуването на Люксембург се явява протоколно. Тимът на  Петър Хубчев  не може да мръдне от четвъртото място, но треньорът обяви, че България не отива на разходка. Националите искат да завършат квалификациите с победа и да затвърдят положителните впечатления, които оставиха през по-голямата част от кампанията. Както и при предишните си две квалификации за Мондиал 2014 и Евро 2016 обаче, България ще завърши на четвърта позиция. Ако победят Люксембург футболистите ще могат да се похвалят с 15 точки, което е втори най-голям актив от квалификациите за Евро 2008, когато тимът се класира трети, събирайки 25. Двубоят между Люксембург и България е тази вечер от 21.45 ч. и ще се излъчва пряко по БНТ1. Новините България ще бъде без най-резултатния си футболист в квалификациите Георги Костадинов, който е наказан за натрупани жълти картони. В състава обаче се връщат Ивелин Попов и Ивайло Чочев, които пропуснаха двубоя с  Франция . Петър Хубчев разкри, че най-вероятно ще прибегне до някои ротации, тъй като у част от играчите се усеща умора заради сгъстения цикъл от мачове. Българският състав излиза срещу тима, с който има най-добър актив в историята – 13 мача и 13 победи. Люксембург пък ще иска да измие срама от поражението с 0:8, което допусна срещу Швеция преди няколко дни. Освен това съставът от Великото херцогство се надява да завърши групата на петото място, а не последен, след като е с равни точки с Беларус. Освен престиж, България ще гони и разбиване на негативна серия без победа като гост. Тимът няма успех в квалификации извън София 12 юни 2015 г., когато победи Малта с 1:0. От тогава последваха шест квалификационни срещи с шест загуби и голова разлика 3:16. Единствените победи на България в този период като гост са в контроли – 2:0 над Македония и 1:0 над Португалия. Треньорите Селекционерът на домакините Люк Холц изрази увереност, че Люксембург със сигурност ще спечели двубоя, чакай реакция от своите играч за тежкото поражение преди няколко дни. \"Ние ще спечелим и аз съм сигурен в това. Подготвихме се добре и искаме да измием срама за резултата с Швеция. Уверени сме, познаваме българския отбор и не го подценяваме, просто вярвам на моите момчета\", каза Холц. В Люксембург изтъкват факта и че тимът игра много добре при последния мач с България. При визитата си в София аутсайдерът в групата затрудни българския отбор и загуби с 3:4, като Александър Тонев отбеляза победния гол в третата минута на добавеното време. \"Статистиката е важна за журналистите, не и за нас. Аз гледам на този мач сериозно, играчите също. Срещата няма значение за класирането, но за мен ще бъде престъпление, ако приемаме някой мач за репетиция. Според мен всеки един мач трябва да се играе сериозно и концентрирано. Мога да кажа, че настроението е отлично в отбора и виждам, че футболистиет искат да покажат какво могат, въпреки че има и умора\", каза Хубчев.", "date": "2017.10.10", "title": "Футболните национали слагат край на квалификациите с гостуване на Люксембург"}
{"url": "http://www.dnevnik.bg/bulgaria/2017/10/10/3045268_biznespro_forum_se_otkriva_dnes_v_burgas/", "text": "Бизнес форум, посветен на възможностите за привличане на директни инвестиции се открива днс в бургаския Бизнес инкубатор. Целта на събитието е да хвърли светлина върху възможностите за успешно кандидатстване и управление на проекти по някои от най-популярните европейски финансиращи процедури като COSME, ERASMUS+, Програма \"Хоризонт 2020 - Инструмент за малки и средни предприятия\" и др. Събитието, озаглавено \"БизнесПРО форум\", ще има фокус върху инструментите за безвъзмездно финансиране на малки и средни предприятия в сектор иновации, земеделие, образование и околна среда. Сред основните теми на форума ще бъдат европейските програми за малки и средни предприятия 2014 - 2020 г. , \"Планът Юнкер и Европейският фонд за стратегически инвестиции\", субсидиите за иновации за земеделие и др. Един от панелите на бизнес форума ще трябва да отговори на въпроса малка ли е България за т.нар. План Юнкер, какво предлага той и с какви проекти ще могат да кандидатстват по него малките и средните предприятия.", "date": "2017.10.10", "title": "\"БизнесПРО форум\" се открива днес в Бургас"}
{"url": "http://www.dnevnik.bg/sviat/2017/10/10/3056731_katalunia_se_gotvi_da_obiavi_nezavisimost_vupreki/", "text": "Каталунският премиер Карлес Пучдемон се готви да обяви независимостта на Каталуня във вторник, позовавайки се на резултатите от референдум, който Мадрид смята за незаконен, под заплаха от отлив на редица водещи компании и отмяна на автономния статут на областта. В интервю за каталунска телевизия Пучдемон подчерта, че правителството е готово да обяви независимост, каквито и заплахи да отправя Мадрид и че наричаната от испанския премиер Мариано Рахой \"едностранна декларация за независимост\" не се разглежда в Барселона като едностранна, а се основава на резултатите от референдума. Източници на най-четеното каталунско издание \" Вангуардия \" обаче по-рано съобщиха, че властите вече не са единодушни за декларацията за независимост. И в събота, и в неделя в Барселона и в други испански градове стотици хиляди протестираха, за да защитят единството на Испания. В неделя група, която твърди, че представлява  \"мълчаливото мнозинство\" , отказващо да признае отделянето, свика многохиляден митинг, на който призова Мадрид и Барселона \"да си върнат разума\". \"Не искаме банки и предприятия да си тръгват от Каталуня, сякаш е средновековен град, поразен от чума,\" каза на демонстрацията в неделя испанският писател и Нобелов лауреат Марио Варгас Льоса. Бизнесът реагира, Европа изчаква За няколко дни редица  водещи компании , базирани в Каталуня, обявиха, че ще преместят централата си от Барселона или други градове в областа към други части на Испания. Сред първите миналата седмица бяха най-големите испански банки - Caixabank и Sabadell. В понеделник към тях се присъединиха концесионерът на магистрали Albertis, фирмата за недвижими имоти Colonial и телекомуникационната компания Cellinex, както и Idilia Foods от хранителната промишленост (собственик на лиценза на водещи марки на национално ниво) и издателската компания Planeta. Междувременно германският канцлер Ангела Меркел, която отказа да поеме посредническа роля в конфликта, призова Рахой да \"търси възможни пътища за диалог в рамките на Конституцията\". В края на миналата седмица двамата са провели телефонен разговор, в който Меркел е потвърдила подкрепата си за \"единството на Испания\", съобщи неин говорител. Източници от кабинетите в Берлин и Мадрид разказват, че Меркел е провела подобен разговор за Каталуня и с председателя на Европейската комисия Жан-Клод Юнкер. Същевременно Комисията отказва да коментира въпроса и отбелязва, че \"е готова да се справи с всякакъв сценарий.\" В понеделник и кметът на Барселона Ада Колау, която горещо подкрепяше референдума в продължение на месеци,  предупреди , че резултатът от допитването не е достатъчно добър, за да се стигне за отделяне. Тя призова Рахой и Пучдемон да работят за диалог, седмица след като кметицата на малко каталунско градче призова в отворено писмо двамата лидери да зарежат различията си и да спрат да се държат така, сякаш решават конфликта между израелците и палестинците. Какво е чл. 155 В декларацията си обаче Колау отправи призив и към Рахой, от когото поиска да се откаже от намерението да задейства спорния член 155 от Конституцията. Чрез него до края на седмицата Мадрид може да отнеме автономията на Каталуня и цялата администрация да мине на централно подчинение. Текстът гласи, че \"ако дадена автономна област не изпълнява задълженията, които Конституцията или други закони ѝ вменяват или действа по начин, който накърнява сериозно общия интерес на Испания, (властите), с абсолютно мнозинство в Сената, могат да приемат необходимите мерки, за да я задължат да изпълни насилствено въпросните задължения или за да защитят гореспоменатия общ интерес.\" Така формулирана, трактовката дава свобода да разпусне парламента и временно да поеме управлението да въпросната област. Ако Пучдемон обяви независимост, подкрепен от парламента в Барселона, Рахой получава пълно основание да задейства процедурата. Освен неговата Народна партия подобна стъпка вече би срещнала подкрепа и от социалистите, чийто лидер Педро Санчес обяви в понеделник, че ще застане зад нея, след като от референдума насам призоваваше Рахой за диалог и критикуваше неотстъпчивостта му. В изявление Санчес призова Пучдемон да се откаже от едностранната декларация и да свика нови парламентарни избори.", "date": "2017.10.10", "title": "Каталуня се готви да обяви независимост въпреки отлива на компании и заплахите от Мадрид"}
{"url": "http://www.dnevnik.bg/zdrave/2017/10/10/3056580_deset_vuzmojni_iztochnika_na_stres_vuv_vsiaka_firma/", "text": "На 10 октомври се отбелязва Световният ден на психичното здраве. Тази година той е посветен на психично здраве на работното място и по повода Националният център за обществено здраве и анализи (НЦОЗА) изброява десетте фактора във всяка работна обстановка, които могат да бъдат източник на стрес за служителите и на които работодателите трябва да обърнат внимание, ако искат пълноценни хора. Стресът е едновременно личен и фирмен проблем, отбелязват специалистите от НЦОЗА. Условията, водещи до проблеми със стреса, нарастват в глобален мащаб. Но стресиращите фактори и техните последици могат да се предотвратяват, когато се изгладят проблемите на организацията, комуникацията и цялостно условията на работа във фирмата. Това дори е задължително по европейските изисквания за здравето и безопасността на труда. Фактори и условия в работата, създаващи стрес - Лоша комуникация. Липса на възможност за гласно изразяване на проблеми и оплаквания. - Ниско ниво на подкрепа за решаване на проблеми и лично развитие. Присъствие на практика на \"порицание/критикуване\", когато нещата вървят зле, отричане на потенциалните проблеми. - Неясни организационни задачи. - Неяснота на ролите и изискванията към конкретния служител. Липса на ясно описание на задълженията. - Неяснота по отношение на необходимата квалификация за конкретното работно място. - Конфликт на ролите в организацията. Персоналът има усещането, че работата изисква от тях противоречиво поведение. - Отговорност за други хора. - Непълноценност на ролята. Много отговорности, но ограничена оторизация, власт или капацитет за вземане на решения и възлагане на задачи. - Застой и несигурност на кариерата. - Недооценяване или свръхоценяване. - Лошо заплащане. - Несигурност на работата, непостоянство на служебната позиция, страх от уволнение. - Ниска социална значимост на работата. - Слабо участие във вземане на решения. - Ограничена свобода за вземане на решения, организиране на работата и лична инициатива. - Липса на възможност за личен контрол и съдействие. - Липса на контрол, на признание на приноса за крайния продукт на труда и възнаграждение за добро изпълнение на трудовите задачи. - Свръхконтрол. - Социална и физическа изолация. - Лоши взаимоотношения с началниците. - Лоши взаимоотношения с колегите; междуличностни конфликти. - Липса на социална подкрепа, не-сътрудничещи и не-подкрепящи началници, колеги или подчинени. - Несгоди поради предразсъдъци на възрастова, полова, расова, етническа или религиозна основа. - Дисбаланс между изискванията на работата и тези на живота извън работното място (конфликт на ежедневните роли). - Конфликтни изисквания в работата и в дома. - Лоша подкрепа от близките. - Проблеми с надеждността, наличността, съответствието и поддръжката или екипировката и съоръженията за пълноценна работа. - Неприятна или опасна физическа работна среда. - Досадна и повтаряща се работа: липса на разнообразни или кратки работни цикли. - Фрагментирана или безсмислена работа. - Липса на възможност за ефективно използване на личните таланти и умения. - Висока несигурност. - Липса на възможност за повишаване на квалификацията - твърде малко, но и прекалено много обучение. - Високи изисквания към вниманието. Потенциална опасност малки грешки или моментна липса на внимание да доведат до сериозни и дори катастрофални последици. - Влизащи в конфликт изисквания. - Недостигащи ресурси. - Претоварване - неадекватно време за завършване на задачата, водещо до лична и на възложителите неудовлетвореност. - Непълноценно използване на капацитета - твърде малко работа. - Липса на контрол върху собствения ритъм на работа. - Задачи, които спешно трябва да се изпълнят. - Работа на смени. - Непредвидими часове. Очакване, че е нормално персоналът да работи извънредно или да си взема работа за вкъщи. - Дълъг или несоциален работен ден. - Твърди работни графици без възможност за компромиси и гъвкавост.", "date": "2017.10.10", "title": "Десет възможни източника на стрес във всяка фирма"}
{"url": "http://www.dnevnik.bg/detski_dnevnik/2017/10/10/3030286_uchenici_prejiveli_goliama_tragediia_se_predstaviha/", "text": "Ник Хет губи близък в атентата през май пред залата, където имаше концерт на Ариана Гранде в Манчестър. В края на август се оказа, че е изкарала най-високата оценка на националния изпит за 16-годишни ученици, на който се явява дни, след като е научила за гибелта на брат си. Инес Алвес се явява на теста само часове, след като е избягала от пожара, убил десетки хора в жилищен блок в Лондон. Тя също е получиа най-висока оценка. Двете момичета са вдъхновяващ пример за силата да преодолееш най-тежки моменти в живота си, коментира \"Ройтерс\". Дан Хет, другият брат на Ник, споделя, че в училището казали на сестра му, че заради трагедията в семейството може и да не се явява на изпитите GSCEs, а оценката ѝ ще бъде оформена от предишни тестове. \"Не става\", отвърна тя, запретна ръкави и си свърши работата. Малката ми сестричка е най-твърдият човек, който съм срещал\", написа той в \"Туитър\". \n     Алвес има високата оценка А (или 8 според въведената тази година нова система) по химия - изпит, на който се явява в 9 сутринта на 14 юни, малко след като се е спасила от горящата сграда \"Гренфел тауър\". Вътре загиват близо 80 души, а пожарът унищожава всичко, включително дома ѝ. На теста по математика момичето изкарва максималната А* или 9 по новата система за оценки. Такъв резултат са постигнали само 3% от явилите се на изпита тази година.", "date": "2017.10.10", "title": "Ученици, преживели голяма трагедия, се представиха отлично на матури"}
{"url": "http://www.dnevnik.bg/kultura/2017/10/10/3056554_novo_razsledvane_shte_tursi_predatelite_na_ane_frank_s/", "text": "Основен заподозрян в хипотезата за предателството досега бе Вилем ван Маарен, домакин на складовите помещения, намиращи се в къщата на ул. \"Принсенграхт\". Върху него се фокусираха двете полицейски разследвания на случая - през 1948 и 1963 г., които обаче не излязоха с категоричен резултат. Ане Франк умира на 15 години през пролетта на 1945 г. в концентрационния лагер Берген-Белзен. От осемте души, укривали се в Задната къща, оцелява единствено баща й Ото. Той издава и дневника й, запазен от eдин от приятелите и помагачи на семейството Мийп Гийс. \"Задната къща\" е най-известното литературно произведение, написано от дете.", "date": "2017.10.10", "title": "Ново разследване ще търси предателите на Ане Франк с помощта на big data"}
{"url": "http://www.dnevnik.bg/bulgaria/2017/10/10/3056769_sudiiskata_kolegiia_shte_napravi_vtori_opit_da_izbere/", "text": "Съдийската колегия ще направи втори опит да избере временен председател на Софийския градски съд. На предишното заседание бяха обсъждани две предложения - посочената от общото събрание на съда  Десислава Попколева  и предложението на председателя на Софийския апелативн съд Даниела Дончева - за доскорошния временен ръководител на районния съд -  Стефан Милев . Попколева получи седем гласа \"за\", Милев - четири. В края на седмицата председателят на Върховния касационен съд Лозан Панов   вн есе номинацията на съдията от Софийския апелативен съд (САС) Красимир Машев . Панов мотивира номинацията и обяви, че очаква с това предложение да обедини гласовете на членовете на съвета и подчертава, че този избор има за цел недопускане на блокирането на организацията на работа в съда, осигуряване и продължаване на неговото функциониране, както и административното обезпечаване на дейностите му, включително работа с граждани и други институции. Предложения за изпълняващ длъжността ръководител могат да правят председателите на по-горните съдилища, както и членовете на колегията. На заседанието миналата седмица Вероника Имова (избрана от парламента и номинация на ГЕРБ) застъпи тезата, че само председателят на апелативния съд може да издига кандидати. Подбно твърдение направи и председателят на Върховния административен съд Георги Колев. Тогава номинацията на Попколева беше внесена именно от Панов. \"Дневник\" научи, че на последното заседание на комисията по атестирането и конкурсите отново е била повдигната темата дали Панов може да прави номинации. Председателят на ВКС предложи кандидатурата на Владимир Йорданов за и.д на градския съд, след напускането на Владимира Янева. Не е известно дали и двете обсъждани и гласувани номинации от миналата седмица ще бъдат повторно обсъдени или ще бъде гласувано само новото предложение. Не е известно и председателят на Софийския апелативен съд да е отправяла нова номинация. Стефан Милев има едва една година и няколко месеца съдийски стаж (преди това е бил прокурор), не е бил в последните месеци в градския съд, а престоят му като временен ръководител на районния съд не беше анализиран и какви са постиженията му там не са много известни. Ключовата съдебна инстанция стои без оперативно ръководство от 2 октомври, когато влезе в сила оставката на доскорошния ръководител Калоян Топалов. Миналият състав на съдебния съвет гласува напускането на Топалов от поста и съдебната система изобщо на 26 септември. Тогава обаче не предприе нищо за процедурата по избор на временен шеф. Бързи действия нямаше и от новия състав на ВСС, който в две заседания не обсъди въпроса. Зам.-председателят на СГС Мина Мумджиева-  която е най-старша, съобщи на съвета миналата седмица, че не иска да изпълнява тази функция, защото ще влезе в конфликт на интереси със съпруга си, който е съдебен инспектор. Тя призова кадровците към спешни действия, защото съдът стои без ръководител, а в закона няма предвидена хипотеза какво следва, когато ръководният пост е овакантен и най-старшият от заместниците откаже да е временен ръководител., че не иска да изпълнява тази функция, защото ще влезе в конфликт на интереси със съпруга си, който е съдебен инспектор.", "date": "2017.10.10", "title": "Съдийската колегия ще направи втори опит да избере временен шеф на градския съд"}
{"url": "http://www.dnevnik.bg/bulgaria/2017/10/10/3056576_deian_kjuranov_triabva_da_se_debatira_i_populiarnata/", "text": "- Комисията се оправи с непосредствените си задачи, които, благодарение на Законодателя, не са нито особено многобройни, нито особено трудни.  Комисията не можа да изпълни своята свръхзадача: да убеди българските граждани, че след 45-годишна беззаконна власт над хората у нас, за ченгетата е ударил часът за морален съд (след като от Законодателя им бе позволено да се изсулят от юридическия). В резултат, макар ченгетата да не държат днес властта в България (властта я държат техните морални наследници), мнозинството от хората са убедени, че на власт са все те – Живковите ченгата. И страхът не е отминал. И мнозина не отиват в Комисията да търсят истината за миналото от страх. А други - от привично малодушие. Тук Комисията можеше да прояви, както казват, про-активност: Законодателят не бе успял   да я затвори и отдели от хората. Но Комисията не смогна да покаже нито политическа воля, нито политическо въображение. В това Комисията си остана чиновническа институция, извършваща чиновническа работа. А не държавна институция, която върши държавническа работа. Прочее, като почти всички наши институции. - Горките бивши комунисти! Колкото и да искат да минат за модерни леви политици, като стане дума за миналото, стават по-десни от десен завой. Защото с тях днес са доносниците, а не жертвите, насилниците, а не жертвите, палачите, а не жертвите. Но жертвите – живите още жертви – са малко малцинство. А социалистическите служители в Службите, извършители на узаконени и незаконни престъпления, днес вероятно почти се изравняват по брой със своите жертви. И тук в картината се появяват всички останали: мнозинството, което не е било ни жертва, ни палач. И това мнозинство мълком застава зад палачите. На времето това мнозинство не искаше да знае. Днес – също. Но то и днес стои мълчаливо - и подкрепя мълчанието за миналото. Да не изскочи нещо от там и да излезе, че и аз трябва за едно да се оправдавам, друго да се мъча да потулвам – неща, дето \"всички го правеха\", защото \"такова беше времето\".  - Смисъл има. Наистина.  И тази истина е, първо, че ако не ги обявим, ще знаем по-малко за това, как точно е действала българската тоталитарна система. И по-неефективно ще разпознаваме и ще се борим с новите прояви на тоталитаризъм насред цялата ни демокрация. И второ – така можем да си дадем по-точна сметка какви и колко хора са вършели престъпления, заповядани или позволени от държавата – представяни пред самите тях и пред цялото общество като \"нормална служба в държавен интерес\". И от тук – да я спрем, а не да й станем изпълнители, ако е зло. Примерно, да се замислим дали предложението да бъдел обявен за противозаконен Хелзинкският комитет – \"за антибългарска дейност\" или нещо подобно – е в обществен интерес. Или ни връща към чингизките времена. А може би някои смятат, че връщането на чингизките времена е в обществен интерес? Нали в Путинова Русия вече действа подобно  - Щом живееш при тоталитарен режим, ти си виновен. Защото   при режим, който  ближния ти по политически причини. И също така го изтезава, гаври се с него, затваря го, унижава го публично. А ти си живееш.  Но вината е различна. Една е вината на палача, който убива, друга – на жертвата, която не е успяла да се опази.  Затова палачите гледат да се скрият зад жертвите, а най-хубаво – да обявят, че докато са били палачи, едновременно са били и жертви. Та вина или нямат (работили са за държавата), или е изкупена (държавата ги е пожертвала). И т. н. Може. Но все пак вината на всеки човек е различна. Затова – долу анонимността! Конкретно: законът да бъде променен, за да бъдат оповестявани имената и на умрелите вече секретни сътрудници, щатни и нещатни служители на Държавна сигурност. За мъртвите – истината! Защото стореното от тях зло и днес живее в премълчаването.  - Целта на Комисията е гражданинът да стигне до законно интересуващия го документ. Сега тия предлагат между гражданина и документа да застане Ученият. Естествено, че като го наместят там, Ученият ще пречи – както и всеки шкаф. Искат да издигнат още едно препятствие между гражданина и документа. Това е предложение във вреда на гражданите, без да е в полза на учените: учените и сега имат пълен достъп до данните, с които разполага Комисията. Да не говорим, че по този начин свободната им воля на изследователи – и граждани – вече ще бъде подчинена на изследователския план на новия Институт и на административната воля на неговия Директор.  - Не. Комисията любезно и точно, стриктно в законовите срокове, ни уведоми, че нито аз, нито съпругата ми Лиляна Александриева (член на Русенския комитет, на Клуба за гласност и преустройство и Контролната комисия на \"Екогласност\", редовно и открито следена), нито покойните ми родители Чавдар Кюранов и Искра Панова (членове-основатели на Клуба за гласност и преустройство, следени и с постоянно подслушвано жилище) имаме досиета. Иронията ми не е към клетата Комисия – тя работи с каквото са й оставили. Иронията ми е към Законодателя (НС) и Изпълнителя (МС) на народната воля, които оставиха оставящите да оставят толкова малко. - Първо – да се дебатира въпросът \"Какъв човек трябва да бъде директорът на Комисията по досиетата, за да може да удържа на държавния, партийния и частния натиск, и да не позволява данните от досиетата да се превръщат в компромати? Точно такъв дебат у нас никога не е имало.  И второ - да се дебатира популярната риторика от типа \"Кво ни занимавате с некви досиета, ние нямаме какво да ядем!\" Сиреч, на гладните морал не им трябва. И такъв дебат у нас не е имало. Поради което други хора, предимно бивши ченгета, тръбят хорово \"В демокрацията няма морал!\" Тръбят го през едната си уста. А през другата излиза: \"Кой си ти да ми четеш морал, бе! Кво кат съм бил ченге, служих на България!\" Няма да уточняваме кое през коя уста излиза, защото нали идва от един и същи човек. Но дано сред този тръбен рев поне дочуем шепота на Книгата: \"Не хлебом единим буде жив человек\". Сиреч, според учението на Христа морал също трябва. Е, ченгетата днес обичат да се правят и на християни...", "date": "2017.10.10", "title": "Деян Кюранов: Трябва да се дебатира и популярната риторика от типа \"Кво ни занимавате с некви досиета\""}
{"url": "http://www.dnevnik.bg/sviat/2017/10/10/3056781_poveche_ot_5_miliona_francuzi_sa_prizovani_da/", "text": "Хиляди служители от държавния сектор ще стачкуват в цяла Франция, като са планирани около 130 демонстрации в 90 от 96-те департамента на страната, съобщи БТА. За първи път от десетилетие деветте френски синдиката, представляващи работещите в държавния сектор, призоваха заедно за стачка днес срещу \"отрицателните\" правителствени реформи в заетостта, информира френската версия на сайта \"Локал\". Общо към стачни действия са призовани 5.4 милиона работещи. Макар катализаторът за протестите да се различава в отделните профсъюзи, основният фактор е правителственият план да бъдат закрити десетки хиляди работни места в държавния сектор плюс неотдавнашното замразяване на заплатите, опасността от намаляване на плащанията при болнични и трудовата реформа. Профсъюз на учителите обяви, че почти половината от началните учители в Париж ще стачкуват, което ще доведе до затварянето на десетки училища.  Авиационните власти помолиха авиокомпаниите да отменят една трета от полетите на летищата в страната, заради очаквания недостиг на персонал. За първи път от 2009 година синдикатите в болниците се присъединиха към стачния призив. Лекари, фармацевти и зъболекари са призовани да стачкуват заедно с медицинските сестри срещу условията на труд и бюджетните съкращения, като и срещу замразяването на заплатите и въвеждането отново на неплатения отпуск в случай на болест. ", "date": "2017.10.10", "title": "Повече от 5 милиона французи са призовани да стачкуват днес"}
{"url": "http://www.dnevnik.bg/kultura/2017/10/10/3054177_otkus_ot_silata_na_dumite_na_ivan_dimitrov/", "text": "\"C eзиĸa нa ĸpaтĸaтa пpoзa – тoвa oтpaжeниe нa вpeмeтo ни – Ивaн Димитpoв пpeгoвapя cвoитe oпopни тoчĸи: aбcypдa нa живeeщия, вълнeниeтo нa влюбeния, тpиyмфa нa твopeцa... Paзĸaзитe мy нocят paзличeн зapяд и тeмaтиĸa, нo в cлyчaя e пo-вaжнo ĸaĸвo ги cвъpзвa – cилaтa нa дyмитe.\" Чeтивнa, ocтpoyмнa, нaпиcaнa c въoбpaжeниe, c пoзнaвaнe нa нaй-дoбpитe oбpaзци в жaнpa, aбcypднa, cмeшнa, тъжнa. Taĸaвa e нoвaтa ĸнигa c ĸpaтĸи paзĸaзи нa Ивaн Димитpoв. Cбитo пиcaнe, ĸpaйнa пecтeливocт ĸъм дyмитe. Иpoничнo-capĸacтичнo и мeлaнxoлнo-тъжнoтo нaддeлявaт нaд иcтopиитe в нeя - тy измecтвaни ĸъм eceиcтичния фpaгмeнт или дpaмaтypгиятa, тy ĸъм cюpeaлиcтичнoтo или aвтeнтиĸaтa нa пpeживянoтo. Ивaн Димитpoв ycпявa дa cъбepe oтдeлнитe чacти, нa ĸoитo ce e paзпaднaл живoтът ни и oт тeзи пapчeтa ce e пoлyчилa мaлĸo мpaчнa ĸapтинa, нo читaтeлят в ĸpaйнa cмeтĸa ocтaвa oбнaдeждeн. Зaщoтo, дoĸaтo чeтeш, ce ycмиxвaш, дaжe ce paзcмивaш. Дyмитe имaт cилa. Cилвия Чoлeвa C eзиĸa нa ĸpaтĸaтa пpoзa – тoвa oтpaжeниe нa вpeмeтo ни – Ивaн Димитpoв пpeгoвapя cвoитe oпopни тoчĸи: aбcypдa нa живeeщия, вълнeниeтo нa влюбeния, тpиyмфa нa твopeцa... Paзĸaзитe мy нocят paзличeн зapяд и тeмaтиĸa, нo в cлyчaя e пo-вaжнo ĸaĸвo ги cвъpзвa – cилaтa нa дyмитe. Mapтин Koлeв Те са навсякъде. Където и да отиде, не може да се скрие от тях. Винаги го намират. Усмихнатите хора се появяват с надрусаните си с позитивизъм тела и никога не го оставят на мира. - Какво си увесил нос, я се усмихни! – тупат го по рамото. - Не се движиш достатъчно, спортувай! – съветват го нагло, чуруликайки с глупавите си пискливи гласчета. - Каквото мислиш, това ще стане! – философстват. - Гледай по-ведро на живота! – стряскат го из тъмните улички. Вече дори не се опитва да спори с тях. Да тропа с крак и да настоява за правото си да е тъжен. Да защитава мрака, защото без него не би имало светлина. Да противопоставя здравословността на сълзите на тази на смеха. Да се застъпва за необходимостта от градивни съмнения пред глупавото усещане за вечна правота. Да настоява за самокритика в този безкритичен свят. Няма смисъл. Усмихнатите хора си знаят само своето. Подразнен от тяхната повсеместност, той се заключва в дома си. Предвидливо се е запасил с провизии. Само да си почине от тях за два-три дни, може би за седмица. Само толкова иска. На вратата се чука. - Отвори, хайде да се разходим! Знаеш ли колко слънчево е навън! - Поне дръпни пердетата да влезе малко светлина! - Пий витамини и прави йога! - Не слушай този тъжен рок, пусни си реге! Очите му се разширяват от ужас. Той придърпва завивката към лицето си. Те продължават да тропат по вратата. Думкането се усилва. Усмихнатите хора всеки миг ще разбият вратата. Той се свлича на пода и се скрива в праха под леглото. Тялото му се тресе от конвулсиите на ужаса. Те разбиват вратата и влизат.", "date": "2017.10.10", "title": "Откъс от \"Силата на думите\" на Иван Димитров"}
{"url": "http://www.dnevnik.bg/video/2017/10/10/3056790_noviiat_mejduzvezdni_voini_razkriva_taini_ot_minaloto/", "text": "Днес започват предварителните продажби на билетите за \"Междузвездни войни: Последните джедаи\", като най-нетърпеливите фенове ще могат да запазят своето място сред първите редици на джедаите, които ще гледат епизод VIII. Новият трейлър направи своята световна премиера по време на традиционната футболна понеделник вечер на ESPN, на 9 октомври вечерта, местно време. На полувремето на мача между Minnesota Vikings и Chicago Bears в Чикаго феновете станаха свидетели на дългоочакваните нови кадри от осмия епизод на междузвездната сага. В новия епизод сагата за Люк Скайуокър продължава, след като героите от Силата се пробужда се присъединяват към галактическите легенди и поемат на епично приключение, което разкрива тайни, пазени с години, и шокиращи истини от миналото. В главните роли са Марк Хамил, Кари Фишър, Адам Драйвър, Дейзи Ридли, Джон Бойега, Оскар Айзък, Лупита Нионго, Анди Съркис, Донал Глийсън, Антъни Даниелс, Гуендолин Кристи, Кели Мари Тран, Лаура Дърн и Бенисио Дел Торо. Сценарист и режисьор на Междузвездни войни: Последните джедаи е Райън Джонсън, а продуценти са Катлийн Кенеди и Рам Бергман. Джей Джей Ейбрамс, Том Карновски и Джейсън Мак Гатлин са изпълнителни продуценти.", "date": "2017.10.10", "title": "Новият \"Междузвездни войни\" разкрива тайни от миналото (трейлър)"}
{"url": "http://www.dnevnik.bg/sport/2017/10/10/3056739_sezonut_ne_e_provalen_obiavi_prezidentut_na_ferari/", "text": "Ферари\" е отбелязал сериозен прогрес през сезон 2017 във  Формула 1 , обяви президентът на Скудерията Серджио Маркионе. Въпреки проблемите в последно време той поздрави работата на всички в отбора, след като няколко състезания преди края \"Ферари\" беше в битката за титлата, както при пилотите, така и при конструкторите. След старта в  Япония , където Себастиан Фетел отпадна още в четвъртата обиколка, германецът има пасив от 59 точки от Люис Хамилтън. \"Сезонът не е провален за нас, нито пък се считаме за победени. Има още състезания до края и можем да направим нещо\", каза Маркионе, който беше гост на честванията за 70-ата годишнина на \"Ферари\" в Ню Йорк. \"Не говоря за лош късмет, защото не вярвам в това. Най-важното е да не губиш увереност и да не се предаваш\". Той обясни, че иска отборът да покаже точно това в оставащите четири състезания и да съкрати максимално изоставането, което има от \"Мерцедес\". \"ДНК-то на \"Ферари\" е шампионско и това ще покажем\". Маркионе изрази раздразнението си от факта, че част, която струва 59 евро (запалителна свещ причини отпадането на Фетел – бел. ред.) е нанесла щети за милиони в шампионските амбибици на \"Ферари\". След състезанието в Малайзия, при което Фетел отново имаше проблеми,  Маркионе нареди пълна ревизия  на болидите, но още на следващото състезание ситуацията не се подобри. \"Това е проблем, който игнорирахме, защото никога не сме му отдавали значение, не сме имали такъва досега. Това ще ни бъде за урок. Без да бъда арогантен, аз мисля че нашата кола е на същото ниво, ако не дори по-дибра от \"Мерцедес\". Ако нямахме тези технически проблеми щяхме да говорим за друго в момента\", каза още президентът на Скудерията.", "date": "2017.10.10", "title": "Сезонът не е провален, обяви президентът на \"Ферари\""}
{"url": "http://www.dnevnik.bg/bulgaria/2017/10/10/3056792_boian_petrov_iska_pochivka_predi_atakata_na_shisha/", "text": "Да си почине, да обърне внимание на музейната си работа и започнати проекти планира в близко бъдеще алпинистът и биолог Боян Петров. \"Да отидеш в един сезон и да покориш два осемхилядника ми трябваха точно 100 дни - 2 по 50, за да ги изкача. Прибирам се доволен, че съм си свършил работата за този сезон. Сега е време за почивка и други занимания. Ще обърна внимание на музейната си работа и проекти, които съм започнал или които ще започна в бъдеще. Искам да се отърся от този сняг и лед\", разказа Боян Петров пред БНТ часове, след завръщането си в България, след като изкачи десетия си осемхилядник - Даулагири в Хималаите. \"Покоряването му беше малко по-лесно от предишния с цепнатините, с опасностите, с това, че те изяжда отвътре. Този връх беше малко по-лесен, но трябваше много търпение\", разказа Боян Петров. На третия ден след пристигането в базовия лагер - на 7000 метра височина, той си мислил, че за 10 дни ще го изкачи, но не се е получило точно така. \"След това направихме една атака, втора атака, успех, връщане, чакане и почват да те ядат нервите, защото сезонът изтича. Оказа се обаче, че след 25 септември се отвори едно страхотно време над Хималаите, че и двата върха, които се катереха, видяха много изкачвания. Даулагири беше изкачен само от мен и от един руснак. Чакам сега информацията и за един италиански отбор дали са го изкачили\", продължи разказа си алпинистът. \"Да покоряваш върхове в слънчево време ти дава обзора, панорамата и виждаш всичко отгоре. Това е моментът, в който всеки един алпинист иска да стигне в края на експедицията буквално да стъпи отгоре и да каже - няма повече нагоре - това е велик момент. Психически вече се отпускаш, че си го направил\", допълни Боян Петров. По думите му е по-честно и по-спортно постижение да изкачиш осемхилядника без кислородна маска. Като задача по математика - все едно да си я решил с елка или без елка. \"Снощи с огромен кеф си изядох шопската салата и таратора, които Ради беше направила\", сподели той за семейната вечеря. Боян Петров има да качи само 7 килограма за 5 месеца, когато започва подготовката му за следващия сезон. Дългите паузи те разконцентрират физически и психически. След 5 месеца дори се усещам, че съм забравил част от стратегията на оцеляването. През март Боян Петров е планирал изкачване на още два върха в Хималаите - Шиша Пангма, а после - комерсиалния Еверест, който, \"колкото и да не искам да го направя, все пак е върхът на хималайската корона. \"Не със страх, а с огромно уважение ще подходя към изкачването му, защото все пак на 8800 метра не съм бил. Най-високото ми е 8600 - К2. Но трябва да го направя\", обобщи Боян Петров. По думите му върховете му дават основни определящи моменти в живота. \"Аз като се обърна назад, виждам само върхове. Но всеки от тях го свързвам с някаква някаква малка драма, така че животът ми в последните 17 години е изпълнен с моменти. Не искам като се обърна назад, да видя сивотия, която не можеш да определиш: абе, това 2005-та ли беше, или 2011-та ли? На мен всичките ми дни са пълни с точки, с върхове, със знамена, с радост, с емоция\".", "date": "2017.10.10", "title": "Боян Петров иска почивка преди атаката на Шиша Пангма и Еверест"}
{"url": "http://www.dnevnik.bg/bulgaria/2017/10/10/3056796_organiziranata_prestupnost_veche_ne_e_centralizirana/", "text": "Организираната престъпност вече не е централизирана, както е била по времето на групировките ВИС и СИК. Сега работят малко групи в градове и села, които са се профилирали в една или друга престъпна дейност и действат самосиндикално, каза днес по Би Ти Ви директорът на Главна дирекция \"Борба с организираната престъпност\" (ГДБОП) главен комисар Ивайло Спиридонов. Той допълни, че тази структура позволява по-лесно разбиване на престъпните групи. Главен комисар Спиридонов обяви, че всяка седмица ГДБОП провежда между 4 и 5 операции. Той допълни, че откакто съществува Специализираната прокуратура броят на образуваните досъдебни производства нараства постоянно. Тази година има 612 обвинени лица, което било рекорд. Най-много престъпни групи са разбити за наркоразпространение, нарушение на митическите режим, престъпления срещу паричната, данъчната и осигурителната система и т.н. Според директора на ГДБОП работещите в службата са мотивирани, вършат си работата и не участват в протести. Ивайло Спиридонов отказа да коментира  отвличането на Адриан Златков , като само уточни, че по случая е сформиран най-добрия екип, от най-добрите специалисти от всички оперативни структури и извършителите ще бъдат хванати. По отношение на взломяването на банкомати, директорът на ГДБОП обяви, че има няколко групи, които са специализирани в такъв тип обири, като те стават все по-изобретателни стават по разбиването на банкомати. Ивайло Спиридонов изрази увереност, че и по тези случи, работещите в службата ще си свършат работата.", "date": "2017.10.10", "title": "Организираната престъпност вече не е централизирана, обяви директорът на антимафиотите"}
{"url": "http://www.dnevnik.bg/na_put/2017/10/10/3054195_kolko_struvat_hranite_i_napitkite_po_vreme_na_polet/", "text": "Да си вземем за из път сандвичи или да разчитаме на покупка по време на полета - в помощ на решението е изследване на портала Airport Parking and Hotels, който събра данни за цените на храните и напитките, предлагани от 17 европейски авиокомпании при полети на кратки разстояния.", "date": "2017.10.10", "title": "Колко струват храните и напитките по време на полет"}
{"url": "http://www.dnevnik.bg/intervju/2017/10/10/3056736_alberto_reig_tapiia_politolog_katalunskite_populisti/", "text": "Миналия месец той беше сред 500-те представители на академичната общност от цяла Испания (включително дузина от Каталуня и десетки от Баската автономна област), които  се обявиха  срещу провеждането на референдума. Ни най-малко. Според някои източници са много разделени помежду си, виждайки бягството на компании, отлива на капитали и отварянето на банкови сметки извън Каталуня. Всичко това създава много съмнения, включително в (изповядващите) най-твърдата линия в подкрепа на независимостта. CUP (Кандидатура на народното единство, крайнолява партия с влияние върху правителството бел. ред.) изглеждат най-решени да подтикнат (премиерът Карлес) Пучдемон към едностранната декларация за независимост и е много вероятно да го направи въпреки всичко, за да запази достойнството си пред собствените си поддръжници, дори това решение да може да го изправи пред съда. Може и да изберат \"мека\" версия на декларацията в словенски вариант, но това е без значение за Пучдемон и (вицепремиера Ориол) Жункерас и най-твърдата група, която ги поддържа и която открито се представя като нов мъченик за \"свободата\" на Каталуня. Пучдемон иска да е новият Луис Компанис - премиерът, под чието ръководство се обявява \"Каталунска република\" през 1931 г. и предаден от Гестапо на Франсиско Франко, а той го разстрелва в замъка Монжуик след Гражданската война. Очевидно обаче испанската демокрация няма да го разстреля, а в случай, че го задържи, вкара зад решетките и съди - а това не ми изглежда вероятно - ще е най-добре бързо да бъде амнистиран, просто за да се покаже щедростта на демократичната държава. В известен смисъл. Не може обаче да се отстъпва по принципни въпроси и по такива на елементарна демократична култура. Правомощието да се свикват референдуми принадлежи изключително на централната държава. Такава претенция, прословутото право да решават (да се разбира самоопределението) е право, което не съществува в испанската политическа система и в международната, с изключение на колонизирани страни или такива, в които не се уважават човешките права. Това право, което сами си дават поддръжниците на независимостта в Каталуня от перспективата на откровена идеология на превъзходството, (е) нещо, което не е възможно да се защити на международни съдебни инстации, без те да си навлекат присмех. Трябва да се признае, че пропагандата им свърши на този терен чудесна работа. Тя се оказа способна да убеди каталунците, които ги следват, че имат правото да вземат решения за каквото им се прииска. А вече имат правото да го правят, като упражняват гласа си в съответните избори от възстановяването на демокрацията насетне. Само трябва да гласуват за партии на независимостта, те да кажат ясно в програмите си, че искат независимост и да получат 60 процента от гласовете или парламентарно мнозинство от 92-ма депутати, а не 72-ма (от 135), каквито имат сега. Положението в момента им дава легитимност да управляват, но не и да действат за сметка на всички останали и да заобикалят всички закони и регламенти. Разбира се. Как един професор по \"политология\", в отдел по \"публично право\", във факултет за \"юридически науки\", би могъл да поддържа обратното? Нима не обясняваме, че властта носи със себе си и принудителен компонент, а ако не, не е никаква власт? Нима не преподаваме, съгласно с академичния авторитет на Макс Вебер, че държавата притежава монопола върху законното насилие? Произволното полицейско насилие логично вбесява всеки нормален човек, а полицията, подложена на силен натиск, може да извърши нередности или да прекали или пък да тълкува грешно заповедите на началниците. Правосъдието ще трябва да проучи всички подадени сигнали. Но защо не се вбесиха по същия начин, когато \"Мосос\", собствената им автономна полиция, разпръсна младежите, седнали по мирен начин на площад \"Каталуня\" като част от движенията, зародили се след 15 май (първата голяма демонстрация на Движението на възмутените през 2011 г. в цяла Испания - бел. ред.)? Твърдеше се, че трябвало да се освободи теренът заради някаква победа на \"Барса\", за да може феновете им да се изявяват свободно по \"Ла Рамбла\". Защо не критикуват лидерите си, които ги свикаха и насърчиха да окупират избирателните секции, придружени от деца, старци и хора с увреждания като живи щитове, за да попречат на полицейското действие, извършвано по съдебна заповед? Има известно лицемерие във възмущението. Във всяка демократична страна - Германия, Франция, Швейцария - когато се случват демонстрации и полицията, изпълнявайки заповеди, разпръсква протестиращите и ѝ се оказва неподчинение, използва законни инструменти. Отговорът е много прост. Тровят ги с тези идеи от началното училище. Сепаратистите не си служат точно с демократичните институции, за да възпитават в общите, демократични, споделени ценности на страна, чието най-голямо богаство е тъкмо в многоликостта и културното разнообразие. Не използват това прекрасно разнообразие, за да го споделят и взаимно да се обогатяваме, а за да отбележат различията, за да индоктринират лъжливо, че \"Испания ни ограбва\". После се оказва, че тъкмо собствената имз класа начело с Жорди Пужол (дългогодишен премиер на Каталуня и главен идеолог на независимостта) ги ограбва и слага парите си на добро съхранение в Швейцария или Андора. През тези събития обаче се минава набързо и мантрата се замества с друга голяма лъжа - че с парите, които внасят в (испанския бюджет), могат, ако останат само за тях, за са по-богати, да им се удвоят пенсиите и т.н. Мога да ви дам много примери за това индоктриниране в училище, което се осъществява безнаказано, откакто националистите овладяха образователната система на Каталуня. Да не говорим за каталунската корпорация на аудиовизуалните медии и за субсидираната преса. Защото както системно показват демонстрациите след речта на държавния глава, мълчаха, понеже се чувстваха интегрирани и благодарни на Каталуня. Видяха обаче, че все повече биват пренебрегвани, унижавани, подценявани и обиждани заради собствените им чувства - заради това, че се чувстват каталунци, но и испанци въпреки глупавото разделение - или си добър каталунец (за независимост) или испански предател (юнионист), избраха да не отхвърлят двойната си принадлежност. Поддръжниците на независимостта повдигнаха въпроса за \"революцията\" си като (конфликт) между Каталуня, която иска да е \"свободна\", и Испания потисничката, която не им го позволява. Но се сблъскаха с изненадата, че Каталуня е пълна със стотици хиляди каталунци и испанци, които не са готови да приемат това извратено разделение, нито несправедливо да разкъсват страната им. Със сигурност става дума за много различни личности и движения, но според мен ги обединява общо усещане: вярват в превъзходството си. Мислят се за по-хубави, по-интелигентни, по-работливи от другите и затова смятат, че имат специални права за сметка на всички останали. А това е нещо, което всички ние, възпитани в триадата на Френската революция - \"свобода, равенство и братство\" - не можем да допуснем. Да цитирам испанския поет Антонио Мачадо: \"Колкото и да струва един човек, никога няма да има по-висша стойност от това, че е човешко същество.\" Независимо дали човекът е каталунец, баск, галисиец, мадридчанин или от Мурсия. Свобода е това, което повеляват законите. Нито повече, нито по-малко. На първо място и като крайно необходима мярка - правителството (на Каталуня) да се върне в руслото на Конституцията. Всички техни стъпки ги превърнаха, както казват французите, в истински hors de loi или извън закона, а както се казва на испански - бандити. А с престъпници не се преговаря. Затова единственият изход е да се свикат избори - истински избори, с официален избирателен списък, с наблюдатели, с независими изборни органи, с изборни кампании, в които всяка партия да излага предложенията си недвусмислено. И тогава резултатите да се приемат. Това е демокрацията, а този фарс, в който се превърна референдумът - като от страна от третия свят, неприсъщ за консолидирана демокрация, призната от всички международни страни. Гротескно е, че искат да дават уроци по демокрация онези, които още в началото я обезценяват. Мисля, че не. Поне това казват експертите, които са много по-мъдри от мен.", "date": "2017.10.10", "title": "Алберто Рейг Тапия, политолог: Каталунските популисти се мислят за по-хубави, умни и работливи от другите"}
{"url": "http://www.dnevnik.bg/bulgaria/2017/10/10/3056813_politicheskiiat_sezon_zapochna_s_istinska_bataliia/", "text": "Началото на този политически сезон е доста горещо. Истинска политическа баталия имаме последните седмици, каза днес по \"Нова телевизия\" вицепремиерът Томислав Дончев. Попитан, кой я е предизвиквал, той заяви, че му е трудно да си спомни, кой е започнал пръв. \"Не ми се иска да е започнал някой от нас\", допълни Дончев. Той изрази надежда, че словесните престрелки ще спрат и напомни, че нито едно добро решение не е било взето по време на политически конфликт. Попитан за  прекратения предсрочно Консултативен съвет за национална сигурност  при президента, вицепремиерът каза, че провалът е заради отсъствието на част от политическите лидери и не става дума за провокация. \"Самата невъзможност на всички лидери да се съберат на една маса е обезпокоителна\",смята Томислав Дончев. На въпрос за  случая с Антон Тодоров , вицепремиерът обяви, че той \"няма да се затвори с неговата оставка\". Думите на депутата той тълкува, като знак, че има натрупано напрежение и мнителност в отношенията между политици, институции и медии. Дончев уточни, че думите на Тодоров могат да бъдат тълкувани по няколко начина, а ако някой наистина мисли да налага цензура на телевизия, той няма да го обяви в ефир. \"Парламентарни предпостаки за вот на доверие не виждам, той няма да потуши политическите страсти. Незнам дали не е по-добре пожарът да си приключи сам\", каза в отговор на въпрос вицепремиерът. Според него е нормално да има напрежение между двете партии в управлението и противното би било съмнително.", "date": "2017.10.10", "title": "Политическият сезон започна с истинска баталия, обобщи Томислав Дончев"}
{"url": "http://www.dnevnik.bg/bulgaria/2017/10/10/3056634_estoniia_pravim_vsichko_vuzmojno_predsedatelstvoto_na/", "text": "България ще участва в последните заседания на естонското председателство на Съвета на Европейския съюз, за да може да започне своя мандат с летящ старт от 1 януари. В ръцете на българското председателство ще останат преговорите за новото европейско законодателство за киберсигурност и за защита на личната неприкосновеност. Това заяви главният информационен директор на Естония Сиим Сиккут пред \"Дневник\". Естония, България и Австрия ще са триото държави членки, които ръководят  председателството на ЕС  от 1 юли 2017 г. до 31 декември 2018 г. Мандатът на Талин свършва през декември, а  първото събитие на София  е предвидено за 4 януари догодина. \"Ако ние успеем да приключим преговорите по някой въпрос, тогава българите няма нужда да се занимават с него, могат да продължат напред по следващите. Например за тях ще остане новият пакет за киберсигурност\", уточнява Сиккут. \"Вероятно е-неприкосновеността също ще се проточи малко, така че и тя ще остане за българите. Ще направим всичко по силите си да постигнем споразумение, но разговорите още продължават. Киберпакетът ще бъде за България. (макар че някои части от него ще останат за Австрия - бел. ред.).  Свободното движение на данни  е чисто нова инициатива на комисията и ще започнем работа по нея, но няма начин да я приключим.\" \"Не виждам причина България да не може\" да продължи естонския дневен ред по отношение на цифровото управление, казва той. \"Практично погледнато, въпросът е дали триото е на една и съща страница. Работихме много усилено, за да го направим. Работим още отпреди да започне  нашето председателство  () Що се отнася до България, вече сме се споразумели, че в последните няколко седмици те ще участват във всяка дискусия, за да бъдат готови да започнат още на 1 януари. () Правим всичко възможно да гарантираме, че ще могат да постигнат резултати от ден първи и да затворят споразуменията, които ние не сме успели.\" \"Винаги сме виждали председателството, особено ще се отнася до  цифровия дневен ред , като възможност да приключим работа по някой въпрос, но и да започнем дискусии. (...) След година ще се задава нова Европейска комисия и е време да започнем да обсъждаме какво следва. Разбира се, пред нас – Естония, България, Австрия - е работата по единния цифров пазар и сме решени да я свършим до края на идната година. А след това?\" Програмата на триото Съветът на ЕС е институцията, която представлява правителствата на държавите членки. Той е една от трите най-важни институции на съюза заедно с комисията и парламента. Държавите от ЕС поемат председателството на ротационен принцип, сменяйки се на всеки шест месеца. Идеята е настоящата държава да ръководи срещите на всички нива, да насочва работата на съвета и да действа като честен и неутрален посредник между интересите на всички 28 членки. Председателите работят в тясно сътрудничество от групи по три, за да могат да се координират по-добре в набелязването и изпълнението на дългосрочните цели. В случая  България, Естония и Австрия  ще заложат на укрепване на доверието в съюза и опростяване на живота и стопанската дейност, сочи програмата на триото. (Целия ѝ текст четете  тук .) Цифровото общество е особено важна част от тази програма – ресорът, по който работят еврокомисарите  Андрус Ансип  и  Мария Габриел , е и поле за изява на Естония, която е лидер в Европа по предоставяне на електронни услуги на бизнеса и гражданите. Общият план предвижда до края на 2018 г. работата по различните инициативи, свързани с единния цифров пазар, да бъде приключена. Киберсигурност По думите на Сиккут в мандата на България ще остане работата по киберсигурността. В програмата на триото е заложено като задача  Стратегията за киберсигурност  на ЕС да бъде актуализирана. Създадена през 2013 г., тя вече се нуждае от реформа и бе една от основните теми в годишната реч на председателя на ЕК  Жан-Клод Юнке р. Той предложи създаване на нова  агенция на ЕС за киберсигурност , която да подпомага държавите членки при посрещането на кибератаки и за въвеждане на нова европейска схема за сертифициране, която да гарантира, че продуктите и услугите в света на цифровите технологии са безопасни за ползване. Е-неприкосновеност В последните години комисията работи усилено по правната рамка за защита на личните данни в интернет. Част от тях е и законодателството за защита на личния живот в цифровото пространство, като предложенията тепърва трябва да бъдат обсъждани и одобрени от всички страни членки. Основните от тях са: директивата за правото на неприкосновеност да обхвваща и доставчиците на електронни съобщителни услуги като WhatsApp, Facebook Messenger, Skype, Gmail, iMessage и Viber (досега тя важеше само за традиционните далекосъобщителни оператори); да се уеднаквят и затегнат правилата за защита на всички граждани и предприятия в ЕС; защитата да засяга както съдържанието на съобщенията, така и метаданните към тях.", "date": "2017.10.10", "title": "Естония: Правим всичко възможно председателството на България да започне с летящ старт"}
{"url": "http://www.dnevnik.bg/sviat/2017/10/10/3056811_poveche_ot_deset_sa_jertvite_na_pojarite_v_kaliforniia/", "text": "Расте броят на жертвите на природните пожари, които вилнеят в някои винарски райони на Калифорния, съобщи БТА. Първоначално бе съобщено за един загинал, но по нови данни жертвите вече са десет, съобщиха \"Асошиейтед прес\" и \"Франс прес\", позовавайки се на местните власти.  Унищожени са най-малко 1500 жилищни и бизнес сгради, хиляди са напуснали домовете си, бягайки от огъня. Проблемът се усложнява от силния вятър, който раздухва пламъците. Северно от Сан Франциско, между Напа и Рединг, горят 14 големи пожара. Пламъците са обхванали над 160 кв. километра. В осем окръга в американския щат Калифорния е въведен режим на извънредно положение, обяви губернаторът на щата Джери Браун.  Режимът се отнася за окръзите Бют, Лейк, Мендосино, Невада и Ориндж, както и за селищата Чероки, Ла Порт, Сулфар, Потър, Каскейд, Лобо и Каньон. Огънят е нанесъл големи щети на инфраструктурата, заплашва да изгори хиляди домове и доведе до евакуация на хора, се казва в изявление на губернатора. Браун е изпратил молба до президента на САЩ за обявяване на Северна Калифорния за зона на голямо стихийно бедствие. Това ще позволи на властите да мобилизират не само спасителните служби, но и националната гвардия, както и от федералното правителство да бъдат получени средства и ресурси за оказване на помощ на населението.", "date": "2017.10.10", "title": "Повече от десет са жертвите на пожарите в Калифорния"}
{"url": "http://www.dnevnik.bg/citat_na_deniia/2017/10/10/3056819_citat_na_denia_za_da_ne_predizvikva_vulnenie_brat_mi/", "text": " Така вицепремиерът Томислав Дончев коментира обвинения на БСП за роднински назначения от страна на ГЕРБ. Според него в схемата, показана от социалистите за Хасково, има смешни неща, включително и назначения отпреди съществуването на ГЕРБ.", "date": "2017.10.10", "title": "Цитат на деня: За да не предизвиква вълнение, брат ми трябва да постъпи в манастир"}
{"url": "http://www.dnevnik.bg/zdrave/2017/10/10/3056842_bolnicata_vuv_vraca_shte_bude_podpomognata_s_oshte_300/", "text": "Ръководството на здравното министерство е взело решение да се отпуснат 300 хил. лв. финансова помощ за фалиращата областна болница във Враца. Вече са й били преведени между 50 и 100 хил. лв. авансово от субсидията за спешна помощ, за да има с какво да разполага. Това обяви министърът на здравеопазването Николай Петров пред журналисти след откриването на годишната конференция на \"Капитал\" \"Иновации и добри практики в здравния сектор\" тази сутрин. Има още застрашени болници в лошо финансово състояние, обясни Петров. Те са поделени в няколко категории - пряко заплашени, вече в криза, такива, които се очаква да се влошат, и такива, които се справят добре. Екипи от финансисти и юристи на здравното ведомство на място във всяка от застрашените болници ще преценява какво да се направи. Там, където има нарушения и се виждат субективни причини като лоши ръководни решения, ще има смени в ръководствата, заяви министърът. Директорът на болницата в Ловеч вече е сменен, защото, предвид че хората не бяха получавали заплати от февруари, през април той решава да увеличи заплатите чувствително - с 40-50%, даде пример Николай Петров.", "date": "2017.10.10", "title": "Болницата във Враца ще бъде подпомогната с още 300 хил. лв."}
{"url": "http://www.dnevnik.bg/bulgaria/2017/10/10/3056844_prekratiavaneto_na_konsultativniia_suvet_ne_raboti_v/", "text": "Прекратяването на работата на Консултативния съвет за национална сигурност  от президента вчера не работи в интерес на държавността, каза днес по БНТ министърът на правосъдието Цецка Цачева. Тя повтори тезата си от вчера, че е била изненадана, че случилото се е било обявено като бойкот. Според Цачева такова е виждането само на лидера на БСП Корнелия Нинова. \"Имаше дебат, няма никакво съмнение за бойкот. За мен това са необясними твърдения\", каза още Цачева. Тя допълни, че за нея решението да се прекрати работата на съвета от страна на президента е било изненадващо. Също по БНТ заместник-председателят на парламентарната група на БСП Крум Зарков изрази мнение, че вчера ГЕРБ са направили \"срамна демонстрация\" както срещу институциите, така и срещу темата - борба с корупцията. Според него всеки от отсъстващите от КСНС, който не е е успял да се организира така, че да участва, носи своята отговорност. В отговор на въпрос Цачева обяви, че на съвета са били изнесени задълбочени доклади за борбата с корупцията и неуспехите за борбата с нея. Попитана за оценка на работата на Висшия съдебен съвет, чийто мандат изтече, министърът на правосъдието обяви: \"Всеки състав на ВСС е свършил и много работа, това се отнася и за последния, седми състав. Това, което бих искала да видя в по-голяма степен в новия, са колективният дух и екипното начало.\" Цачева допълни, че е нормално да има дебати в съвета, но те трябва да са с цел постигане на резултат, а не да се стига до личностни нападки.", "date": "2017.10.10", "title": "Прекратяването на консултативния съвет не работи в интерес на държавността, смята Цачева"}
{"url": "http://www.dnevnik.bg/sport/2017/10/10/3056821_bulgarskoto_purvenstvo_ima_nai-niskite_i_edni_ot/", "text": "Българското първенство има най-ниските футболисти в Европа, показва анализ на Международния център за спортни изследвания (CIES Football Observatory). Средната височина на състезаващите се в Първа лига играчи е 180.2 см. Това е с близо сантиметър по-малко спрямо делящите предпоследното място Испания, Украйна и Израел, където средната височина е 181 см. На върха е датското първенство със 183.7 см. Изследването е направено сред представителите 31 държави на континента, като от всички клубове \"Лудогорец\" има най-ниския състав - 176.9 см. Най-високите играчи в Първа лига имат \"Дунав\" (182.6 см) и ЦСКА (182.4 см). Българското първенство е и с едни от най-възрастните отбори. Средната възраст е 27.5 години, което поставя Първа лига на на пето място. По-напред са Турция (28.64 години), Кипър (28.46), Русия (27.84) и Гърция (27.59). Тук съществен принос има \"Етър\", който е трети от всички изследвани клубове в Европа с 30.4 г. средна възраст. \"Славия\" (25.31) и ЦСКА (25.88) са с най-младите отбори в елита на българския футбол. \"Лудогорец\" е отборът, който  използва най-много чужденци в мачовете си в Първа лига, като е на десето място в Европа .", "date": "2017.10.10", "title": "Българското първенство има най-ниските и едни от най-възрастните играчи в Европа (инфографика)"}
{"url": "http://www.dnevnik.bg/sport/2017/10/10/3056847_grigor_dimitrov_trugva_sreshtu_amerikanec_v_shanhai/", "text": "Григор Димитров ще започне участието си в турнира от сериите \"Мастърс\" в Шанхай с мач срещу Райън Харисън. Американецът нямаше затруднения срещу участващия с \"уайлд кард\" Чжъ Чжан. Харисън, който е 46-и в света, победи китаеца с 6:2, 6:3 за 75 минути и премина във втория кръг. Димитров е поставен под номер шест в схемата и пропусна първия етап в турнира. Той ще играе с американеца за пети път. До момента българският тенисист е спечелил три победи. Деветият в света се наложи при последната им среща - в \"Куинс\" този сезон. На твърди кортове двамата са си разменили по една победа. Димитров ще опита за пръв път в кариерата си да прескочи втория кръг в Шанхай. Той е в поток с водача в световната ранглиста Рафаел Надал, като нова среща между двамата е възможна в четвъртфиналите.", "date": "2017.10.10", "title": "Григор Димитров тръгва срещу американец в Шанхай"}
{"url": "http://www.dnevnik.bg/skorost/2017/10/10/3056883_razshirenieto_na_zelenata_zona_v_sofiia_se_ochakva_da/", "text": "Разширяването на зелената зона за платено паркиране в София ще донесе 4.63 млн. лева за година, каза в интервю за агенция \"Фокус\" директорът на Дирекция \"Паркиране и гаражи\" в Центъра за градска мобилност Румяна Милова. Тя уточни, че става въпрос за очаквани приходи. Прогнозните разходи за разширяване на зелената зона пък са 2.53 млн. лева. Към края на август от платеното паркиране в синята и зелената зона София е получила над 8.768 млн. лева. Румяна Милова обяви, че има предложения за въвеждане на платено паркиране от граждани от районите \"Оборище\", \"Възраждане\", Крива река в \"Красно село\", Горен Лозенец и други. Решението е в правомощията на Столичния общински съвет, допълни тя. Според нея още в първите дни след като е започнала работа разширената зелена зона, се е видяла разликата. Милова допълни, че зоните за платено локално паркиране създават ред.", "date": "2017.10.10", "title": "Разширението на зелената зона в София се очаква да донесе допълнителни 4.63 млн. лева"}
{"url": "http://www.dnevnik.bg/sport/2017/10/10/3056729_administrativni_proceduri_baviat_konkursa_za_bazite_na/", "text": "Административни процедури бавят конкурса за базите на ЦСКА, става ясно от отговор на Министерството на младежта и спорта (ММС) до \"Дневник\". Тръжната документация вече е готова, но се чака издаването на актовете за промяна на статута на имотите, както и учредяването на \"Сердика спортни имоти\" ЕАД. Преди почти месец  ММС обяви, че създава новото дружество , в което да бъдат апортирани стадион \"Българска армия\", тренировъчният комплекс в Панчарево, спортният комплекс \"Червено знаме\", както и част от спортния комплекс \"Къро\". Беше обяснено, че \"създаването на ново дружество ще създаде по-широк кръг от възможности за реализация на тези спортни имоти чрез публично-частно партньорство\". \"Първата задача на мениджмънта на новото дружество е да обяви в срок от три седмици процедурата по отдаване под наем на стадион \"Българска армия\" и спортно-тренировъчна база \"Панчарево\", обявиха от ММС на 13 септември. Сега от министерството посочиха: \"Областният управител на област София трябва да отрази промените в актовете за държавна собственост. Всички необходими документи са предоставени от Министерството на младежта и спорта на Областната управа на област София (на 25 септември). След издаването на актовете за промяна на статута на имотите и вписването им в Имотния регистър ММС ще учреди новото дружество и ще го впише в Агенцията по вписванията.\" Веднага след това ще бъде обявен публично и конкурсът, като тръжната документация е готова и одобрена от спортния министър Красен Кралев, посочват от ММС. Засега желание за участие в конкурса са изявили  елитният \"ЦСКА - София\", ръководен от Гриша Ганчев , и  състезаващият се в Трета лига \"ЦСКА 1948\" . \"Задачата на новия борд е да положи максимум усилия и да сме готови с конкурса до три седмици плюс-минус някой ден отгоре. Аз съм категоричен, че ще има един клуб, който ще стопанисва и двете съоръжения – \"Армията\" и Панчарево\", каза Кралев на 17 септември. \"Решението е комплексно, трябва да се изпълнят много неща – освен чисто спортните критерии трябва да имаш и гарантирани средства, с които да реконструираш стадиона. В закона не делим на професионален или аматьорски клуб. Не това е важното. Има други критерии, които показват големината на клуба и мащаба на дейностите, финансови наличности, намерението за инвестиции и прочее\", добави тогава той. По време на първия си мандат Кралев заяви, че едно от сигурните условия ще е този, който вземе базите, да плати около 1 млн. лева задължения, натрупани от фалиралото дружество ПФК ЦСКА АД.", "date": "2017.10.10", "title": "Административни процедури бавят конкурса за базите на ЦСКА"}
{"url": "http://www.dnevnik.bg/biznes/2017/10/10/3056873_zaradi_saniraneto_stroitelnoto_ministerstvo/", "text": "Министерството на регионалното развитие и благоустройството (МРРБ) има най-голям преразход на капиталови средства през миналата година. Това показва доклад на Сметната палата за изпълнението на бюджета за 2016 г. Ведомството е похарчило с 1.096 млн. лв. над планираното в бюджета му за периода. От доклада се вижда, че преразходът е по програмата за саниране. От одитната институция посочват, че според текст от Закона за публичните финанси не се допуска започването на програми или проекти, разходите за които не са предвидени в Закона за държавния бюджет. В същото време съгласно постановлението за приемането на Националната програма за саниране разходите за безвъзмездна финансова помощ за следващите години следва да се предвиждат по централния бюджет за съответната година. Това правило не е спазено. Не е предвиден интересът към програмата, който възниква в течение на годината, допълват в доклада си одиторите. Наскоро министърът на регионалното развитие и благоустройството Николай Нанков обяви, че от 2018 г. няма да се залагат пари в бюджета за саниране, докато не се довършат започнатите проекти и се усвоят предвидените вече суми. Сметната палата е установила, че общата сума на капиталовите разходи за бюджетните организации, с които са надхвърлени разчетите, записани в Закона за бюджета, е 1.852 млн. лв. Министерството на културата е превишило плана с 510.8 хил. лв., а Министерството на земеделието - с 4.3 хил. лв. Превишението при първото ведомство е заради неправилно отчетени разходи за консервационно-реставрационни и строително-монтажни работи на Голямата базилика в Плиска. Направени са корекции след края на бюджетната година и поради това са отчетени по-високи капиталови разходи. Земеделското ведомство пък отчело като капиталови разходи текущ ремонт в Българската агенция по безопасност на храните. Докладът е публикуван на сайта на Сметната палата. От заключенията в него няма последствия за съответните институции.", "date": "2017.10.10", "title": "Заради санирането строителното министерство надхвърлило неправомерно бюджета си за 2016 г."}
{"url": "http://www.dnevnik.bg/photos/2017/10/10/3056845_fotogaleriia_nju_iork_otbeliaza_denia_na_kolumb/", "text": "С традиционен парад в Ню Йорк бе отпразнуван денят на Колумб. Той се отбелязва в САЩ във втория понеделник на октомври в памет на мореплавателя Христофор Колумб, открил Америка на 12 октомври през 1492 г.", "date": "2017.10.10", "title": "Фотогалерия: Ню Йорк отбеляза Деня на Колумб"}
{"url": "http://www.dnevnik.bg/bulgaria/2017/10/10/3056897_venecianskata_komisiia_preporuchva_glavniiat_prokuror/", "text": "Да се разширят правомощията на Съдийската колегия на Висшия съдебен съвет (ВСС), като ѝ се даде възможност тя да избира председателите на Върховния касационен съд (ВКС) и Върховния административен съд (ВАС), се казва в писмо на Венецианската комисия, цитирано от сайта \"Правен свят\". Алтернативата на това е те да се избират с т.нар. двойно мнозинство - не само да има такова в пленарния състав на ВСС, но кандидатът трябва да бъде подкрепен и от мнозинството от съдии, избрани от съдии. От комисията препоръчват и да има механизъм за ефективно разследване на главния прокурор. Препоръките на Венецианската комисия са по повод измененията в конституцията и Закона за съдебната власт от декември 2015 година и лятото на миналата година. То е прието в петък и предстои огласяването на пълния му текст, съобщиха от Европейската комисия за демокрация чрез право. В становището си Венецианската комисия оценява положително разделянето на ВСС на две колегии, както и избирането на членове на съвета от парламентарната квота с квалифицирано мнозинство. От комисията обаче уточняват, че системата има недостатъци и те трябва да бъдат отстранени с по-нататъшни конституционни и законодателни изменения. Сред исканите промени е в съдийската колегия на ВСС съдиите, избрани от съдии, да представляват поне половината от членовете, което сега не е така. От Венецианската комисия изразяват и загриженост за това, че прокурорите и главният прокурор все още имат значителна роля в управлението на съдиите. Наскоро главният прокурор  Сотир Цацаров коментира, че с разделянето на съвета  на две колегии вече не можело да се твърди, че прокуратурата участва във взимането на решения за съдии. Именно разпределението на съдии и прокурори в колегии, което стана по предложение, внесено в последния момент и което противоречеше на международните стандарти, бившият правосъден министър  Христо Иванов подаде оставка . Венецианската комисия препоръчва и , ако има данни за извършено нарушение. Освен това според комисията трябва сериозно да се ограничат правомощията и функциите на държавното обвинение извън областта на наказателното право. Друга препоръка е Съдийската колегия на ВСС да осъществява ефективен контрол върху исканията за отстраняването на съдии, срещу които има разследване. Дават се предложения и във връзка с избора на председатели на съдилища и техните правомощия. Според Венецианската комисия общите събрания на съдиите трябва да имат изключителното право да номинират кандидати за ръководители. Следва да се ограничат правомощията на председателите и те да не могат да предлагат съдии за наказание, нито пък да ги порицават. Предлага се и подробно да се опишат съществените основания за търсене на дисциплинарна отговорност, а в Закона за съдебната власт да се конкретизира понятието \"действия, които накърняват престижа на съдебната власт\", за да е ясно, че за съдебни грешки няма да се търси дисциплинарна отговорност. Освен това се препоръчва преразглеждане и прецизиране на критериите и показателите за оценка на работата на магистратите. Като Венецианската комисия заявява, че те следва да бъдат преразгледани и по-добре организирани, а процентът на върнатите дела не трябва да се използва като един от основните критерии в атестирането на магистратите. Предлага се съставът на постоянните комисии на съвета да се уреди в Закона за съдебната власт. Според Венецианската комисия кадровият орган трябва да има правомощия да издига кандидати за инспектори, както и да може да ги отстранява от длъжност в случаите на сериозни нарушения. По отношение на Инспектората на ВСС се предлага разделяне на функциите му от тези на кадровия орган, както и по-подробно регламентиране на процедурата по извършване на проверки от страна на съдебните ревизори, за да се предотвратят неоправданите, продължителни или инвазивни проверки. Препоръчва се също професионалните организации на юристи, правните факултети и др. да участват в процеса по номиниране на членове на ВСС извън магистратските среди.", "date": "2017.10.10", "title": "Венецианската комисия препоръчва главният прокурор да има повече отчетност и да може да бъде разследван"}
{"url": "http://www.dnevnik.bg/sviat/2017/10/10/3056919_ispaniia_katalunia_i_baskite_separatizmut_se_lekuva_no/", "text": "Докато  Испания и Каталуня  се отправят към конституционен сблъсък, депутати и от двете страни на кризата сочат път напред – примера на Баската автономна област. Някога агресивната кампания за независимост на баските вече е затихнала. Те имат щедра финансова автономия, която смекчава призивите към отделяне, пише агенция \"Ройтерс\".\"Не сме икономически недоволни\", отбелязва Айтор Естебан от Баската национална партия. \"Хората не намират за нужно да действат, стимулирани от парични неправди. Разликата е огромна.\" Каталунското правителство  не иска сделка в стила на баските, а независимост. Но умерените депутати от управляващата коалиция в региона дискретно показват, че биха се отказали от призивите за отделяне, ако получат данъчната автономия, на която се радва северната област. Социалистите в Мадрид също сочат към този модел за компромис, макар че така правителството ще загуби много. В  Баската автономна област  имаше протести срещу жестокото потушаване на референдума, но кризата не успя да разпали сецесионисткия плам в Билбао. По балконите висят каталунски знамена, но градът е проспериращ и мирен. Полицитите юнионисти там някога се нуждаеха от охрана, непрекъснато имаше опасност някоя кола да бъде взривена. Сега туристите се тълпят в таверните в Стария град и музея \"Гугенхайм\". Само 17% от баските искат независимост, по-малко от половината биха желали референдум по въпроса, показва проучване на университета \"Деусто\".  Баската терористична групировка ЕТА , която изби над 850 души в десетилетната си кампания за независимост, прекрати въоръжената си съпротива по-рано тази година. Регионът се радва на една от най-високите производителности на глава от населението и на ниска безработица на фона на останалата част от страната. Може ли Испания да си го позволи Финансовата автономност на баските е една от най-щедрите в Европа. Това е така още от 19-и век и е записано в конституцията от 1978 г. Ако  икономически силната Каталуня  получи същите условия, Мадрид ще изгуби около 16 млрд. евро годишно, или 13% от бюджета за 2018 г., показва проучване от 2014 г. на института CSIC. Според споразумението на Баската автономна област с Мадрид регионът събира почти всички данъци, които са в размер на около 13 млрд. евро тази година. От тях той връща на централната власт 800 млн. евро, които да покрият националните разходи от типа на отбрана и инфраструктура. Уговорката не е особено добре приемана от другите региони и е почти сигурно, че те ще са против подобна сделка с Каталуня. Причината – делът им от националния бюджет ще намалее. Стандартната система за разпределяне на приходите е такава, че местните власти предават данъците на Мадрид, а столицата ги разпределя по формула, от която печелят по-бедните области. През 2013 г. бившият каталунски лидер  Артур Мас  опита да преговаря с премиера Мариано Рахой по темата, но от сегашна гледна точка няма голям шанс за успешни разговори. Отдавна Каталуня настоява, че плаща непропорционално много от доходите си на Мадрид. Проучване, подкрепено от Министерството на бюджета, показва, че Барселона дава на централната власт 9.9 млрд. евро повече, отколкото получава. Местните власти твърдят, че сумата е дори по-голяма. Според икономистите финансовите отношения между Мадрид и регионите трябва да бъдат променени. Сегашната система доведе до конкуренция в данъчните ставки, а някои автономни области не получават достатъчно пари, което доведе до орязване на обществените услуги. \"Ситуацията е толкова критична, че може би сега е точният момент да се поправи\", отбелязва Антонио Гарсия Паскуал от Barclays Capital.", "date": "2017.10.10", "title": "Испания, Каталуня и баските: сепаратизмът се лекува, но това струва скъпо"}
{"url": "http://www.dnevnik.bg/biznes/2017/10/10/3056892_nad_edna_peta_ot_bulgarskiia_iznos_izvun_es_e_za/", "text": "Между януари и август износът на български стоки нараства с 12.9%, а вносът - с 16.2% спрямо същия период на 2016 г., сочат данните на Националния статистически институт (НСИ). Стойността на износа за осеммесечието е 34.09 млрд. лв., а на вноса - 38.1 млрд. лв. Само за август износът нараства със 7.3% до 4.3 млрд. лв., а вносът - с 10.8% до 4.9 млрд. лв. Вносът от трети страни нараства с над една четвърт Статистиката за стокообмена с държавите извън ЕС показва, че износът нараства с 16.8%, а вносът - с 26.7% за осеммесечието. Стойността на износа е 11.7 млрд. лв., а на вноса - 13.9 млрд. лв. Български стоки на най-голяма стойност са изнесени за Турция - 2.7 млрд. лв., тоест близо една четвърт от общия износ, а увеличението спрямо година по-рано е с 12.8 на сто. На второ място е Русия, за където българският износ се удвоява и достига 987 млн. лв. Трети пазар за българските компании е Китай - износът е за 796.7 млн. лв., а увеличението е с 55.4%. При вноса трите страни се пренареждат - най-голям е стойностният обем на внесеното от Русия - 3.8 млрд. лв., а увеличението е с 27.3%. Следват Турция - 2.5 млрд. лв. и ръст от 26.1% и Китай - 1.5 млрд. лв., увеличение с 8.3%. Вчера НСИ оповести данните за търговията със страните от Евросъюза от януари до юли. Според тях износът нараства с 11.2% до 19.5 млрд. лв., а вносът с 10.7% до 21 млрд. лв. Данните за стокообмена с ЕС до края на август ще бъдат готови на 9 ноември.", "date": "2017.10.10", "title": "Над една пета от българския износ извън ЕС е за Турция, за Русия се удвоява"}
{"url": "http://www.dnevnik.bg/biznes/2017/10/10/3056988_zdraven_portal_e_globen_s_blizo_5000_lv_za_imitaciia/", "text": "Комисията за защита на конкуренцията глоби с 4900 лв. компания, чийто здравен портал имитира сайта на конкурент. Спорът пред антимонополния регулатор е между дружеството \"Ай Ти сълюшънс\", което поддържа сайта  www.zdravenportal.eu  и регистрираното по-рано \"Уеб сълюшън\" и сайта му  www.zdravenportal.com . От преписката се разбира, че собственикът на глобеното дружество \"Ай Ти сълюшънс\" преди да започне самостоятелна дейност е бил съдружник в конкурента си \"Уеб сълюшън\". Комисията е установила, че домейнът и външният вид на двете интернет страници е близък и заблуждава потребителите. Така глобеното дружество е привличало недобросъвестно клиенти с договори за реклама. ", "date": "2017.10.10", "title": "Здравен портал е глобен с близо 5000 лв. за имитация на конкурент"}
{"url": "http://www.dnevnik.bg/sviat/2017/10/10/3056946_italianskite_partii_se_obediniavat_sreshtu_dvijenie/", "text": "Традиционните италиански политически партии обещаха да подкрепят тази седмица нов изборен закон, за който се смята, че ще изолира Движение \"Пет звезди\" преди парламентарните избори догодина, предаде \"Ройтерс\". Гласуването трябва да започне в долната камара на парламента днес. Проектът на новия изборен закон е подкрепян от основните леви и десни партии в Италия. За разлика от настоящата избирателна система законът ще позволи съставянето на широки коалиции преди изборите. Това би било в ущърб на Движение  \"Пет звезди\" , което отказва да влиза в съюзи. Единствената цел на закона е да позволи на другите да се съюзяват на наш гръб, заяви депутатът от движението Данило Тонинели. Той отбеляза, че за традиционните партии е важно да спрат Движение  \"Пет звезди\" , обявило се срещу политическата върхушка. Следващите  парламентарни избори в Италия  трябва да бъдат произведени в периода март-май. Допитванията показват, че левоценстристката Демократическа партия на бившия премиер  Матео Ренци , която предложи новия закон, е с изравнени шансове с Движение \"Пет звезди\", оглавявано от 31-годишния Луиджи ди Майо. Новият закон обаче може да е от още по-голяма полза за десноцентристката партия \"Форца Италия\" на Силвио Берлускони и за крайнодясната Северна лига, също подкрепили нормативния акт. Ако се обединят в коалиция, те може да спечелят най-много гласове. Според допитванията обаче нито левоцентристите на Ренци, нито десноцентристите на Берлускони ще получат достатъчно гласове, за да могат да управляват сами. Това навежда на мисълта, че един съюз между левите и десните е възможно да се окаже единственият начин за съставяне на правителство след изборите. Законът би могъл да бъде одобрен в Камарата на депутатите тази седмица, след което ще отиде за гласуване в Сената. Има обаче риск при тайното гласуване някои от депутатите да се разграничат от официалната партийна линия и да гласуват срещу нормативния акт. Такова нещо се случи през юни, когато се провали прокарването на предишен проект на изборен закон, първоначално подкрепен от Движение \"Пет звезди\". Ако бъде приет, новият изборен закон ще разпредели почти две трети от местата в парламента на пропорционална основа, докато една трета ще отиде за кандидати, избирани индивидуално с обикновено мнозинство. Коалициите ще трябва да получат 10 процента, за да влязат в парламента, а самостоятелно явяващите се партии - само 3 процента. Кандидатите ще бъдат определяни от партийните лидери.", "date": "2017.10.10", "title": "Италианските партии се обединяват срещу Движение \"Пет звезди\""}
{"url": "http://www.dnevnik.bg/biznes/2017/10/10/3056930_finansovata_inspekciia_otkri_neprovedeni_poruchki_za/", "text": "Агенцията за държавна финансова инспекция (АДФИ) е установила в рамките на три месеца 61 случая на непроведени или неоснователно проведени обществени поръчки за 25 569 094 лв. от страна на държавни институции. Това показват данните на инспекцията за проверките, направени в периода юли-септември. Съставените през тримесечието актове за установяване на административно нарушение са 204, а актовете за начет - 5. Сред нарушителите, които са възстановили сумите, похарчени в нарушение са Българският институт по метрология, Софийският районен съд, Столичният електротранспорт , Медицинският университет. Учебното заведение не е провело обществени поръчки през тримесечието за 2.9 млн. лв. Дружеството \"Студентски столове и общежития\" пък не е провело поръчки за 3.063 млн. лв. При Университетското издателство е установено нарушение за 114 271 лв. Езиковата гимназия в Ловеч \"Екзарх Йосиф I\" е нанесла с дейността си вреди за бюджета, оценени от инспекторите на 155 064 лв., като от тях възстановени са 8845 лв.", "date": "2017.10.10", "title": "Финансовата инспекция откри непроведени поръчки за 25 млн. лв. само за три месеца"}
{"url": "http://www.dnevnik.bg/sviat/2017/10/10/3056934_frenski_sindikati_vlizat_v_bitka_s_makron/", "text": "Внесени са уведомления за стачки в училища, болници, летища и правителствени служби във Франция. Днешният протест срещу плановете да бъдат съкратени 120 000 работни места и да бъде намалена изплащаната сума при болнични ще бъде първият от десетилетие, зад който застават всичките 9 профсъюза, представляващи 5.4 милиона работещи в държавния сектор. 39-годишният президент Еманюел Макрон се стреми да подобри репутацията си след седмицата, в която отмени \"данък богатство\" и бе записан как прави безчувствен коментар за работници в завод, който изпитва финансови затруднения. Опонентите му коментираха, че той няма връзка с обикновените гласоподаватели.  Очаква се масова мобилизация на трудещи се, каза Милен Жако, високопоставена представителка на най-големия френски профсъюз - умерената Френската демократична конфедерация на труда. Макрон заявява, че френската икономика има нужда от премоделиране, за да привлече повече инвестиции и да намали разходите, като същевременно се опитва да убеди  Берлин, че Париж  може да бъде надежден партньор, с който да направи европейската реформа. Работещите в държавния сектор казват, че понасят основния удар от усилията на правителството да намали бюджетния дефицит. Макрон пренебрегна десетки хиляди протестиращи - доста по-малко, отколкото в миналото - миналия месец, за да  наложи трудовата реформа , която опростява правилата за наемане и дава повече правомощия на компаниите в определянето на условията на труд. Държавните служители, пенсионерите и студентите не се предават, притеснени от предложените промени в пенсионната и осигурителната система. Досега профсъюзите не можеха да излязат с единна позиция. Сред работещите има признаци за нарастващо вълнение в подкрепа на по-твърда позиция, особено от Френската демократична конфедерация на труда и \"Форс увриер\", които не участваха в стачките срещу трудовата реформа. \"Може да чуете (...) как редовите членове казват: \"Трябва да действаме, трябва да дадем различен отговор\", заяви Норберт Рафолт пред синдикални лидери на събрание на Френската демократична конфедерация на труда. Затворени училища, нарушени полети Правителствените мерки, предвиждащи намаляване на помощта за жилищни разходи и повишаване на някои вноски за социално осигуряване, като същевременно се намалява корпоративният данък и се премахва \"данък богатство\", разгневиха социалистическата опозиция и предизвикаха атаки от леви медии. Робин Худ крадеше от богатите, за да дава на бедните. Макрон е по-безсърдечен, по-безмилостен: той взима от най-бедните, за да даде на най-богатите, писа в коментатор в. \"Либерасион\". Центристкото правителство казва, че политиката му е балансирана и ще увеличи покупателната способност на домакинствата. Искаме да създадем благосъстояние във Франция (...) като същевременно повишим покупателната способност на работниците и пенсионерите, каза близкият съратник на Макрон и председател на долната камара на френския парламент Франсоа дьо Рюжи в ефира на радио \"Европа 1\". Досега Макрон, чиято  популярност спадна , откакто пое президентския пост през май, можеше да бъде спокоен, тъй като профсъюзите бяха разединени в реакцията си на неговата програма за всеобхватна реформа. Някога Франция беше шампион по социални протести, като профсъюзите можеха да блокират сектори от икономиката. Стачките обаче станаха по-редки и имат по-слаб успех, а положителният отклик на призивите за протести намалява. Във Франция през 2014 г. компаниите са загубили заради стачни действия 81 дни на 1000 работници спрямо 300 дни в края на 90-те и над 1000 дни в края на 80-те според правителствени данни. Не е ясно доколко стачката на служителите в държавния сектор днес ще наруши работата на училищата, транспорта, болниците и библиотеките. Профсъюз на учителите каза, че почти половината от началните учители в Париж ще стачкуват, което ще доведе до затварянето на десетки училища. Авиационните власти помолиха авиокомпаниите да отменят една трета от полетите на летищата в страната заради очаквания недостиг на персонал. ", "date": "2017.10.10", "title": "Френски синдикати влизат в битка с Макрон"}
{"url": "http://www.dnevnik.bg/bulgaria/2017/10/10/3056959_lozan_panov_bez_silna_opoziciia_i_nezavisimi_medii/", "text": "Най-важната констатация според мен е, че не може да има истинска борба с корупцията без силна опозиция, независима съдебна система и независима журналистика. За мен това е основният извод, който трябва да направим. Това беше част от коментара на председателя на Върховния касационен съд Лозан Панов по повод  становището на Венецианската комисия  във връзка с промените в конституцията и Закона за съдебната власт (ЗСВ), което беше разпространено вчера. Панов коментира преди заседанието на съдийската колегия днес и проваленото заседание на Консултативния съвет по национална сигурност, който трябваше да обсъди борбата с корупцията. \"Всички констатации не са нови – не виждам кое от това, което е казано, да не може да бъде прието от българския законодател\", заяви Панов, цитиран от сайта \"Дефакто\". Той допусна, че ако препоръките на Венецианската комисия бъдат подминати, това няма да е за първи път. Засега няма официални реакции от българските власти по повод становището на комисията, която е орган на Съвета на Европа за демокрация чрез право. Председателят на ВКС повтори тезата си, че няма необходимост от създаването на нови органи за борба с корупцията, докато при традиционните механизми има недостатъци.", "date": "2017.10.10", "title": "Лозан Панов: Без силна опозиция и независими медии борбата с корупцията е невъзможна"}
{"url": "http://www.dnevnik.bg/detski_dnevnik/2017/10/10/3056942_fotogaleriia_iljustracii_ot_chetvurtata_kniga_ot/", "text": "С изложба на художника Петър Станимиров ще бъде отбелязана премиерата на последната част от сагата \"Пръстенът на нибелунга\", съобщиха от издателство KIBEA. Откриването е днес в 18.30 часа в Изложбен център на СБХ на ул. \"Шипка\" 6. До 31 октомври посетителите на галерията могат да се видят негови илюстрации от всичките четири части на авторската фентъзи поредица по либретото на Вагнеровата опера: \"Рейнско злато\", \"Валкирия\", \"Зигфрид\" и \"Залезът на боговете\". Разказът е на Елена Павлова.", "date": "2017.10.10", "title": "Фотогалерия: Илюстрации от четвъртата книга от \"Пръстенът на Нибелунга\" на изложба"}
{"url": "http://www.dnevnik.bg/biznes/2017/10/10/3056965_za_godina_bezkontaktnite_plashtaniia_na_bulgarite/", "text": "Безконтактните плащания, които извършват българи, са се увеличили с 22 процентни пункта за една година. Това показват резултатите от най-новото проучване MasterIndex 2017 на Mastercard, проведено сред активните картодържатели в България. Българите приемат като основни предимства на този метод за плащане удобството (74%), бързината (68%) и сигурността (20%). През 2017 г. 54% от картодържателите се разплащат по този начин, докато година по-рано техният дял е бил 32%. Най-често използват безконтактно плащане потребителите между 18 и 24 години (59%), сочат данните. Общо 67% от картодържателите в България разполагат с безконтактна карта, като най-голям е делът им (71%) във възрастовите групи 18–24 и 25–34 години. Основните предимства на безконтактното разплащане, посочвани от потребителите, са лесната и удобна транзакция (74%), по-бързото изпълнение в сравнение с другите платежни методи (68%) и сигурността (20%). 19% от потребителите пък предпочитат безконтактното разплащане, защото го намират за забавно. Най-често българските потребители разплащат безконтактно в хипермаркети и супермаркети (77%), магазини на дребно (68%) и бензиностанции (41%). Всеки пети картодържател плаща безконтактно сметката си в ресторанти, кафенета и заведения за бързо хранене. Участниците в проучването очакват броят на безконтактните терминали да се увеличава, като всеки четвърти картодържател би искал да има повече възможности да плаща сметката си по този начин в кафенета и ресторанти. \"Проучването MasterIndex показва, че безконтактните транзакции се възприемат като новия нормален метод за разплащане от все по-голям брой български потребители. Наред с това нашето проучване показва, че нараства търсенето на опция за безконтактно плащане на все повече места като супермаркети, институции, бензиностанции, ресторанти, кафенета и клубове\", казва Артур Туремка, генерален мениджър за Балканите, Mastercard.  През март Mastercard и Сибанк представи първия в България банкомат с безконтактна технология за операции с платежни карти и устройства. От услугите му могат да се възползват всички притежатели на безконтактни карти Mastercard без значение от банката - издател на пластиката.", "date": "2017.10.10", "title": "За година безконтактните плащания на българите растат с 22 пункта, сочи проучване"}
{"url": "http://www.dnevnik.bg/sviat/2017/10/10/3056952_strategiiata_na_trump_poliarizirai_i_vladei/", "text": "Президентът на САЩ сега е утвърден като нашия \"главномразещ\". Словесните нападки към други хора му се удават най-добре и го радват най-много. Сега вече знаем, че \"Туитър\" е предпочитаното му оръжие срещу появили се в новините хора и институции. В четвъртък разкритикува в \"Туитър\" сенатската комисия за разузнаването, че разследва него вместо медиите. Преди това се нахвърли на кметицата на Сан Хуан Кармен Юлин Крус за \"слабото ѝ управление\". Няколко дни преди това беше взел на мушка играчи и собственици на отбори по американски футбол. Преди това беше Стивън Колберт, а преди него - сенатор  Джон Маккейн , а преди него пък сенатор  Мич Макконъл . Списъкът е дълъг. Заяждането с появили се в новините хора има политическа логика: то задълбочава поляризацията на страната, а това може да е от полза за президента. Бълването на омраза срещу известни хора е част от стратегията му. Главната цел на омразата е така да вбесите критиците си, че да ви отвърнат с още повече омраза. Обидите обикновено предизвикват по-крайни реакции. Един от резултатите е, че Тръмп успешно превръща мишените на омразата си и тези, които издигат глас в тяхна защита, в още по-краен образ на това, което твърдите му привърженици вече презират. Употребата на омраза като провокационна тактика може и да не е типична за президентите на САЩ, но е често срещана в други страни. Президентите марксисти са особено известни с нея. Когато прегръщат класовата борба, марксистките президенти по същество възприемат политика на омраза към една прослойка от обществото, частния сектор. Ако частният сектор отвърне на удара, президентите марксисти удържат политическа победа, защото сега могат да представят доказателство на това, което през цялото време са изтъквали: че капиталистите са лоши хора. Президентите популисти също прибягват често до омразата като политическа тактика. За  популистите  мишената винаги е някаква авторитетна фигура. Не е задължително да е капиталист. Може да е представител на който е да е елит: водещи политици, уважавани журналисти, известни преподаватели, свещеници, известни политически анализатори, звезди, професионални спортисти и - защо пък не? - кметове от малки острови. Някои от най-известните популисти в света от последното десетилетие са майстори на тази игра.  Реджеп Тайип Ердоган  в Турция,  Виктор Орбан  в Унгария и  Уго Чавес  във Венецуела използват или използваха омразата като средство за поляризиране и така се задържат на власт. И тримата в някакъв момент бяха с ниска обществена подкрепа и се върнаха на върха чрез радикализиране. Радикализацията означаваше да приемат точно политиките, от които най-много се боеше опозицията: антисекуларизъм в Турция, антиевропеизъм в Унгария и антиплурализъм във Венецуела. Тя обаче означаваше и бълване на оскърбления по основни личности в страните им, включително уважавани обществени дейци и звезди. Мотивацията на тези нападки беше да накарат опозицията също да отиде в крайности. Когато опозицията възприеме крайни позиции, това парадоксално може да разшири електоралната база на президента, защото предизвиква сливане на твърдите поддръжници и умерените колебаещи се. Хардлайнерите реагират, като казват: Колкото и лоши да са недостатъците на президента ни, те не може да се сравняват с ексцесиите в другия лагер. Умерените пък започват да се съгласяват с тях, като стават свидетели на крайните реакции на опозицията. Докато неполяризиращият президент може да каже на поддръжниците си да се успокоят, поляризиращият има нужда те да побеснеят. По този начин той може да се покаже като защитник. Следователно е важно мишените му да се отъждествяват с вражеската идеология. Така че, когато Тръмп нападна кметицата Крус, той се постара да добави, че тя следва линията на демократите. Тръмп е открил какви предимства има да докарваш опозицията до крясъци. И понеже знае, че сърцевината на твърдата му база е коалиция срещу елитите, той осъзнава, че има разрешението на твърдите си привърженици да стане водещият иконоборец на Америка. Колкото повече очерня уважавани хора и институции, толкова повече твърдите му поддръжници ще са политически удовлетворени. Това е препитанието на всяка популистка коалиция срещу елита. Поляризацията естествено предизвиква интензивна враждебност в другия лагер и това е рисковано за всеки президент. Изправи ли се пред този риск, президентът или променя политическия си курс, или развива антинесъгласието. Тръмп избира второто. Антинесъгласието изисква да преувеличавате колко безпочвено е несъгласието. Ето защо президентът в своите туитове на омразата обича да използва аргумента \"как смеете\". При кметицата Крус Тръмп се зачуди как тя смее да го критикува, след като федералните служители правят толкова много за Пуерто Рико. При играчите от  Националната футболна лига  (НФЛ) той се погрижи да им напомни за \"привилегията им да печелят милиони\". Като се има предвид, че стратегията за оцеляване на Тръмп е да поляризира, критиците му трябва да се научат как да играят внимателно неговата словесна война. Те трябва да заемат позиции, като същевременно избягват да заимстват президентската тактика на ескалиране, за да не потвърдят образа, който президентът иска да им изгради. Самообладанието обаче естествено трудно се поддържа, особено ако президентът е главният поляризатор. В даден момент някои от мишените му също ще направят нещо непредпазливо или дори крайно. Ако това се случи, най-вероятният победител ще е Тръмп.", "date": "2017.10.10", "title": "Стратегията на Тръмп: поляризирай и владей"}
{"url": "http://www.dnevnik.bg/photos/2017/10/10/3056881_fotogaleriia_opustosheniiata_ot_pojarite_v_kaliforniia/", "text": "Пожарите,   са обхванали над 160 кв. км, унищожавайки най-малко 1500 жилищни и бизнес сгради. Най-малко десет души загинаха, а около 20 хил. души са евакуирани от домовете си.", "date": "2017.10.10", "title": "Фотогалерия: Опустошенията от пожарите в Калифорния"}
{"url": "http://www.dnevnik.bg/bulgaria/2017/10/10/3056894_gdbop_razsledva_choveka_zad_profila_aleksandur_nikolov/", "text": "ГДБОП разследва човека зад  профила \"Александър Николов\" от социалните мрежи  за измами. Това съобщи в отговор на въпрос в студиото на Би Ти Ви директорът на службата Ивайло Спиридонов и каза, че вече са установили кой стои зад фалшивия потребител. От два дни в \"Туитър\" се разпространява информация, че \"Николов\" е фалшив профил и е измамил хора основно с продажба на самолетни билети. Някои от потърпевшите вече разказват и публично за проблемите, които им е създал. Спиридонов отказа всякаква конкретна информация - за истинското име на разследвания и за местоживеенето му. Той обясни, че текат оперативни мероприятия по установяване на свидетели и разпитите им и вероятно ще се наложи национално издирване. Отказа да коментира дали лицето е същото като от снимките в профила във \"Фейсбук\", нито пък дали е този от друг кадър, разпространяван в интернет, за който се твърди, че е истинският. Без отговор остана и въпросът изяснили ли са на кого са снимките в профила \"Александър Николов\". Според Спридонов става дума за класически измамник. \"Очевидно си е изградил легенда, с която е подвел хората, има подход към измамите\", каза шефът на дирекцията. Той не каза откога тече разследването и колко сигнала от потърпевши има подадени в полицията, освен че са няколко и че сред тях има и на журналисти. За \"Дневник\" от ГДБОП казаха, че разследването продължава и предстои през следващите седмици да предаде материалите на прокуратурата, която да прецени дали да образува досъдебно производство. От вътрешното ведомство обясниха още, че явно става дума за човек, който е \"особено ловък и чрез продажбата на евтини билети се е добирал до личните данни на хора\". Предстои да се установи дали има източване на сметки или теглене на кредити от тяхно име. Според Спиридонов разследването показва, че \"Николов\" е действал сам, а не става въпрос за организирана група. \"Не са малко хората, които са измамени с различни суми\", каза още директорът на ГДБОП. \"Александър Николов\" е познат в \"Туитър\" от години, като повече популярност придоби покрай протестите през 2013 година, когато беше активен коментатор на събитията. В тази социална мрежа той сменяше потребителското си име обикновено с такова, което съдържа име на телевизия, а профилът му беше регистриран  като @tourbg  - не съществува от поне месец и половина. Във \"Фейсбук\" вече е само Александър Николов и има стотици приятели, но е скрил информацията за точния им брой. Сред тях са много журналисти и други публични личности. Друга информация в социалната мрежа, която е дал, е, че живее в Париж, но е от Благоевград. За себе си твърди, че говори няколко езика и е роден през юни 1982 г. Твърди, че е бил в щабовете на френски кандидат-президенти, работил последователно във France 2, Maxus Global media, като бизнес анализатор в WPP, служил в \"Еърбъс\" и е съосновател на Espaces. Последната му публикация във \"Фейсбук\" е от 2 август тази година с един от най-честите му коментари, че лети за поредното летище и няма време за почивка.  Според Би Ти Ви сред жертвите са и банкер, и адвокат. В запис пред телевизията двама от потърпевшите разказаха как са били измамени и че се притесняват най-много от факта, че той има достъп до личните им данни. Габриела и Александър Стоименови разказаха пред телевизията, че са \"изгорели\" с 4000 лв. за билети до Мексико. \"Проверявайки впоследствие, се оказа, че въобще билети не е имало, не е имало резервация, абсолютно нищо\", казва жената. Според нея схемата действа от над 5 години, излъганите са над 40 души и има измамени освен със самолетни билети с източване на кредитни карти, продаване на мобилни телефони и на лаптопи.", "date": "2017.10.10", "title": "ГДБОП разследва човека зад профила \"Александър Николов\" за измами"}
{"url": "http://www.dnevnik.bg/bulgaria/2017/10/10/3056976_sudiia_ot_turciia_zatvoren_sled_opita_za_prevrat/", "text": "Съдия Мурат Арслан от Турция получи Наградата за човешки права на името на Вацлав Хавел. Това обяви на свое пленарно заседание в Страсбург Парламентарната асамблея на Съвета на Европа (ПАСЕ), съобщи Съюзът на съдиите в България (ССБ). Наградата се връчва всяка година от ПАСЕ в партньорство с Библиотека \"Вацлав Хавел\" и Фондация \"Харта 77\" за изключителни действия на гражданското общество в защита на правата на човека в Европа и извън нея. Съдия Арслан е председател на първата и най-представителна магистратска асоциация в Турция - YARSAV, с почти 1800 членове сред съдиите и прокурорите. След опита за преврат в Турция през юли 2016 г. YARSAV е административно разпусната - това е първият правителствен указ, обнародван след обявяването на извънредно положение на 23 юли 2016 г., като Мурат Арслан и хиляди други съдии и прокурори са отстранени от длъжност. Въпреки това YARSAV продължава да бъде член на Европейската асоциация на съдиите и прокурорите за демокрация и свобода (MEDEL), на Международната асоциация на съдиите (IAJ) и на Европейската асоциация на съдиите (EAJ). Арслан е арестуван по време на третия му мандат като президент на YARSAV, през октомври 2016 г., и остава в затвора до днес, след като е бил изправен пред съда само веднъж - на 26 октомври 2016 г. Оттогава той се намира в много тежки условия на задържане. Веднъж месечно се прави проверка на мярката за неотклонение, но само по писмени материали и задържането бива автоматично удължавано, без провеждане на открито съдебно заседание в съответствие с извънредното законодателство. Материалите по делото са засекретени и адвокатите нямат достъп до тях до започване на съдебния процес. Освен това Мурат Арслан е наказан от затворническите власти, като му е отнето правото да бъде посещаван. Повод за това става негово писмо до съпругата му, в което той критикува ситуацията в страната си, посочват от ССБ. \"Не бихме могли да оставим страната си обречена, страна, в която правосъдието е доведено до разрушение, и ние не го направихме. Оставихме водещите към спасение и назад указващи пътя камъни на всеки ъгъл. Няма да отстъпим. Днес сме в изгнание, в окови, но това не може да промени истината. Цената, която платихме, само засилва нашата вяра в по-добрите дни и решимостта ни да устоим. Всяка нощ аз заспивам с надеждата за по-добри дни, във вътрешен мир, всяка сутрин се събуждам с усмивка. Усмивката никога не слиза от лицето ми. В тази връзка едно нещо ми дойде наум. Историята никога не е запомнила някой диктатор, който е отишъл в гроба с усмивка на лицето си, и никога няма да запомни такъв.\" Мурат Арслан е роден през 1974 в Анкара. Избран е за председател на Изпълнителния съвет на YARSAV на 14 март 2011 г. По време на мандата си активно и открито критикува действията на изпълнителната и законодателната власт, с които се ограничават правата на гражданите и се засяга независимостта на съдебната власт. Като президент на YARSAV участва в заседанията на международните магистратски организации, изразява позицията на организацията, участва в конференции, семинари, дискусии, пише статии, дава интервюта. Като последствие от тази активна дейност през август 2015 г. Арслан е освободен от длъжността помощник-съдия в Конституционния съд и е назначен в Сметната палата, което е отразено в медиите със заглавия \"Изгонен в Сметната палата\".", "date": "2017.10.10", "title": "Съдия от Турция, затворен след опита за преврат, получи наградата за човешки права"}
{"url": "http://www.dnevnik.bg/biznes/imoti/2017/10/10/3057000_ipotechnite_krediti_v_poshtenska_banka_narastvat_s_58/", "text": "Пощенска банка отчете ръст в жилищното кредитиране от 58% за първите девет месеца на годината", "date": "2017.10.10", "title": "Ипотечните кредити в Пощенска банка нарастват с 58% за деветмесечието"}
{"url": "http://www.dnevnik.bg/sport/2017/10/10/3057006_karanga_iska_da_ostane_pred_neimar_i_da_bude/", "text": "Голмайсторът на българското първенство Фернандо Каранга се надява да бъде най-резултатният бразилец в Европа. Нападателят на ЦСКА в момента е начело в Първа лига с 12 гола в 11 мача. Каранга казва в интервю за Ogol.com.br, че се вдъхновява от сънародника си Роналдо в стремежа към целите си. Сайтът посочва, че в момента играчът на ЦСКА се движи пред Неймар, който има четири гола в ПСЖ, като има и по-добър коефициент на успеваемост спрямо изиграните мачове (1.09 срещу 1.00). \"Нямам думи... Съпругата ми следи тези неща и ми го каза. Искам да продължа в този ритъм. Сега трябва да опитам да го поддържам. За да стане, трябва да работя и да остана стъпил на земята\", заяви Каранга. \"Роналдо Феномена е единствен и няма друг\", посочи нападателят и добави, че е впечатлен от играта на бившия бразилски национал в наказателното поле. \"Амбицията ми е да запазя формата си и да вкарвам голове. Надявам се това да открие възможности пред мен\", каза Каранга. Той добави, че иска дълги години да играе в чужбина, а едва към края на кариерата си евентуално да се върне в Бразилия.", "date": "2017.10.10", "title": "Каранга иска да остане пред Неймар и да бъде най-резултатният бразилец в Европа"}
{"url": "http://www.dnevnik.bg/sviat/2017/10/10/3057016_v_holandiia_dogovoriha_pravitelstvo_8_meseca_sled/", "text": "Почти 8 месеца след парламентарните избори в Холандия - първите от серията важни изпитания пред настъплението на популистки и антиевропейски партии - преговорите за правителство приключиха и страната ще има правителство до края на месеца, съобщи \"Ройтерс\". Агенцията припомня, че това са били най-продължителните преговори за съставяне на управляваща коалиция в страната от Втората световна война насам. Предишният рекорд бе от 1977 г., когато партньорите напасваха позициите си в продължение на 208 дни. Този път списъкът със спорни въпроси бе и по-дълъг - от миграцията до данъците и евтаназията. При това всички бяха повлияни от силното представяне на 15 март на антиислямската и евроскептична Партия на свободата (PVV) на Геерт Вилдерс, която приключи втора. Предварително всички останали заявиха, че няма да се коалират за управление с PVV, но нямаше как да не се съобразят с популярността на идеите ѝ сред поне 13% от избирателите, пуснали нейната бюлетина. \"Всички партии до последния момент предлагаха промени, но споразумението за правителство категорично е готово\", заяви премиерът Марк Рюте. Той е лидер на Народната партия за свобода и демокрация - най-голямата в парламента, и ще запази поста си за още един, трети мандат, откакто дойде на власт през 2010 г. Преговорите се водеха с християндемократите, центристката партия \"Демократи 66\" и екологичните \"Зелени леви\" и през месец май бяха стигнали до задънена улица. Сега вместо зелените в управлението влизат две консервативни партии - Християндемократически призив CDA и \"Християнски съюз\". Рюте ще започне да назначава министрите си по-късно тази седмица и съставът на новото правителство трябва да е попълнен до края на октомври. Новият кабинет на Рюте ще бъде отчетливо по-десен в сравнение с коалицията му с лейбъристите, като сред приоритетите се очаква да бъдат поставени съкращаване на корпоративни и подоходни данъци и фокус върху проблемите с националната идентичност, коментира \"Ройтерс\". Независимата служба за бюджета съобщи, че до 2021г. само плановете на правителството ще повишат годишния ръст с допълнителни 0.2% от БВП и темпото ще достигне средно 2% годишно. Рюте ще може да се възползва от най-силния ръст на икономиката от десетилетие насам от над 3%, прокарването на политики няма да е безпроблемно, тъй като премиерът ще разчита на много крехко мнозинство от една един представител и в двете камари на парламента. Фокусът върху националната идентичност не означава опити за спиране на имиграцията. Четирите партии са се договорили да бъде ограничена финансовата помощ за търсещите убежище в първите две години от престоя им. Броят на бежанците, които планират Холандия да допуска, е с няколко стотин повече, отколкото сега. Във фискалните си планове правителството включва да остави в ръцете на холандците около 6 млрд. евро от данъка върху доходите им, от което ще спечелят основно по-богатите и средната класа. Корпоративният данък би трябвало да се понижи от 25% на 21%, но да повишат облагането на замърсяващите околната среда и разходите за възобновяеми енергоизточници. Петте електроцентрали на въглища трябва да спрат да използват това гориво не по-късно от 2030г. Балансирането в бюджета на намалените данъци ще дойде от по-високо облагане на на храните и други основни продукти и от намаляване на сумата, с която държавата подпомага намаляването на лихвите върху ипотечните кредити. Плановете на D66 да се разширят критериите за прилагане на евтаназия няма да получат пълна подкрепа, тъй като двете християнски партии са категорично против.", "date": "2017.10.10", "title": "В Холандия договориха правителство 8 месеца след изборите"}
{"url": "http://www.dnevnik.bg/biznes/2017/10/10/3057054_kupuvachut_na_sofiiskiia_mol_paradaiz_centur_poiska/", "text": "Кандидат купувачът на софийския мол \"Парадайз център\" (Paradise Center) поиска разрешение за сделката от Комисията за защита на конкуренцията. Компанията \"НЕПИ Проджект ту\" ЕООД е уведомила регулатора за намерението си да осъществи концентрация като поеме едноличен контрол върху сегашния собственик на мола - дружеството \"Булфелд\". Това е втората имотна сделка на южноафриканският фонд NEPI Rockcastle на софийския пазар на търговски площи. През август чрез специално създаденото за целта дружество \"НЕПИ Проджект уан\" той придоби мол \"Сердика\" заедно с офис сградата за 207 млн. евро. Месец по-късно чрез \"НЕПИ Проджект ту\" обяви и сделката за \"Парадайз център\" за сумата 252.9 млн. евро. Контролът върху \"НЕПИ Проджект Ту\" и \"НЕПИ Проджект Уан\" се осъществява от едни и същи лица. Според кандидат купувача сделката не би могла да доведе до установяване или засилване на господстващо положение на съответния засегнат продуктово-географски пазар. Искането е КЗК да извърши оценка на концентрацията и да се произнесе с решение. Комисията напомня, че  всяко трето заинтересовано лице може да представи информация или да изрази своето писмено становище за сделката и въздействието, което тя може да окаже върху ефективната конкуренция на пазара в страната.", "date": "2017.10.10", "title": "Купувачът на софийския мол \"Парадайз център\" поиска разрешение от КЗК"}
{"url": "http://www.dnevnik.bg/sport/2017/10/10/3056728_fotogaleriia_stremglavo_nadolu_s_kolelo_i_bodur_duh_po/", "text": "Миналия уикенд на Витоша за пети път се проведе екстремното състезание по спускане с планински велосипеди Home Mountain Bike Cup. Секцията с \"Трите дропа\" беше едно от най-интересните места по трасето, защото скоростта беше много висока, а преминаванията на състезатели изключително зрелищни. На снимката Александър Векнов от отбора на True Riders.", "date": "2017.10.10", "title": "Фотогалерия: Стремглаво надолу с колело и бодър дух по първия сняг на Витоша"}
{"url": "http://www.dnevnik.bg/citat_na_deniia/2017/10/10/3057063_citat_na_denia_za_kakvo_se_borim_struva_mi_se_che/", "text": "Това заяви членът на съдийската колегия и на съдебния съвет Олга Керелска по време на заседанието на колегията, на което се обсъжда назначаването на изпълняващ длъжността председател на Софийския градски съд. На предишното заседание бяха обсъждани две предложения, но никой не събра гласове - посочената от общото събрание на съда  Десислава Попколева  (внесено формално от председателя на Върховния касационен съд Лозан Панов) и предложението на председателя на Софийския апелативен съд Даниела Дончева - за доскорошния временен ръководител на районния съд -  Стефан Милев . Попколева получи седем гласа \"за\", Милев - четири. Днес колегията отново започна да обсъжда дали председателят на ВКС има право да номинира. За днешното заседание той направи ново предложение за съдия Красимир Машев. По време на обсъжданията обаче част от колегията заедно с председателя на Върховния административен съд (ВАС) Георги Колев и избрани от парламентарната квота (Боян Магдалинчев, ГЕРБ, Вероника Имова, ГЕРБ, Стефан Грозев, ДПС, Боян Новански, \"Атака\") напуснаха залата. Такъв подход беше прилагано от мнозинството в миналия съвет, но при настоящия състав не падна кворумът.", "date": "2017.10.10", "title": "Цитат на деня: За какво се борим? Струва ми се, че целта е надмощие"}
{"url": "http://www.dnevnik.bg/sviat/2017/10/10/3057053_erdogan_e_v_surbiia_sus_150_biznesmeni_-_kakvi_celi/", "text": "Тъмносиньо и карирано: така изглежда сакото, донесло късмет на двама силни мъже през април тази година. Така беше облечен  Александър Вучич  в деня, в който спечели президентските избори в Сърбия - още на първия тур. Така беше облечен и турският президент Реджеп Ердоган в деня, в който с референдум за промяна на конституцията той прокара въвеждането на президентската система в Турция. Дреха, която кара могъщите да изглеждат модерно и лежерно. Дреха, която сръбските потребители на Туитър нарекоха \"диктаторското сако\". Ердоган и Вучич си приличат не само по модния си стил. Сърбия не може да се мери с Турция по територия, затова Вучич и Ердоган всъщност играят в различни лиги. Но двамата обичат абсолютната власт, включително и опекунстването на опозицията и на критичните медии. В същото време и двамата се изживяват като спасители, които неуморно се трудят за благото на народа с цел да създадат нови работни места и да донесат растеж на икономиката. Впрочем точно за това ще става въпрос и днес, 10 октомври, когато Ердоган пристига на официално посещение в Белград, придружаван от 150 висши представители на бизнеса. За турския президент това не е нищо необичайно. За сръбското правителство обаче това е събитие, с което непременно трябва да се натрупат точки пред населението. Посланието гласи: към сръбските земи ще потекат огромни количества пари. ...и всички са доволни Икономическите нужди на турското правителство лесно влизат в съзвучие с тези на сърбите, казват икономистите. Вълшебната думичка за Анкара е \"експорт\": само ако износът продължи да нараства, може да бъде постигнат и наскоро обещаният годишен ръст от 5.5%. А Западните Балкани предлагат на турските инвеститори достатъчно евтина работна ръка и улеснен достъп до пазарите на ЕС. \" Процесът на присъединяване на Турция към ЕС практически е мъртъв . Затова и за турските инвеститори е изключително важно да могат да произвеждат стоката си в страни, които са по-близо до ЕС или дори са негови членки\", казва истанбулският икономист и политически коментатор Атила Йешълада. Александър Вучич пък залага на свежи капитали и нови работни места - той дори е готов да плаща на чуждестранните инвеститори субсидии в размер на около 10 000 евро за създадено работно място. Сръбският автократ непрестанно повтаря, че в Европа страната му ще заеме първото място по растеж. Само че засега цифрите говорят друго: със своите 1.6 % през последните три години Сърбия бе последна по растеж в региона (Черна гора отбеляза 7.7%, Косово - 9.1%, а Македония - 10.2%). А средната работна заплата в страната е под 400 евро - една от най-ниските в Европа. Всъщност турските пари ще потекат най-вече в т.нар. индустрии с ниска добавена стойност, т.е. там, където има нужда от обикновена работна ръка, а не от висококвалифицирани кадри. Секторът на иновациите ще усети турските инвестиции по-скоро слабо. Днес над 1000 сръбски работници са заети в производството на евтини дънки за турски фирми. Според сръбското правителство броят им ще скочи до 3000. В Сърбия се говори и за турски интереси към местната дърводобивна и дървообработваща индустрия, както и към производството на млечни продукти. \"В подобни браншове в балканските страни много бързо може да се стигне до растеж и същевременно тези страни могат да бъдат използвани като експортна база на турската икономика\", коментира Атила Йешълада за \"Дойче веле\". Неоосмански мечти \"Бизнес инвазия: Турция отново завладява Сърбия\" - през миналата година булевардният вестник Blic излезе със заглавие, което се заиграва с вековното османско владичество. Биляна Степанович, главен редактор на белградското икономическо списание Nova ekonomija, обаче препоръчва да се гледа по-реалистично на ситуацията. Тя подчертава, че до момента турските инвестиции в региона се броят едва ли не на пръсти. Износът в шест западнобалкански страни, всички от които са на опашката за ЕС (Сърбия, Албания, Босна, Косово, Македония и Черна гора) и имат общо 20 милиона население, е под 2 милиона долара на година. Турските производители продават повече продукция в Азербайджан или Израел, чието население, взето заедно, е дори под 10 милиона. Затова първо трябва да се изчака и да се види колко сериозни въобще са намеренията на турците, смята Степанович. Немалко наблюдатели обаче предполагат, че  балканските апетити на Турция  са свързани не само с икономиката. Така например и днес Турция финансира джамии, училища и хуманитарни организации - най-вече в страните с преобладаващо мюсюлманско население като Босна или Албания. \"Тук си имаме работа и с неоосманизма. Турците живеят с илюзията, че бившите им колонии ги чакат едва ли не с широко отворени обятия\", казва Атила Йешълада. А това не е така, подчертава икономистът и допълва, че все пак Турция има достатъчно причини, за да проявява и политически интерес към тези страни. \"От една страна, турците се нуждаят от стабилност в съседство. От друга обаче, правителството на ПСР вижда ЕС в средносрочен план по-скоро като съперник, отколкото като партньор. А в такъв случай Балканите могат да му бъдат полезни\", коментира истанбулският икономист.", "date": "2017.10.10", "title": "Ердоган е в Сърбия със 150 бизнесмени - какви цели преследва"}
{"url": "http://www.dnevnik.bg/sviat/2017/10/10/3057069_otkus_ot_pobutvane_na_tazgodishniia_nobelist_po/", "text": "Каролин е директор на службата по хранене в училищната мрежа на голям град. Под неин контрол са училищните столови, в които се хранят стотици хиляди деца всеки ден. Тя е специалист в областта на храненето с магистърска степен, креативна личност, която обича да гледа на нещата по нетрадиционен начин. Една вечер, докато споделя бутилка вино със своя приятел Адам – мениджмънт консултант в областта на статистиката, който има опит в работата с вериги магазини – се ражда интересна идея. Те решават да проведат няколко експеримента, за да проверят дали – без да променят съдържанието на менюто – начинът, по който храната е представена и подредена, би могъл да повлияе на избора на децата. Каролин дава на директорите на дузина училища инструкции как да бъдат изложени различните храни. В някои училища десертите се слагат отпред, в други – най-отзад, а в трети се подреждат отделно. Позиционирането на някои храни също варира в различните училища. В някои от тях на нивото на очите се поставят пържени картофи, а в други – салата от моркови. Въз основа на своя опит Адам смята, че резултатите ще са поразителни. И се оказва прав. Само чрез пренареждане на столовата Каролин успява както да увеличи, така и да намали консумацията на много от храните с до 25%. Тя научава голям урок: че както възрастните, учениците могат да бъдат силно повлияни от малките промени в контекста. Това знание може да бъде използвано за различни цели. Например Каролин вече знае, че може да увеличи консумацията на здравословни храни и да намали тази на вредните. В процеса на със сътрудничество със стотици училища и с екип от магистри доброволци, наети да събират и анализират данните, Каролин вярва, че вече има съществен контрол върху избора на децата и обмисля какво би могла да направи с новооткритата си власт. Ето някои от предложенията, които нейните искрени, но понякога злонамерени приятели и колеги, ѝ дават: 1. Да подреди храната така, че на първо място да стои здравето на учениците. 2. Подреждането на храните да бъде на случаен принцип. 3. Да подреди щандовете така, че децата да се спират на същата храна, която по принцип биха избрали. 4. Да увеличи продажбите на храни от доставчиците с най-изгодни оферти. 5. Да увеличи печалбите. И толкова. Първата опция е очевидно привлекателна, но същевременно изглежда натрапчива и дори патерналистична. Но останалите са дори по-лоши! Втората опция – позиционирането на храните на случаен принцип – изглежда като справедливо, принципно и в известен смисъл неутрално решение. Но ако позиционирането на храната е напълно случайно, това би означавало, че децата в някои училища ще получават по-нездравословна храна в сравнение с останалите. Желателно ли е това? Трябва ли Каролин да избере този неутрален вариант, след като лесно може да допринесе, поне частично, за по-доброто здраве на учениците? Третата опция може да се разгледа като благороден опит да се избегне външната намеса. Може би това е единственият наистина неутрален ход и Каролин трябва да се съобрази с желанията на учениците (поне в случаите с по-големите); но стана ясно, че това е трудно осъществимо. Експериментът на Адам показва, че изборът на децата зависи от начина на подреждане на храните. Какви тогава са техните истински предпочитания? Как би могла тогава Каролин да установи какво биха избрали децата \"сами\"? Невъзможно е в една столова храната да не бъде подредена по никакъв критерий. Четвъртата опция вероятно би се харесала на някой измамник на мястото на Каролин, тъй като манипулацията с подредбата на храните би добавила още една възможност към арсенала му от методи за упражняване на власт. Но тя е честен и почтен човек и дори не обмисля тази опция. Точно както второто и третото, петото предложение също притежава известна привлекателност, особено ако Каролин смята, че най-добрата столова е тази, която печели най-много. Но трябва ли да се стреми към увеличаване на приходите, ако резултатът ще се отрази негативно на здравето на децата? Тя все пак работи за тези училища. Този архитект е отговорен за организацията на контекста, в който хората вземат решения. Въпреки че Каролин е плод на нашето въображение, в действителност много хора се оказват в ситуация, в която заемат ролята на архитект на избора. В повечето случаи – без да го осъзнават. Ако изготвяте бюлетините, с които хората гласуват, вие сте архитект на избора. Ако сте лекар и трябва да обясните на пациента си различните възможности за лечение, вие сте архитект на избора. Ако изготвяте формуляра, който новите служители попълват при включването си в здравноосигурителния план на компанията, вие сте архитект на избора. Ако сте родител и обяснявате на сина или дъщеря си възможните варианти за образование, вие сте архитект на избора. Ако сте търговец, вие също сте архитект на избора – но това вече го знаете. Могат да се направят много паралели между архитектурата на избора и по-традиционните форми на архитектура. Вероятно най-важният от тях е, че не съществува \"неутрален дизайн\". Представете си работата по архитектурата на нова академична сграда. Пред архитекта са поставени някои изисквания. Трябва да има място за 120 офиса, 8 класни стаи, 12 стаи за срещи и т.н. Сградата трябва да се построи върху определен парцел. В хода на работата ще се появят стотици други ограничения – правни, естетически и практически. Трябва да се предвидят врати, стълби, прозорци и коридори. Привидно произволни решения като това къде да бъдат ситуирани тоалетните ще имат, макар и недоловимо, влияние върху това как хората в сградата си взаимодействат. Всяко посещение на тоалетната създава възможност за среща с колеги (за добро или лошо). Както ще видим, дребни и на пръв поглед незначителни детайли могат да имат силно влияние върху поведението на хората. Добре е да се възприеме като правило, че \"всичко има значение\". В много случаи влиянието на тези дребни детайли идва от насочването на вниманието на потребителите в определена посока. Прекрасен пример за този принцип можем да открием не къде да е, а в мъжката тоалетна на летище \"Шипхол\" в Амстердам. Върху всеки писоар е гравирано изображението на муха. Причината за това е, че мъжете обикновено не обръщат внимание на това къде се прицелват, но ако видят мишена, вниманието – а оттам и точността – се повишават съществено. Според човека, комуто е хрумнала тази идея, тя прави чудеса. \"Подобрява точността – казва Ад Кийбуум. – Ако човек види муха, той се прицелва в нея.\" Кийбуум, който е икономист, е отговорен за разширяването на сградата на летището. След като неговият екип гравира писоарите, установяват, че пръските намаляват с до 80%. Прозрението, че \"всичко има значение\", може едновременно да парализира и да даде нови сили. Добрите архитекти осъзнават, че дори да не могат да построят перфектната сграда, могат да вземат определени дизайнерски решения за по-добър ефект. Отворените стълбища например биха довели до повече движение и взаимодействие на работното място. И точно както архитектът трябва да построи конкретна сграда, така и един архитект на избора като Каролин трябва да избере определена подредба на различните храни, с което да повлияе за по-здравословното хранене на учениците.", "date": "2017.10.10", "title": "Откъс от \"Побутване\" на тазгодишния нобелист по икономика Ричард Тейлър"}
{"url": "http://www.dnevnik.bg/biznes/2017/10/10/3057086_kitaiskite_turisti_sa_se_uvelichili_s_50_do_avgust/", "text": "Близо 19 хил. китайски туристи са посетили България от началото на годината до август, което е увеличение с 50% спрямо същия период на 2016 г. Само през август страната е посетена от около 2200 китайски туристи, което е ръст с 23.4 на сто, съобщи министърът на туризма Николина Ангелкова по време на форума \"България и Шанси, Китай\", цитирана от пресцентъра на ведомството. Ангелкова отбеляза традиционно добрите отношения между България и Китай и че туристите между двете държави се увеличават през последните години. За първите осем месеца на 2017 г. общият брой посещения на чуждестранни туристи в България е над 6.5 млн., като ръстът на годишна база е близо 8%. Постъпленията от международен туризъм в периода януари-август възлизат на около 3.8 млрд. лв. по данни на БНБ, което е ръст от близо 11%. \"Страната ни е известна със своите изключителни черноморски и зимни курорти. Освен тях България разполага с красива природа и хилядолетна култура. Държавата ни е сред първите в Европа по брой на културни паметници и артефакти. Климатът тук е изключително благоприятен, България е отлична СПА дестинация\", изтъкна Ангелкова пред участниците във форума.", "date": "2017.10.10", "title": "Китайските туристи са се увеличили с 50% до август"}
{"url": "http://www.dnevnik.bg/sport/2017/10/10/3057090_s_mnogo_usiliia_avstraliia_sloji_krai_na_mechtite_na/", "text": "Австралия отстрани Сирия и продължава пътя си в квалификациите за световното първенство по футбол. Домакините имаха нужда да вложат много усилия и да изиграят 120 минути, за да постигнат целта си. В редовното време  се повтори резултатът от първия мач - 1:1 . Австралийците спечелиха с 2:1, след като Тим Кейхил вкара втория си гол в срещата в 109-ата минута. Те бяха изгонването на Махмуд Ал Мавас в 104-ата минута, който получи два жълти картона за 15 минути. Срещата в Сидни започна отлично за сирийците. Още в шестата минута те поведоха с гола на Ал Сома, койтос е възползва от подаване на Мохамад Тамер. Домакините съумяха бързо да изравнят с гола на Кейхил. Те имаха превъзходство във всички показатели, като държаха топката повече и атакуваха често. Въпреки това резултатът се запази до края на редовното време. В продълженията отново отборът на Австралия беше по-деен. След изгонването на Ал Мавас домакините се възползваха и Кейхил в 109-ата минута получи от Роби Круз и с глава донесе ценната победа. Австралия ще има още едно предизвикателство по пътя към Русия 2018. В него съставът ще се изправи срещу някой между Панама, Хондурас или САЩ.", "date": "2017.10.10", "title": "С много усилия Австралия сложи край на мечтите на Сирия за световното по футбол"}
{"url": "http://www.dnevnik.bg/sviat/2017/10/10/3056939_snimka_na_denia_debjut_na_treilura_na_posledniiat/", "text": " беше показан за първи път на полувремето на мача по американски футбол между отборите на Chicago Bears и Minnesota Vikings в Чикаго. Като част от шоуто на стадиона излязоха познатите от поредицата бойни части на империята.", "date": "2017.10.10", "title": "Снимка на деня: Дебют на трейлъра на \"Последният джедай\""}
{"url": "http://www.dnevnik.bg/skorost/2017/10/10/3056936_noviiat_megan_rs_e_zvezdata_na_shtanda_na_reno_na/", "text": "Новото  \"Рено Меган\" R.S. , което дебютира преди три седмици на изложението във Франкфурт, е голямата звезда на щанда на марката на  софийския автосалон . Моделът се отличава с използването на повече технологии, привнесени от моторните спортове. Двигателят на колата е нов, 1.8-литров, с мощност 280 конски сили и максимален въртящ момент от 390 Нм. За първи път \"Меган\" R.S. e снабден и със задни завиващи колела. Любителите на пълния контрол върху автомобила със сигурност ще се зарадват и на новината, че освен автоматична скоростна кутия с двоен съединител моделът може да се поръча и с механична трансмисия. \"Меган\" R.S. се отличава с четирите хидравлични демпфера в амортисьорите, решение, идващо директно от рали спорта, което позволява поглъщане на ударите в окачването при големи натоварвания. На щанда на \"Рено\" на автосалона ще могат да бъдат видени също пълната гама кросоувъри на марката, сред които новото поколение на  \"Колеос\"  и преминалият през фейслифт \"Каптюр\", както и вече спечелилият си фенове  \"Каджар\" . Обновеният електромобил  \"Зое\"  и спортното \"Клио\" R.S. завършват експозицията. Софийският автосалон отваря врати за широката публика на 14 октомври в \"Интер експо център\" на бул. \"Цариградско шосе\". Работното време е от 10 до 20 часа.", "date": "2017.10.10", "title": "Новият \"Меган\" R.S. е звездата на щанда на \"Рено\" на автосалона в София"}
{"url": "http://www.dnevnik.bg/politika/2017/10/10/3057122_hristo_stoichkov_veche_niama_da_e_pocheten_konsul_na/", "text": "Започна процедурата по освобождаването на Христо Стоичков като почетен консул на Република България в Кралство Испания, съобщи Министерството на външните работи (МВнР). Стоичков бе нещатен консул със седалище в Барселона и с консулски окръг, обхващащ територията на автономните области Каталуня и Арагон. Предстои решението за освобождаването му да бъде разгледано от Министерския съвет. Христо Стоичков бе назначен за почетен консул с решение на Министерския съвет от юли 2011 г. \"През последните няколко години дейността му като почетен консул е затруднена поради обстоятелството, че той пребивава основно в САЩ. В допълнение следва да се има предвид, че в бъдеще ефективното изпълнение на функциите на почетен консул от страна на г-н Стоичков ще бъде възпрепятствано поради усложняване на комуникацията му с официалните власти на Кралство Испания заради последните му публични изяви\", се казва в съобщението на МВнР. Миналата Седмица Христо Стоичков критикува испанските власти във връзка с референдума в Каталуня, като обвини вицепремиера  Сорая Саенс де Сантамария  във франкизъм, като заяви, че тя, дядо ѝ, баща ѝ и дори нейният непълнолетен син са последователи на Франко. Испанският вицепремиер заплаши, че  ще съди Стоичков,  и се наложи българското външно министерство да заяви, че това е лична позиция на спортиста, а не на България. \"Кралство Испания е стратегически партньор и приятел на България, поддържаме отлични двустранни отношения на всички равнища и интензивно сътрудничество във всички области от взаимен интерес\", се казва сега в съобщението на МВнР.", "date": "2017.10.10", "title": "Христо Стоичков вече няма да е почетен консул на България в Испания"}
{"url": "http://www.dnevnik.bg/sport/2017/10/10/3057003_konstantin_vasilev_i_desislava_hristova_specheliha/", "text": "Константин Василев и Десислава Христова станаха шампиони в държавното първенство по скайрънинг (планинско бягане, което се провежда на височина над 2000 метра, наклонът надминава 30% и трудността на изкачване не надвишава втора степен). След последното състезание \"Беласица скайрън\" двамата събраха съответно 440 и 408 точки. Сезонът в скайрънинга включва осем състезания, които са разделени в три категории - Sky Classic, Sky Ultra и Vertical Kilometer. За класирането в държавния шампионат се вземат четирите най-добри резултата на бегачите. Дисциплината Sky Classic беше представена от три старта – \"Пирин скайрън\" (34 км), \"Мальовица скайрън\" (19 км) и \"Беласица скайрън\" (27 км). В Sky Ultra бяха включени по-тежките \"Трявна ултра\" (76 км), \"Орехово ултра\" (50 км), \"Адвенчър скайрън\" (55 км) и \"Пирин ултра\" (79 км), а във Vertical Kilometer - \"Пирин вертикален километър\", където състезателите преодоляха денивелация от 1300 метра. В състезанията се включиха общо 150 мъже и 57 жени. Почетната стълбичка при мъжете допълниха Александър Спасов и Димитър Атанасов. При жените втора и трета се наредиха съответно Тоня Цвяткова и  Мария Николова . \"Беше страхотен сезон, изпълнен с много емоции и предизвикателства. Като най-трудно състезание мога да посоча \"Адвенчър скайрън\". Трасето е много разнообразно, с множество изкачвания и спускания\", заяви Василев, който се занимава с бягане и ориентиране от десетгодишен. \"За мен най-голямото предизвикателство е да участвам в поредица от стартове - трябва да си съсредоточен и целенасочен. Моментите, в които искам да се откажа, знам, че ще отминат и ще остане красотата на планините, в които бягаме. Това е и най-голямата магия на скайрънинга – съчетанието между красотата и приключението. Безкрайно съм щастлива, че този спорт се развива все повече в България\", каза Христова.", "date": "2017.10.10", "title": "Константин Василев и Десислава Христова спечелиха шампионата по скайрънинг"}
{"url": "http://www.dnevnik.bg/bulgaria/2017/10/10/3057139_prosto_si_svurshih_rabotata_kaza_ministurut_na/", "text": "В отговор на журналистически въпрос днес министърът на здравеопазването Николай Петров разказа как спонтанно вчера се е включил в реанимирането на пациент в тежко състояние. Линейка била паркирана пред входа на министерството и той отишъл да помогне, след което придружил пациента в линейката до Военномедицинска болница, а там лично го интубирал. За случая съобщи \"24 часа\" вчера вечерта. Петров е специалист по реанимация и до преди да поеме министерския пост, ръководеше същата болница, където е откаран пациентът. Ето целия му коментар, който завърши и с молба към журналистите: Спешният екип трябва да бъде похвален – на 5-ата минута след обаждането линейката беше пристигнала. Целият екип беше ангажиран – един обдишваше, друг правеше сърдечен масаж, трети оправяше системите и не можеха да тръгнат. Аз се намесих, за да им помогна, поех сърдечния масаж, за да можем да тръгнем към лечебно заведение. Пациентът беше в крайно тежко състояние – без сърдечна дейност. Стигнахме много бързо до ВМА, където в шокова зала интубирах пациента, закачих го на апарат и оставих колегите да продължат. Няма нищо ново, нищо чудно или сензация тук. Просто си свърших работата, както вие вършите вашата. Моята молба към вас е да пишете за добрите неща, хората имат нужда от доброто, разберете. Лошото убива.\"", "date": "2017.10.10", "title": "\"Просто си свърших работата\", каза министърът на здравеопазването, след като помогнал за реанимирането на пациент"}
{"url": "http://www.dnevnik.bg/kultura/2017/10/10/3057097_izlojba_v_parij_proslediava_erotichnata_godina_na/", "text": "Изложба, посветена на \"чудната година\" на Пабло Пикасо, се открива днес в музея \"Пикасо\" в Париж. Озаглавена \"1932: Еротичната година\", тя проследява и най-плодовития период в живота на художника, когато той създава някои от знаменитите си произведения и затвърждава статута си на един от най-великите модерни артисти, разказва \"Ройтерс\". Роден в Испания, но прекарал по-голямата част от живота си в Париж, през 1932 г. Пикасо създава над 300 творби. Изложбата в музея му във френската столица събира около 100 от тях от различни музеи и частни колекции, включително шедьовърът \"Сънят\" (Le Rêve) - портрет на любовницата му Мари-Терез Валтер, който през 2013 г. бе закупен от щатски бизнесмен за рекордната сума от 155 млн. долара. В изложбата е и друга картина, която изобразява Валтер - \"Момиче пред огледалото\", от колекцията на Музея за модерно изкуство в Ню Йорк. Нарекохме 1932-ра \"еротичната\" година на Пикасо, защото за него еротиката е движещата сила, казва кураторката Виржини Пердисро пред \"Ройтерс\". \"Тези произведения, основно живопис, носят силен сексуален и еротичен заряд и именно чрез него художникът създава най-силните си произведения.\"", "date": "2017.10.10", "title": "Изложба в Париж проследява \"еротичната година\" на Пикасо"}
{"url": "http://www.dnevnik.bg/biznes/2017/10/10/3057146_danuchnite_otnovo_zapochvat_lotariiata_s_kasovite/", "text": "Националната агенция за приходите даде официално начало на втория сезон на лотарията с касови бележки. 16 хил. фискални бона вече участват в новия сезон на томболата, посочват от приходната администрация. Двойно по-голям шанс за спечелване на награда имат участниците, които са плащали с банкова карта и освен касовата си бележка са регистрирали бележката от ПОС терминала, допълват оттам. Играта ще продължи една година, а голямата награда е 50 хил. лева. 2 хил. лв. ще дават данъчните всеки месец на един щастливец, регистрирал печеливша касова бележка. Всяка седмица някой ще печели и предметна награда на стойност приблизително 1000 лв. Първият късметлия от данъчната лотария ще бъде изтеглен през декември 2017 г. В жребия ще участват всички бележки, регистрирани до 19.59 ч. на 17 декември 2017 г. и издадени след 1 януари 2017 г. включително. Потребителските профили на участници от първия сезон на лотарията са вече активни и те могат да въвеждат бележки с вече създадените права за достъп. Всеки нов потребител е необходимо да създаде еднократно свой профил в сайта  www.kasovbon.bg , като всеки участник може да въвежда касови бележки без ограничения. За да се регистрира касов бон, трябва да се попълнят три елемента - дата, час и стойност на покупката. Колкото повече фискални бонове в профила има всеки, толкова по-голям е шансът за награда. От НАП напомнят, че е важно хората да знаят, че трябва да пазят касовите си бележки до края на играта, защото ще получават наградите си срещу тях. В първото издание на лотарията, което приключи в края на 2016 г., бяха регистрирани над 51 милиона касови бележки на стойност над 670 млн. лв., а големият победител, който получи лек автомобил, е жена от Панагюрище с касова бележка за 1.80 лв.", "date": "2017.10.10", "title": "Данъчните отново започват лотарията с касовите бележки"}
{"url": "http://www.dnevnik.bg/photos/2017/10/10/3057080_fotogaleriia_50_g_sled_ekzekuciiata_na_che_gevara/", "text": "Хиляди привърженици се събраха в понеделник във Вайегранде - малък град в южна Боливия, където преди 50 години боливийски военни, подкрепяни от ЦРУ екзекутират вожда на кубинската революция Ернесто Че Гевара.", "date": "2017.10.10", "title": "Фотогалерия: 50 г. след екзекуцията на Че Гевара"}
{"url": "http://www.dnevnik.bg/sport/2017/10/10/3056932_bulgarskiiat_futbol_e_v_cheloto_po_tekuchestvo_na/", "text": "Българското първенство е в челото по текучество на футболистите в Европа, сочат данните от анализ на Международния център за спортни изследвания (CIES Football Observatory). Първа лига дели с Турция петото място по най-кратък престой на играчите в съответния клуб, записани в съставите за настоящия сезон. Средно един футболист остава в клуба си в България около година и три месеца. Най-голямо е текучеството в Румъния (1.11 г. средно на играч). След това се нареждат Кипър (1.17), Сърбия (1.20) и Гърция (1.24). Най-голяма стабилност по този показател има в Австрия (2.57 г.), Норвегия (2.39) и Англия (2.37). От клубовете впечатляващ резултат постига ЦСКА (Москва) със 7.02 години. В България най-голямо е текучеството в \"Септември\" и \"Етър\". \"Левски\", който направи мащабна промяна в състава си това лято, е трети. \"Лудогорец\" и \"Пирин\" са в челото. Данните показват, че \"Пирин\" е клубът, използващ най-много свои юноши. За основа е взет процентът изиграни минути от общия брой от футболисти, прекарали поне три сезона между 15-ата и 21-ата си година в школата на клуба. При благоевградчани процентът е близо 50, а на второто място се нарежда \"Славия\". Три отбора от Първа лига нямат свой юноша (спрямо посочения показател), който да е играл този сезон - \"Дунав\", \"Етър\" и \"Верея\". Други данни показаха, че  търновци имат най-възрастния състав в българското първенство . \"Лудогорец\",  който е в челото по най-много използвани чужденци в мачовете , логично е в дъното по минути, изиграни от футболисти от школата. По този показател Първа лига е в средата за Европа със средно 14.9 %. Начело е Словакия с 30%, а в дъното е Турция с 2.4%.", "date": "2017.10.10", "title": "Българският футбол е в челото по текучество на играчите в Европа (инфографика)"}
{"url": "http://www.dnevnik.bg/razvlechenie/2017/10/10/3057147_holivudskiiat_gigant_uainstiin_smenia_imeto_si_zaradi/", "text": "Обвиненията в сексуален тормоз, отправени към Харви Уайнстийн, ще струват  не само ролята му на един от най-могъщите продуценти в Холивуд , но вероятно и името на компанията, съоснована от него и брат му. Продуцентският гигант \"Уайнстийн\" обмисля най-лекия сценарий за смяната му, съобщиха няколко холивудски издания вчера, цитирани от \"Асошиейтед прес\" и БТА. Освен това започва поетапното премахване на името на Уайнстийн от различни телевизионни проекти като риалити шоуто \"Топ дизайнер\". Промяната обаче няма да стане веднага, твърдят източниците от компанията. Името Уайнстийн е свързано с десетки световноизвестни филми, включително заглавията на Тарантино и носители на \"Оскар\" като \"Четецът\", \"Влюбеният Шекспир\" и други. Скандалът избухна миналата седмица, когато \"Ню Йорк таймс\" публикува информацията, че Уайнстийн се е споразумял извънсъдебно по 8 иска за сексуален тормоз. Известни актриси, сред които Ашли Джъд и Роуз Макгауън, заявиха, че той им е отправял непристойни предложения в контекста на бизнес срещи и е осъществявал нежелан физически контакт. Харви Уайнстийн поднесе извинения, без да отрича конкретни факти. По-късно обаче се закани да съди \"Ню Йорк таймс\", тъй като не му дали достатъчно време да реагира преди публикацията. Той временно се оттегли от поста си, докато приключи вътрешното разследване. В неделя обаче бордът на директорите на \"Уайнстийн\", където е и братът на Харви Боб, пристъпи към освобождаването му от поста. Според вестника Уайнстийн с десетилетия е ползвал влиянието си, за да изисква сексуални услуги от зависими от компанията му служителки и актриси. Освен извънсъдебните споразумения за това сочат и вътрешни документи на \"Уайнстийн\", публикувани от \"Ню Йорк таймс\". След като информацията излезе на светло, десетки актьори изразиха възмущението си, сред които Мерил Стрийп, Джуди Денч и Дженифър Лорънс.", "date": "2017.10.10", "title": "Холивудският гигант \"Уайнстийн\" сменя името си заради сексскандала със своя шеф"}
{"url": "http://www.dnevnik.bg/bulgaria/2017/10/10/3057156_izbraniiat_za_predsedatel_na_vurhovniia/", "text": "Избраният за председател на Върховния административен съд (ВАС) Георги Чолаков, чийто избор беше върнат от президента Румен Радев, е станал заместник-председател на съда. Това съобщи настоящият ръководител на ключовата съдебна инстанция Георги Колев. Чолаков ще заеме мястото на Боян Магдалинчев, който влезе в новия състав на съдебния съвет от парламентарната квота след номинация на ГЕРБ. Заповедта на Колев е от 4 октомври. Тогава и стана известно, че президентът Радев не е издал указ, с който да одобри Чолаков. От публичните му изказвания стана известно, че мотивите му са свързани с това, че изборът е трябвало да бъде направен от новия състав на съвета. Този четвъртък предстои съветът да обсъди какво да прави - дали да прегласува избора на Чолаков, за когото гласуваха 20 от бившите членове на съвета, като тази теза има няколко привърженици сред новия ВСС, дали да гласува двамата кандидати - Чолаков и Соня Янкулова, или да открие нова процедура. Във връзка с това назначение бившият правосъден министър и настоящ председател на \"Да, България\" Христо Иванов написа във \"Фейсбук\": \"Очевидно оста Цацаров-Колев-Пеевски не е сигурна, че ще успее да подсигури избор на Чолаков преди края на мандата на Колев. Или защото ще се стигне до рестарт на процедурата по избор за председател на ВАС от начало или от достатъчно ранен етап, или защото не са сигурни, че имат необходимото мнозинство в новия състав на ВСС и ще им трябва време да го скалъпват. Това е и част от маневрите за предопределяне на това кой ще стане изпълняващ функцията председател на ВАС след края на мандата на Колев. Част от този ребус е и инсталирането на Магдалинчев като представляващ ВСС, с което се дава сигнал, че номенклатурата си остава в сила, както и му позволява той да налага официалната трактовка на събитията, преди още да са се очертали алтернативни говорители от опозицията.\"", "date": "2017.10.10", "title": "Избраният за председател на Върховния административен съд стана негов заместник"}
{"url": "http://www.dnevnik.bg/sport/2017/10/10/3057167_grigor_dimitrov_zapochva_v_shanhai_v_sriada_sutrinta/", "text": "Григор Димитров ще стартира на мастърса в Шанхай в сряда сутринта. Мачът му  с Райън Харисън  е първи в програмата на централния корт и ще започне в 8.00 часа българско време. Срещата ще се излъчва на живо по \"Мтел спорт 1\". Димитров е поставен под номер шест в схемата и пропусна първия кръг в турнира. На старта Харисън победи с 6:2, 6:3 китаеца Чжъ Чжан. Мачът в сряда ще е петият между хасковлията и американеца. До момента българският тенисист е спечелил три победи. Деветият в света се наложи при последната им среща - в \"Куинс\" този сезон. На твърди кортове двамата са си разменили по една победа. Димитров ще опита за пръв път в кариерата си да прескочи втория кръг в Шанхай. Той е в поток с водача в световната ранглиста Рафаел Надал, като нова среща между двамата е възможна в четвъртфиналите.", "date": "2017.10.10", "title": "Григор Димитров започва в Шанхай в сряда сутринта на централния корт"}
{"url": "http://www.dnevnik.bg/regioni/2017/10/10/3057174_proverka_ustanovi_nalichieto_na_esherihiia_koli_vuv/", "text": "Колиформи и ешерихия коли са открити във водата в десет села в Пернишка област, съобщи Регионалната здравна инспекция. Отклонения от нормата са регистрирани в проби от обществени чешми в трънските села Ерул, Реяновци, Джинчовци, Насалевци и Цигриловци, в ковачевското Калище и в брезнишкото село Душинци. Най-много колиформи са установени в село Цигриловци. От Регионалната здравна инспекция са връчили предписание на кмета на община Трън и на директора на местното ВиК. С влошени качества е и водата от частни чешми в пет села в областта. Жителите на село Забел, където бе установена повишена алфа активност във водата, все още се снабдяват от водоноски.", "date": "2017.10.10", "title": "Проверка установи наличието на ешерихия коли във водата на десет села в Пернишко"}
{"url": "http://www.dnevnik.bg/biznes/2017/10/10/3057166_ministerstvoto_na_ikonomikata_ochakva_oshte_investicii/", "text": "Вече са заявени инвестиции за 50 млн. лв. в сектора на автомобилните части, отделно се очаква големи компании, решили да инвестират на зелено или да разширят бизнеса си в България, да вложат около 350 млн. лв. Това съобщава зам.-министърът на икономиката Лъчезар Борисов по време на национална среща на фирмите от автомобилния бранш, цитиран от пресцентъра на ведомството. Автомобилната индустрия е основен работодател за Европейския съюз, същевременно тя има важен мултиплициращ ефект за икономиката, когато говорим за автомобилния сектор, вече спокойно можем да кажем, че той минава и през България, коментира Борисов. Той посочил, че българската икономика е направила качествен скок по отношение на преструктурирането и на автомобилния сектор за преработващата промишленост. Припомня, че този скок е започнал преди 10-15 години, като за периода 2004 - 2016 г. по Закона за насърчаване на инвестициите са сертифицирани 12 проекта с общ размер на инвестициите 655 млн. лева. В тях са създадени 7130 работни места. От началото на годината сертифицираните инвеститори са с проекти за 70 млн. лв. ", "date": "2017.10.10", "title": "Министерството на икономиката очаква още инвестиции в производството на авточасти"}
{"url": "http://www.dnevnik.bg/bulgaria/2017/10/10/3057195_bsp_shte_vnese_zakonoproekt_za_izbora_na_bordove_na/", "text": "Още тази седмица БСП ще внесе законопроект, с който да се регламентира изборът на управляващите органи на държавните и общинските предприятия. Това съобщиха от левицата, като уточниха, че идеята им е провокирана от скандалите през последните седмици, в които бяха замесени  роднини на депутата от ГЕРБ Делян Добрев.  Зам.-председателят на партията Драгомир Стойнев припомни, че подобен законопроект са предложили и в предишния парламент и тогава е бил отхвърлен. Той изрази надежда, че този път той ще бъде приет, защото ще регламентира начина, по който ще бъдат избирани членовете на управляващите органи на държавните и общинските предприятия. Според Стойнев в общинските предприятия става най-голямата корупция, която \"захранва местния елит на ГЕРБ\". Той отбеляза, че постовете в бордовете на държавните и общинските предприятия трябва да се заемат от професионалисти след конкурс и да бъдат сменяни само ако не изпълняват бизнес плана, залегнал при тяхното назначение, а не при смяната на съответния министър. \"Спирайки шуробаджанащината и корупцията, можем да дадем тласък на българската икономика\", добави Стойнев. От БСП заявиха, че ще гласуват в подкрепа на оставката на депутата от ГЕРБ Антон Тодоров. По думите на другия зам.-председател на партията Кирил Добрев вицепремиерът \"Валери Симеонов е мина за българското председателство на Съвета на ЕС\". \"Валери Симеонов вече не е проблем на премиера, той е национален проблем\", каза още Добрев.", "date": "2017.10.10", "title": "БСП ще внесе законопроект за избора на бордове на държавните и общинските предприятия"}
{"url": "http://www.dnevnik.bg/video/2017/10/10/3057206_video_drugite_novini/", "text": "Започна втора лотария на НАП с касови бележки Боян Петров ще атакува Еверест Кейт Уинслет влиза в новия \"Аватар\" \"Страхотните момчета\" излизат за 150-и път в Младежкия театър Трейлърът на осмия епизод на \"Междузвездни войни\" с премиера на мач В петък 13-и ни връхлитат магнитни бури", "date": "2017.10.10", "title": "Видео: Другите новини"}
{"url": "http://www.dnevnik.bg/biznes/2017/10/10/3057177_bivshi_direktori_v_ktb_se_ukrivali_ot_suda_obiaviha/", "text": "Синдиците на КТБ обявиха, че бивши директори във фалиралата КТБ не могат да бъдат открити от съда и призовани. Това се казва в тяхно писмо. С него те отговарят на публичното писмо на въпросните директори, които поискаха подкрепа от омбудсмана Мая Манолова, защото законодателството ги обрича на липса на защита. За оплакването им четете  тук . Синдиците обясняват, че срещу бившите администратори на банката са предявени 112 иска с общ материален интерес от 2.4 млрд. лв. \"Коректността изисква да отбележим, че от предявяването през април 2017 г. на исковете срещу бившите администратори на КТБ АД – автори на писмото, досега СГС прави многократни опити да призове въпросните лица, но те не могат да бъдат открити на официално регистрираните или посочените от тях постоянни или настоящи адреси по местоживеене\", обясняват синдиците. Това била и причината да не могат да им бъдат връчени документите, приложени по делата, с което се затруднява съдебният процес. Това налага назначаване на особени представители, за което предявилият исковете – КТБ, е длъжна да плати високи адвокатски възнаграждения, обясняват синдиците. Според тях укриването на въпросните администратори цели именно това – да бъде принудена банката да плати от масата на несъстоятелността тези възнаграждения. \"В тази връзка поведението на лицата – бивши администратори, не кореспондира по никакъв начин с отправения от тях апел в писмото за \"ефективна съдебна защита, достъп до съд и справедлив процес\", допълват синдиците. Обясняват, че срещу \"въпросните лица\" – автори на писмото, са заведени искове за нанесени имуществени вреди, с които е ощетена КТБ и които сега са част от масата на несъстоятелността й. Затова и не било коректно те да говорят за ограбване от страна на вложителите и останалите кредитори на масата на несъстоятелността, при положение че самите те носят огромна вина за нанесените имуществени вреди на вложителите на КТБ. Именно тази им вина ще се опитаме да докажем в съда чрез предявените срещу тях искове. Целта е със стойността на предявените имуществени претенции спрямо тях да бъде увеличена масата на несъстоятелността на КТБ, пишат синдиците. Освен това, когато се появели в съда, щели да се запознаят защо толкова дела са заведени срещу тях и какви са доказателствата за твърденията на синдиците.", "date": "2017.10.10", "title": "Бивши директори в КТБ се укривали от съда, обявиха синдиците на банката"}
{"url": "http://www.dnevnik.bg/sport/2017/10/10/3057213_kirios_prikljuchi_demonstrativno_s_mastursa_v_shanhai/", "text": "Поставеният под №13 Ник Кириос се оттегли от тенис турнира от сериите \"Мастърс\" в Шанхай след 48 минути игра. 22-годишният австралиец прекрати мача си от първия кръг срещу американеца Стив Джонсън, след като загуби първия сет с тайбрейк. Когато отиде да стисне ръката на съдията на стола, Кириос беше попитан дали има нужда от медицинска помощ. Тенисистът обаче подмина въпроса, прибра ракетите си в сака и напусна корта под бурните освирквания на публиката. По-късно Кириос публикува писмено изявление, в което се извини на \"феновете в Шанхай и всички по света, които са гледали мача по телевизията\". Той посочи, че оттеглянето му е било предизвикано от стомашни проблеми. Преди година турнирът в Шанхай отново беше  белязан от скандал с Кириос . Тогава младият австралиец демонстративно загуби двубоя си от втория кръг срещу Миша Зверев.  Той беше глобен с 16 500 долара  и наказан да не играе осем седмици. Впоследствие наказанието  беше намалено на три седмици. Кириос се намираше в отлична форма и  игра финал на завършилия в неделя турнир в Пекин . Днес обаче той беше видимо изнервен от самото начало. След като Джонсън спечели жребия, Кириос се обърна към рефера на стола Фъргюс Мърфи с думите: \"Това е 600-ият пореден път, в който губя.\" Малко след началото на мача австралиецът изглеждаше така, сякаш изпитва болки в рамото. Играта му обаче не даваше подобни сигнали. Той удряше топката с обичайната сила, наниза цели 13 аса и не даде нито един шанс за пробив на съперника. Джонсън също сервираше отлично и не позволи на Кириос да стигне до възможност да спечели подаването му. Последвалият тайбрек започна много добре за Кириос, който поведе с 3:0. Джонсън обаче бързо изравни, след което австралийският му опонент получи наказателна точка за груби реплики. Малко по-късно той получи и предупреждение, след като изпрати две топки извън корта. Този път изнервянето му беше вследствие на елементарна грешка при 5:5, когато финалистът от Пекин не успя да уцели опразнения корт. Според \"Евроспорт\" и Би Би Си след предупреждението Кириос е бил чут да казва, че ще се откаже от мача, ако загуби тайбрека. Точно това се случи, след като Джонсън се възползва още от първия си мачбол с директна точка от сервис - 7:5. След двубоя Кириос обясни, че е бил измъчван от стомашни проблеми през последните 24 часа. \"Опитах да се подготвя възможно най-добре за мача, но наистина страдах днес на корта. Мисля, че това беше видно още от първата точка. Освен това на загрявката рамото започна да ме боли, което определено не помогна. След като загубих първия сет, просто не бях достатъчно силен, за да продължа, защото през последните 24 часа не се храних много\", написа той. Той все пак изрази надежда, че ще успее да се възстанови за утрешния си мач от турнира на двойки. \"Утре ще взема решение. Надявам се на един добър сън, което не се случи последната нощ\", каза още Кириос. И добави, че ще направи всичко по силите си, за се възползва от добрата си форма от последните седмици да завърши силно сезона. Това е четвъртият път през сезона, когато Кириос се отказва по време на мач. Предишните три бяха поредни - в \"Куинс\", \"Уимбълдън\" и Вашингтон. Австралиецът имаше едно оттегляне и преди двубой - в Индиън Уелс, когато трябваше да играе с Рожър Федерер в четвъртфиналите. Резултатите при мъжете от днес Душан Лайович -   6:4, 6:7 (5), 6:7 (6) Джак Сок -   6:4, 1:6, 1:2 и отказване Джън Дзе -   2:6, 3:6  - Паоло Лоренци 6:1, 6:4 - Адриан Манарино 6:3, 6:1 Миша Зверев -  6:3, 5:6 и отказване  - Джордан Томпсън 6:4, 7:6 (4)  - Пабло Кареньо Буста 7:5, 7:5  - Ник Кириос 7:6 (5) и отказване  - Денис Шаповалов 6:7 (3), 6:3, 6:0  - Юичи Сугита 6:3, 6:2  - Лука Пуи 7:6 (7), 6:3  - Андрей Рубльов 6:4, 6:4  - Хьон Чун 3:6, 6:4, 6:3  - Кайл Едънд 6:3, 7:6 (5)", "date": "2017.10.10", "title": "Кириос приключи демонстративно с мастърса в Шанхай след един сет игра"}
{"url": "http://www.dnevnik.bg/zdrave/2017/10/10/3057211_bulgariia_razpolaga_s_nai-malko_psihiatri_v_evropa/", "text": "На един милион души в България се падат по 76 специалисти, които да се грижат за психичното здраве на населението. Това е най-оскъдното покритие на психиатрични услуги сред всички народи в Европейския съюз, показва справка на Евростат, споделена днес специално заради  Световния ден на психичното здраве  (10 октомври). Общо в ЕС има над 90 хиляди психиатри. Най-много практики има в Германия, където живеят 21% от тези специалисти (18 хил.). Има много и във Франция (17% от всички, или 15 хил. психиатри), и във Великобритания (11.8 хил.), както и в Италия (10.8 хиляди). Големият брой обаче не означава добро покритие на населението. По показателя достъпна психиатрична грижа на глава от населението в Европа водят Финландия, Швеция, Холандия и Франция. Във Финландия има 236 психиатри на един милион жители, в Швеция - 232/1 млн., в Нидерландия 230 и във Франция - 228 на милион. Във високия спектър са и Литва и Люксембург с по 225 психиатрични специалисти на милион души, също и Германия с 223 и Гърция с 219/1 млн. Последна в класацията е България със 76 специалисти на един милион жители, или общо малко над 500 души, грижещи се за психичното здраве на цялото население. Преди България се нарежда Полша с 90 на милион, Малта с 95, Испания и Румъния с по 106/млн., Кипър със 112 и Португалия със 120.", "date": "2017.10.10", "title": "България разполага с най-малко психиатри в Европа"}
{"url": "http://www.dnevnik.bg/kultura/2017/10/10/3051168_cheshkiiat_roman_za_jivota_na_romite_momiche_razpali/", "text": "\"Момиче, разпали огънчето\" е романтичната история на една вълнуваща любов. Сюжетът се развива около преживяванията на главния герой Андрейчо, като представя и шарения свят на чехословашките роми в периода около демократичните промени. След излизането на книгата в Чехия през 2005 г. авторът Мартин Шмаус получава престижната литературна награда \"Магнезия литера\".  Основната история в \"Момиче, разпали огънчето\" се върти около съжителството на чехите с ромите. Преводачът Красимир Проданов споделя, че се насочил към нея, тъй като по думите му тематиката я прави необходима за българския читател. \"Когато се зачетох в нея, съзрях паралелите между чешката и българската реалност. Спомних си как израснах в малко градче, най-добрият ми приятел там се казваше Ангел и беше ром\", споделя Проданов. Авторът на \"Момиче, разпали огънчето\" се казва Мартин Шмаус. Той обаче не е професионален писател. Пише книгата между 1997 и 2000 г., но я издава чак през 2005 г. Мартин Шмаус работи като директор на болница в малкото чешко градче Одра, където живее встрани от публичната сцена.  Шмаус споделя, че е започнал да пише \"Момиче, разпали огънчето\", търсейки ключ към разбирането на проблемите на ромите: \"Пишейки книгата, аз не изхождах от предпоставени тези. Аз просто търсех отговори на тези въпроси.\" Самият той определя себе си като писател аматьор.  Екипът на \"Дневник\" се поинтересува от мнението на ромската общност в Чехия за романа \"Момиче, разпали огънчето\". Свързахме се с Кристина Кохутова, която е отговорник по връзките с обществеността с медиите на Музея за ромската култура в Бърно, Чехия. Кохутова отговори, че познанията по ромски език на автора в чешкото издание на книгата ѝ се струват слаби  , добавяйки, че \"има голяма разлика между литературата за роми, писана от ромски автори, и тази, която е писана от неромски автори\". Според преводача на книгата Красимир Проданов ценността на книгата се дължи на факта, че тя прави опит да представи и двете гледни точки и да обясни някои междукултурни различия през травматичната съдба на чешките роми през XX век. \"В нея има както художествени достойнства - един жив и образен език, така и документална история\", казва той. Голямата рамка, в която се разполага разказът, проследява разселението на ромите из Европа и конкретно пристигането им в Словакия, лагерите през Втората световна война и впоследствие жестоките методи, с които комунистическото управление се опитва да изкорени номадския им начин на живот. Сюжетът на \"Момиче, разпали огънчето\" не се базира на реална история. Но историческите факти в книгата са напълно истински. За да създаде своя роман, авторът прибягва до помощта на специалисти по ромска култура в родината си. Според последното преброяване на населението в Чехия през 2011 г. 13 150 души, или 0.2% от населението, се представят като роми. Обаче в същото време 40 370 души представят ромския като техен майчин език. Според няколко социологически проучвания, проведени през последните години, повечето чехи днес все още имат негативно мнение по отношение на ромите.  Около 90% от всички чешки роми са убити в концентрационни лагери по време на Втората световна война. Живеещите днес в страната роми са основно имигранти от Словакия и Унгария. По време на социализма се провежда опит за изкореняване на техния номадски начин на живот. Много от тях са преместени в панелни блокове, но често постепенно ги разрушават. Тази реалност намира място и в следния цитат от книгата \"Момиче, разпали огънчето\": \"Веднъж, посред нощ, съседите отдолу чуха шум, сякаш някой пробива дупка към тях, след половин час не се сдържаха и се качиха горе, а там Стефан къртеше с кирка дъските от пода и ги приготвяше за печката, защото на сутринта ставало студено...\" След 1989 г. пък десетки ромски жени твърдят, че са били подлагани на стерилизация, без да бъдат информирани какво точно означава тази дума. \"Момиче, разпали огънчето\" получава името си от стара и прочувствена ромска песен. Според Шмаус именно музиката е онова, с което познаваме най-добре ромите: \"Чешките деца не пеят на улицата, не е прието. Докато ромските деца пеят. Те носят в себе си способността да забравят лесно, да се съсредоточат върху момента. Затова те са много добри музиканти.\" Шмаус споделя, че преди излизането на книгата му е имал доста опасения, защото за тази тема не е било прието да се говори. \"Мисля, че бях един от първите, които засегнаха тази тема и затова очаквах повече негативни реакции\", споделя той. Но в крайна сметка те са били по-малко, отколкото е очаквал.  \"В Словакия съм пътувал често като планинар. И всяко пътуване до там е било свързано с минаване през ромска махала\", казва Шмаус. Споделя, че много от историите в книгата му са вдъхновени от разказите на неговия тъст, който е словак. Пътуванията му в планините на Словакия и срещите му с тамошните роми са част от причините, които са го мотивирали да се интересува в дълбочина от проблемите на този етнос. \"Когато аз пътувах, имах къде да се върна, аз имах своя дом. Докато моите герои не\", споделя Шмаус.  \"Който има един дом – няма дом. Който няма дом – има много домове\" - с това послание авторът Мартин Шмаус и преводачът Красимир Проданов приключиха представянето на своята книга в Чешкия център.", "date": "2017.10.10", "title": "Чешкият роман за живота на ромите \"Момиче, разпали огънчето\" вече и в България"}
{"url": "http://www.dnevnik.bg/politika/2017/10/10/3057256_borisov_boikotut_na_zasedanieto_pri_prezidenta_vchera/", "text": "Премиерът Бойко Борисов обяви за фалшива новина твърдението, че вчерашното заседание на Консултативния съвет по национална сигурност, свикано от президента Румен Радев, е било бойкотирано от част от поканените. Думата \"бойкот\" беше употребена вчера  от лидера на БСП Корнелия Нинова след като президентът информира медиите, че заседанието ще продължи идната седмица. Според днешните обяснения на Борисов вчера заседанието, чиято тема бяха мерките за борба с корупцията, е преминало в приятелска атмосфера с пиене на кафенце, но тъй като трима от председателите на парламентарни групи (бел. ред. - Цветан Цветанов и Мустафа Карадайъ, които е трябвало да пътуват в чужбина и Веселин Марешки) са напуснали, е било взето решение заседанието да продължи друг ден. Идеята била изявленията пред медиите след края на съвета да не се правят в тяхно отсъствие. \"Това е фалшива новина, 100% в пълния й обем. Който без да провери 20 участници дали казваме, че е истина, и е пуснал такива внушения, е 100% фалшива новина\", възмути се пред медиите Борисов, но не посочи поименно Нинова. \"Ако сме го направили, ще кажа - да, така е. Но не е вярно. Къде е скандалът, проблемът, бойкотът?!\" продължи той.  Премиерът каза, че разчита на професионализма на журналистите и призова за свидетели двайсетимата участници в срещата, както и водената стенограма. Борисов уточни, че основният спор - кой да назначава шефа на антикорупционния орган, трябва да се решава в парламента, и той като министър-председател няма отношение към него.  След като президентът е определил удобния за него ден за продължаването на заседанието, Борисов е забранил всички командировки на министри за същата дата.", "date": "2017.10.10", "title": "Борисов: Бойкотът на заседанието при президента вчера е фалшива новина"}
{"url": "http://www.dnevnik.bg/sviat/2017/10/10/3057124_kak_moje_ispaniia_da_otneme_avtonomnostta_na_katalunia/", "text": "Хипотезата за едностранно обявяване на независимост в Каталуня накара премиера  Мариано Рахой  да заговори за задействане на член 155 от конституцията, който позволява на централните власти да \"установят контрол\" върху региона, непознат досега сценарий. Какво казва конституцията? Испания е изключително децентрализирана страна и приетата през 1978 г. конституция дава на 17-те региона, наречени \"автономни области\", широки правомощия, например в сферата на здравеопазването и образованието. Тя обаче предвижда и механизми, които позволяват на централната власт да се намеси пряко в делата на даден регион в случай на криза. При каталунската криза, най-голямата след възстановяването на демокрацията, Конституционният съд (КС) заяви, че \"референдумът за самоопределение\" от 1 октомври е противоконституционен. Борещите се за независимост политически сили уверяват, че са го спечелили с 90.18% от гласовете и могат въпреки решението на КС да обявят независимост. За да ги възпрепятства, правителството може да прибегне до член 155 от конституцията. Тази разпоредба, която не е била използвана никога досега, позволява да се вземат \"необходимите мерки, за да накара да се спазват задълженията\", наложени от конституцията или други закони, със \"съгласието на абсолютно мнозинство в Сената\". Какви мерки са необходими? Той не изброява \"необходимите мерки\", откъдето произтича несигурност за неговото прилагане. Ето какво казват специалисти по конституционно право. Член 155 позволява да \"се поставят под контрол политическите и административните органи на разбунтувала се автономна област\", обясни за АФП Тереса Фреишес от Барселонския автономен университет. Следователно това води до временно отменяне на автономията на региона, каза Хосе Карлос Кано Монтехано от университета \"Комплутенсе\" в Мадрид. Чиновници и хора на изборни длъжности могат да бъдат временно отстранени или заменени. Така председателят на регионалното правителство на Каталуня Карлес Пучдемон е възможно да бъде заменен с префекта на Каталуня, главния представител на държавата в региона. Същевременно централното правителство има право да поеме някои от компетенциите на Барселона, \"като обществения ред и комуналните услуги\". Според Хавиер Перес Ройо от Севилския университет мерките може да стигнат до \"преустановяване на правомощията на (регионалното сепаратистко) правителство, до поставяне на (каталунската полиция) \"Мосос д'Ескуадра\" на заповедите на вътрешния министър\" и дори до \"затваряне на регионалния парламент\". Възможно е да последват и регионални избори, каза Кано Монтехано. Някои каталунци обаче може да погледнат с много лошо око на това установяване на контрол и да се увеличи напрежението. Как се задейства член 155? Испанският премиер няма право да задейства едностранно член 155. Той трябва първо да призове председателя на правителството на въпросния регион да възстанови конституционния ред и да му даде срок, в който да направи това. Ако това не стане, Рахой сезира Сената, където неговата Народна партия има мнозинство, и съобщава какви \"необходими мерки\" смята да приложи. По принцип се събира сенаторска комисия, а след това всички членове на горната камара на пленарно заседание. Ако предложенията на премиера бъдат одобрени с абсолютно мнозинство, той получава право да ги приложи. Процесът обаче може да отнеме време. \"Дори при съкратена процедура е възможно да е необходима една седмица\", каза един сенатор пред АФП. Според Перес Ройо този срок е 8-10 дни. Други възможности? Освен член 155 правителството разполага и с други лостове. То може да обяви \"извънредно положение\", \"изключително положение\" или \"състояние на обсада\" Обявяването на тези три положения може да засегне \"свободата на движение или свободата на събирания\" на испанците, припомни Кано Монтехано. Най-сетне законът за \"националната сигурност\", обнародван през 2015 г., позволява на правителството да обяви, че цялата страна се намира в \"ситуация, застрашаваща националната сигурност\". Според Рахой тази процедура е за действие при междинни ситуации между \"обикновените кризи, извънредното положение, изключителното положение и обсадата\" и позволява да се вземат законодателни решения с укази, например да се постави под пряк контрол каталунската полиция. Мерки, които пораждат риск от разпалване на страстите. /БТА", "date": "2017.10.10", "title": "Как може Испания да отнеме автономността на Каталуня"}
{"url": "http://www.dnevnik.bg/sport/2017/10/10/3057259_viktoriia_tomova_preskochi_purviia_krug_v_linc_sled/", "text": "Виктория Томова преодоля първия кръг на тенис турнира в Линц след драматичен обрат срещу британката Наоми Броуди. 22-годишната българка, която влезе в основната схема през квалификациите, се наложи с 3:6, 7:6 (6), 6:4 след 130 минути игра. Томова записа четвърта поредна победа в Линц. Първата ракета на България започна участието си от първия кръг на квалификациите и отстрани последователно Полина Монова (Русия), Мариан Заневска (Белгия) и София Жук (Русия). Така българката стигна до четвъртото си участие в основна схема на турнир от световния тур на WTA през този сезон. Броуди, която влезе в надпреварата като \"щастлива губеща\" от квалификации, започна по-уверено мача. Тя спечели подаването на Томова за 3:1 и след това без проблем задържа аванса си. Това се оказа първата и единствена възможност за пробив в целия сет. Във втория сет Томова пропусна три сетбола при 5:4 и сервис на Броуди. След това се стигна до тайбрек, в който българката поведе с 6:4. Британката отново се спаси, но Томова успя да се добере до шести сетбол и този път се възползва.  Третият сет започна отлично за първата ракета на България, която поведе с 4:0. Броуди върна единия пробив, намали до 3:4 и дори имаше шанс да навакса и втория пробив пасив. Томова обаче спаси подаването си, а при 5:3 и свой сервис сложи точка на оспорваната битка. Това е едва втората победа за Томова в основна схема на турнир от световния тур на WTA през 2017 г. Първата беше на турнира в Бостад, когато се наложи в първия кръг над Юлия Гьоргес след 6:4, 2:2 и отказване на германката. Томова ще има почивен ден в сряда, когато ще разбере съперничката си във втория кръг в Линз. Тя ще бъде определена в двубоя между поставената под №6 Катерина Синякова от Чехия и Виктория Голубич от Швейцария.", "date": "2017.10.10", "title": "Виктория Томова прескочи първия кръг в Линц след драматичен обрат"}
{"url": "http://www.dnevnik.bg/gradska_sreda/2017/10/10/3057154_promenite_po_sgradite_pametnici_da_se_obsujdat/", "text": "Промените в устройствените планове за сгради - паметници на културата, с които да се допуска надстрояване или изграждането на нови сгради в дворовете им, да бъдат подлагани на обществени обсъждания. През същата процедура да преминават и проектите за сгради с височина над 50 метра. Това са основните предложения за промяна на Наредбата за обществените обсъждания за пространственото развитие и устройството на територията на Столичната община, които ще бъдат гласувани от Столичния общински съвет в четвъртък.  Вносители на предложенията са общинските съветници Марта Георгиева (\"Реформаторски блок\"), Войслав Тодоров (Коалиция \"Сердика\", в която влизат \"Нормална държава\" и \"Български социалдемократи\") и Борис Цветков (БСП). Инициатор на промяната в наредбата пък е главният архитект на София Здравко Здравков. Внесените  от Здравков предложения предвиждат  в обществените обсъждания задължително да бъдат включвани мнения на експерти, граждани и неправителствени организации. Сред предложенията на главния архитект е устройствените планове и проектите, които се финансират от общината, да се обсъждат още в началната си фаза, когато се определят целите им. Така например обсъждането за планираната през  следващата година реконструкция на бул. \"Пенчо Славейков\"  би трябвало да се проведе, преди Столичната община да е взела решение за предпочитан вариант за настилка. За сравнение -  общественото обсъждане на проекта за ремонт на бул. \"Княз Александър Дондуков\"  се проведе, след като от общината предложиха настилката да бъде с асфалт по пътните плата и павета по трамвайните релси. В мотивите на предложенията, внесени от Здравков, се посочва, че обществените обсъждания ще обхващат и сградите - паметници на културата. В окончателният текст, внесен от него обаче, това изискване липсва. , каза пред \"Дневник\" Марта Георгиева, която се позова на документи от общината. По тази причина Георгиева, Борис Цветков и Войслав Тодоров са го внесли като свое и то беше прието от комисиите в общинския съвет. Проектите за сгради над 50 метра също ще бъдат подлагани на обсъждане от гражданите. Те ще бъдат обозначавани с административен адрес, вместо само с номер на парцел, както е в момента. Сред предложенията е и да се провеждат допитвания до гражданите за предлаганите промени в устройствените планове. Събирането на мненията ще бъде наблюдавано от социолози.", "date": "2017.10.10", "title": "Промените по сградите паметници да се обсъждат публично, предвижда изменение в наредба"}
{"url": "http://www.dnevnik.bg/detski_dnevnik/2017/10/10/3057267_prosvetnoto_ministerstvo_proveriava_dali_chinovnik_e/", "text": "Министерството на образованието и науката (МОН) ще иска прокуратурата да провери дали чиновник е изнесъл лични данни на деца, нарушавайки декларация за конфиденциалност. Повод за реакцията на министерството стана публикация на сайта  \"Биволъ\" , според която личните данни на над 1.2 млн. деца са били достъпни на интернет страницата на системата за обхват на деца в образователната система \"Посещаемо и безопасно училище\" и всеки е можел да стигне до тях без идентификация. След публикацията  Движение \"Да, България\" призова  МОН да преразгледа политиките си за сигурност, а компетентните органи – да установят имало ли е изтичане на информация и успял ли е някой да се възползва. Министерството днес увери, че няма пробив в сигурността на системата, нито е имало свободен достъп до лични данни на ученици. \"Системата \"Посещаемо и безопасно училище\" никога не е разполагала с данните на 1.2 млн. деца\", се казва в позиция на ведомството, публикувана този следобед на  страницата му във \"Фейсбук\" , но не и на сайта. Оттам посочват, че данни като ЕГН не са качвани на достъпни чрез интернет сървъри и \"няма външен достъп до ЕГН-та и други защитени данни на всички над 1 млн. деца, защото тази част от информацията никога не е била отваряна\". По-късно МОН даде пресконференция, за да обяви, че ще сезира прокуратурата и Комисията за личните данни за участник в екипите за обхват на деца и ученици в образователната система, който е нарушил декларацията за конфиденциалност. В резултат на предоставен линк с код за достъп до формуляр, който се попълва от екипите за обхват, журналисти от информационен сайт са достигнали до имена и адреси на ученици, обясни ситуацията зам.-министърът на образованието Деница Сачева. Тя обясни, че системата \"Посещаемо и безопасно училище\" функционира в изолирана от интернет среда, а онлайн е достъпна функционалност, чрез която се генерират формуляри за обход на децата, съдържащи трите имена и адрес. Формулярът, до който са достигнали журналисти, е за дете от София и е трябвало да бъде известен само на служител, който ходи на адрес. В него няма ЕГН, но има секретен идентификатор, който служителят също е длъжен да пази, обясни Красимир Стоянов от консорциума, поддържащ информационната система, цитиран от МОН. Деница Сачева увери, че цялата система е организирана така, че да не работи в интернет. Открита е слабост, при която чрез промяна на един символ може да се достига до формуляр с данни на ученик. \"Тази грешка е отстранена и се правят проверки на сигурността. Отнасяме се с много голямо внимание към личните данни на децата\", заяви Деница Сачева. МОН прави вътрешен одит на всички служители от различни институции, които са получили линкове, чрез които биха могли да генерират формуляр за обход на адресите.", "date": "2017.10.10", "title": "Просветното министерство проверява дали чиновник е изнесъл лични данни на деца"}
{"url": "http://www.dnevnik.bg/sport/2017/10/10/3057336_junoshite_do_17_godini_zapochnaha_evropeiskite/", "text": "Юношеският национален отбор по футбол до 17 години започна квалификациите за европейското първенство през 2018 г. с тежко поражение. Българските футболисти загубиха с 0:3 от Украйна на стадион \"Ивайло\" във Велико Търново. Съставът, воден от Викторио Павлов, остана с човек повече на терена още в 27-ата минута. Това се случи при резултат 0:0 след втори жълт картон на Денис Пидрушни. Дори численото предимство обаче не помогна на българите да постигнат нещо в този мач.  Викентий Волошин откри резултата в 38-ата минута. Той изпълни пряк свободен удар от много голяма дистанция, при който Иван Дичевски не се ориентира добре. Българският вратар позволи топката да тупне пред него и да се озове зад гърба му. В началото на второто полувреме Анатолий Трубин спаси удари на Мартин Минчев и Габриел Земярски. Малко след това украинците стигнаха до второ попадение. В 47-ата минута централните защитници на България не се намесиха добре при една изритана топка и позволиха на Иван Дероган да я овладее. Последва извеждащ пас към Михайло Мудрик, който се разписа с удар по диагонала. В 68-ата минута Украйна поведе с 3:0 при идентична ситуация. На върха на атаката от лявата страна се оказа Данило Сикан, който спокойно прати топката покрай Дичевски. До края на мача българските футболисти имаха три добри възможности да намалят изоставането си, но не се възползваха. В другия мач от група 11 Ирландия победи Азербайджан с 6:0. Състав на България  Иван Дичевски, Даниел Стоянов, Томислав Папазов, Димитър Р. Балинов, Габриел Земярски, Йоан Бауренски, Кирил Янакиев (53' Иван Василев), Владимир Николов (57- Станислав Шопов), Андрей Йорданов, Ияд Хамуд (59' Християн Фоти), Мартин Минчев", "date": "2017.10.10", "title": "Юношите до 17 години започнаха европейските футболни квалификации с тежка загуба"}
{"url": "http://www.dnevnik.bg/sviat/2017/10/10/3057332_v_kanalizaciite_na_shveicariia_ima_zlato_i_srebro_za/", "text": "Отпадните води в Швейцария са по-ценни, отколкото миризливи, твърдят учени. Според техни изчисления канализациите в страната съдържат злато и сребро на стойност 3.1 млн. долара, съобщава БТА. Националният институт за проучвания на водите \"Еаваг\" (Eawag) съобщи днес, че общо 43 килограма злато и 3 тона сребро попадат в пречиствателните станции за отпадни води всяка година, като стойността на всеки от металите е малко над 1.5 млн. долара. Повечето злато идва от златните рафинерии в кантон Тичино, а среброто е използвано от химическия и фармацевтичния сектор, сочи проучването. Швейцария е голям център за търговия на суровини, както и един от най-големите преработватели на злато. Благородният метал възлиза на над една четвърт от износа на страната за миналата година, като Швейцария е продала в чужбина злато на стойност над 300 млрд. долара, според правителствената статистика. На някои места в Тичино концентрацията на злато в шлаката е толкова висока, че може да си заслужава да бъде рециклирана, отбелязва \"Еаваг\".", "date": "2017.10.10", "title": "В канализациите на Швейцария има злато и сребро за милиони долари, твърдят учени"}
{"url": "http://www.dnevnik.bg/bulgaria/2017/10/10/3057290_shemata_na_aleksandur_nikolov_priiateli_i_sudrujnici/", "text": "Коментар във \"Фейсбук\" от приятел на \"Александър Николов\" часове след като в социалните мрежи се разпространява информация, че това е фалшив профил, през който са извършвани различни измами и  ГДБОП вече го разследва . Репликата е показателна за случая, защото става дума за десетки хора, които през последните години са се сприятелили с Николов в социалните мрежи, част от тях са му станали съдружници, други са ползвали услуги от него (най-често покупка на евтини самолетни билети и техника) или са му извършвали такива (от преводи на текстове до даване пари назаем). Сред тях има журналисти, работещ в банка, политици, ПР и HR експерти, мениджъри - \"хора, които са интелигентни и с възможности\", както ги описа, човек, който е бил в контакт с \"Николов\".   Някои от тях са говорили с \"Николов\" по телефона, а други само са си писали през чат услугите в социалните мрежи и дори не знаят как звучи гласа му. В тях \"Александър Николов\" успява да изгради образ на човек, който е работил във France 2, Maxus Global media, \"Еърбъс\", бил е бизнес анализатор в WPP (според профила му във \"Фейсбук\"), в последните години живее в Париж, но непрекъснато лети в САЩ и Южна Америка, а и до други дестинации и публикува снимки от най-различни точки. Според представянето му е създател на няколко сайта, сред които chronicle.bg (бивш chr.bg, който по-късно беше продаден на Webcafe) и на e-spaces.eu. Демонстрира познанства с бивши и действащи политици от десния спектър, журналисти, други публични личности и с т.нар. инфлуенсъри в социалните мрежи (хора, които са изградили популярността си там и имат влияние сред другите потребители, неговият профил също може да бъде определен като такъв). \"Николов\" дава скайп интервюта по БНТ и БНР, пише коментари и текстове в различни сайтове (Бел.ред. - предлагал е материали и в \"Дневник\" през 2015г. за предстоящите избори за президент, но до публикации не се стигна). Според главен редактор в национална телевизия \"Николов\" дори е препоръчвал и уреждал участници в тв предавания. Зад така изградения профил обаче  . До този извод са стигнали измамени от него хора в опитите си да установят истинската му самоличност. От ГДБОП днес отказаха всякакви подробности  кое е лицето, което разследват, за местоживеенето му и от кога има разпити по случая. Директорът на службата Ивайло Спиридонов каза само, че според него става дума за един човек - класически измамник. Стара слава - офлайн Спас Василев, за когото се предполага че е \"Николов\", вече е издирван за измами със самолетни билети извършвани в периода 2010-2012 г. Според една от жертвите му по онова време той е успял да развърти сума близка до 6 цифрена в долари. Взимал е голям брой билети на едро от търговци и компании, а доверие е печелил, като първоначално е продавал билетите на добра цена и след това ги заплащал на продавачите. Други от купувачите обаче не само не са получили билети, но и кредитните карти, чиито данни са предоставяли, за да платят на Василев са били опразнени до лимита им. Контактували с него тогава го описват, като човек с мечта да стане известен. След публикацията в \"Дневник\", че  ГДБОП издирва \"Николов\",  с редакцията се свърза Георги Белински - друг от пострадалите в първата схема на Василев през 2012 г. \"В сравнение с другите потърпевши, при мен ставаше въпрос за около 100-тина евро.Точната сума не помня, минаха 5 години оттогава. Това, което мога да потвърдя, е: Използваното име беше Спас Василев. Представи ми се, че \"работи\" за Easyjet в Женева, след това в Париж. \"Говореше\" английски, френски и испански. Интересното в случая е, че аз имам действително издадени 2-3 билети от него, с които съм летял безпроблемно\", разказа Белински. Той разпозна и Спас Василев като човека от колажа, разпространяван в социалните мрежи (вижте надолу). Ако снимката не е монтаж, тя е от 2010 година според броя на вестника на нея и е показателно, че показва заглавие за самолетна компания.  До редакционното приключване на текста, \"Дневник\" не намери повече подробности за стария случай, имало ли е разследване и докъде е стигнало. Раждането на Александър Николов В края на 2012г. или началото на 2013г. - според спомените на различни потребители на \"Туитър\", с които \"Дневник\" разговаря, в мрежата се появява потребител @tourbg, който използва различни имена - Българското CNN, АлДжангърия, Sash, Cactus и други. Този профил е изтрит от поне месец и половина.  Някъде по това време, същият потребител регистрира и профил във \"Фейсбук\" като \"Александър Николов\", който и в момента е достъпен. Последният пост в него обаче е от 2 август 2017г., в който се оплаква, че продължава да има много полети и страда от безсъние. Според негови приятели от мрежата, профилът е показвал, че е активен и на 9 октомври. През март 2013г. създава блога nepolitkorektno.wordpress.com, който му печели популярност. Темите, по които пише са политика с интерес към дясното и протестите срещу правителството на Пламен Орешарски, както и за Франция, където твърди, че живее и че е стажувал в кампанията на Саркози и в няколко френски телевизии. Тогава започва да контактува и с български журналисти, сред които и един от работещите по този материал, като изпраща политически клюки и фалшива информация. По това време прави впечатление, че профилът @tourbg е почти денонощно активен в \"Туитър\" и показва познания за политическите процеси в България, въпреки че твърди, че живее в Австралия. В блога се появат и интервюта с Радан Кънев, Прошко Прошков и други. През септември 2013г. обявява, че създава с приятели сайта chr.bg (той в момента не е активен) - по-късно chronicle.bg. Проверка в регистрите показва, че домейнът на chr.bg е регистриран от Христо Топузов, а негов партньор е Радослав Неделчев. Самият \"Александър Николов\", който с изявите си онлайн оставя впечатление, че е съосновател в сайта, не фигурира никъде в документите. Неофициално коментарът на истинските основатели е, че \"Николов\" не е имал нищо общо със сайта, освен че работил здраво по него, но на доброволни начала. Двамата съдружници не са виждали на живо или на видео основния си автор и са се запознали през \"Туитър\". През 2015г. Webcafe купуват сайта от Неделчев и Топузов. \"Николов\" получава известна сума за работата си, която не е част от сделката. Материали подписани от \"Николов\" продължават да излизат в Webcafe до лятото на тази година. Те са пращани по имейл. От Webcafe твърдят, че не са имали финансови взаимоотношения с него, само са се чували и знаят историята му, известна от мрежите. Казвал им е, че писането е хоби за него. Профилът му като автор и в Webcafe вече е изтрит, като от сайта обясниха, че са го направили тези дни, след като е станало ясно, че това е фалшива самоличност. Медиата на Николов  След като информацията, че \"Николов\" е измамник започна да се разпространява, \"Дневник\" провери мейла, през който той е изпращал предложение за публикуване на материал до редактор през лятото на 2015г. -  bulgaria.fly@gmail.com . Проверка в Google показа, че този мейл е използван за регистрация на няколко уебсайта и се свързва с фирмата \"Еспас медия\" ООД. Проверка в Търговския регистър, показа, че тя е създадена в началото на февруари 2016 г. в Пловдив. В нея \"Александър Николов\" също не фигурира, а съдружници са 12 души, сред които има журналисти, университетски преподаватели, пиари, HR на висока позиция (Антония Великова, Иван Бондоков, Георги Георгиев, Добромира Григорова, Иван Петров, Йорданка Велкова, Лора Драгнева, Михаил Дончев, Радина Ралчева, Силвия Петкова, Рая Раева, Тереза Восканян). \"Дневник\" успя да се свърже с част от тях или техни приятели, но всички отказаха какъвто и да е официален коментар, защото тече разследване, по което са свидетели. Повечето от тях не са се познавали лично помежду си, но всички са уговорени от \"Николов\" да се присъединят към проекта за нова медиа. Твърдят, че никой от тях не е виждал \"Николов\", а повечето се познават с него и помежду си от \"Туитър\" и \"Фейсбук\" и се чувстват негови жертви. Той ги е убедил, че заради работата си на висока позиция в чужда компания няма как да участва в българска фирма и затова я регистрират те. Какво вероятно се е случило  От всички разговори, които \"Дневник\" проведе с приятели, колеги, работили и съдружници на \"Александър Николов\" успяхме да подредим следната история, която продължаваме да проверяваме: \"Еспас медия\", в чийто предмет на дейност са всякви медийни и маркетинг дейности, е имала една-единствена цел - развитието на уебсайта  http://e-spaces.eu  (в момента не е активен) и евентуална продажба на проекта, след като бъде развит. Съдружниците във фирмата са пишели за сайта или са осигурявали съдържание от други източници, но не са получавали възнаграждения. Те са били уверявани, че е по-добре да се събере някаква \"прилична сума от реклама, която да вземат накуп\". В края на миналата година, част от съдружниците пътуват до Брюксел за сметка на Европейската комисия, тъй като сайтът е номиниран за .eu Web Awards. Обяснено им е, че приятелка на \"Александър Николов\", която работи в европарламента е номинирала сайта. Част от работилите по проекта се усъмняват, че \"Николов\" винаги отклонява поканите за срещи или видеочат. По-късно проверки в данните от изпращаните от него имейли виждат, че IP адресът (физически адрес на компютъра), от който пише е в България, докато той твърди, че е на поредното летище. Но някои все още продължават да му вярват. Всички дейности се движат дистанционно от \"Александър Николов\" – подаване на данъчни декларации, плащане на хостинг, договори и други. За счетоводител е посочена сестра му Виктория Димитрова Василева, която получава и всички документи чрез куриер до поискване в Благоевград. Още през пролетта на тази година след възникнали съмнения за самоличността на \"Николов\" и заради няколко неизпълнени обещания и ангажименти от него, някои от съдружниците започват своя проверка. Става ясно, че партньорът им, който има достъп до онлайн банкирането на фирмата, за да движи оперативно нещата всъщност използва банковата сметка за преводи за различни услуги, които не са свързани с дейността на сайта - купуване на самолетни билети от хора, сред \"които няма случайни\" - клиенти са журналисти, политици, банкер, рекламисти, както и телефони, лаптопи и друга скъпа техника. Освен това са плащани сметки на семейството на Василев в Благоевград и Кочериново. Клиенти на \"Николов\" разказаха, че са купували от него, защото е предлагал изгодно билети и техника, за която твърди, че носи от пътуванията си в САЩ, където цените им са по-ниски. От приятел на приятел  \"Всеки ден разговаряхме по телефона с часове. Нямаше нищо притеснително\", разказа пред \"Дневник\" работил в  e-spaces.eu , пожелал анонимност и описва, че схемата му е на принципа \"като от приятел за приятел\". \"Николов\" успява да \"влезе под кожата\" на много хора и да се възползва от услугите им. Така напр. за сайта дизайнери са правили банери без пари, други са се включвали с каквото могат с идеята, че помагат за създаването на независима медиа. \"Николов\" успява да си изгради огромен кръг на доверие. Пътувалите реално със закупени от него билети не са малко, те са ползвани за референция към други клиенти, а често споделят благодарността си публично онлайн. Началото на края Според запознати със случая, пирамидата, която \"Николов\" гради започва да се разпада след като банковата сметка, която използва е блокирана, заради проверки. Така той не може да получава средства, за да продава обещаните вече техника и билети и потърпевши клиенти започват да го търсят. Известно време той успява да взима пари назаем като срещу тях предлага да върне билети, до момента, в който пътници \"остават\" на различни летища по света, защото билетите им са невалидни. Една от най-големите измами, за които стана ясно е на българска журналистка, която живее в САЩ. Тя е купила билети, които е ползвала, но е дала данните на кредитната си карта и през нея на малки суми са изтеглени над 13 000 долара. Според част от измамените те са поне 50 и спечелената сума вероятно е от порядъка на десетки хиляди. Според тях схемата е обмисляна и подготвяна дълго. В \"Туитър\" съмнения, че @tourbg е фалшива самоличност се появяват още през 2014г. и след това той става по-малко активен там и засилва контактите си през \"Фейсбук\". През последните дни именно в \"Туитър\" първо се появиха коментари, че профилът е свързан с измами.  Мистерията Николов-Василев \"Енигма остават подбудите му, а хипотезата, че пет години се гради един образ с единствената цел да спечели набързо малко пари от пирамидална схема за препродаване на самолетни билети на ниски цени, звучи несериозно. Фактът, че той по документи не присъства в нито едно от начинанията и фирмите, които са били зад проектите му, още повече поставя под въпрос финансовия му дивидент от инициативите. По моя информация текстовете и коментарите му (или поне голяма част от тях) също са публикувани pro bono\", разказа пред \"Дневник\" и Александър Детев, журналист в БНТ, който е писал за сайтовете на \"Николов\". , които \"Николов\" публикува от различни места по света, след като е ясно, че това е фалшива самоличност. За някои от тях лесно може да се предположи, че са монтаж, но други изглеждат съвсем реални. Данните на кадрите предвидливо са скрити. Дали Спас Василев, за когото с голяма вероятност се предполага, че е изградил образа на \"Николов\" въобще е пътувал до някои от тези места или е рабоитил в авиоиндустрията не е ясно, нито каква е връзката му с мъжа от снимките. Пред БиТиВи бащата на Василев заяви, че няма контакт с него от няколко години. \"Дневник\" не успя да се свърже със сестра му, а нито един от петте телефонни номера, които открихме че е ползвал \"Николов\" не отговаряше - те са изключени. Според други следи, които проверката ни откри в мрежата, Василев е завършил основно образование в Кочериново, а след това учи в Езиковата гимназия в Благоевград. Човек от неговия клас потвърди, че е завършил през 2003г. и че това е човекът от снимката (виж отдолу). Няма официално потвърждение на другата част от визитката му, че е следвал в Ница. Любопитно е съвпадение е, че сайтът, който регистрира е игра на думи на френски и английски - e-spaces (в превод \"космос\"), а фирмата, която \"Николов\" организира може да се чете и като Е-СПАС. Космосът, който гради виртуално през последните почти пет години вече се разпадна. Дали обаче разследването ще приключи успешно - тепърва ще стане ясно.", "date": "2017.10.10", "title": "Схемата на \"Александър Николов\": приятели и съдружници, които никога не са го виждали"}
{"url": "http://www.dnevnik.bg/bulgaria/2017/10/10/3057334_ednata_truba_na_tunela_na_magistrala_trakiia_shte_e/", "text": "В сряда и четвъртък от 9.30 до 15 ч. движението в тунел \"Траянови врата\" на магистрала \"Тракия\" ще се осъществява двупосочно в тръбата за Пловдив. Това съобщиха от Агенция \"Пътна инфраструктура\" (АПИ). Временната организация на движението се налага заради извършване на краткотрайни ремонтни дейности на осветлението в тръбата в посока София. От АПИ призовават шофьорите да карат внимателно и със съобразена скорост, спазвайки пътната сигнализация.", "date": "2017.10.10", "title": "Едната тръба на тунела на магистрала \"Тракия\" ще е затворена за няколко часа през следващите два дни"}
{"url": "http://www.dnevnik.bg/photos/2017/10/10/3057258_fotogaleriia_svetovnite_snimki_na_denia_za_10_oktomvri/", "text": "Китайски работник обработва плюшени играчки във формата на панда за износ към американския и европейския пазар.", "date": "2017.10.10", "title": "Фотогалерия: Световните снимки на деня за 10 октомври 2017"}
{"url": "http://www.dnevnik.bg/razvlechenie/2017/10/10/3057349_seksskandalut_s_harvi_uainstiin_izbuhna_v_lavina_ot/", "text": "Скандалът с разкрития за дългогодишни сексуални посегателства от Харви Уайнстийн - един от най-влиятелните продуценти в Холивуд, избухна във вторник в лавина от обвинения и от световни звезди като Гуинет Полтроу, и Анджелина Джоли. В бързо разрастващият се списък с известни актриси, споделящи пред медиите инцидент след инцидент, започващи още от началото на 80-те години, са още Розана Аркет и Катрин Кендал. В повечето случаи те са били млади - на 22-23 години, и докато са го възприемали като свой ментор, той е бил особено настъпателен, вулгарен и на моменти агресивен. Кендал описва сцена в апартамента му през 1993г., в която той се появил от банята по хавлия и я помолил да му направи масаж, но всичко бързо прераснало в настойчиви посегателства. \"Той буквално ме преследваше, не ме оставяше да мина покрай него и да стигна до вратата.\" Инцидентът с Гуинет Полтрой станал, когато тя е била на 22 години - точно когато е получила ролята, превърнала я в звезда в адаптацията на \"Ема\" от Джейн Остин. Тя споделила с тогавашния си приятел Брад Пит, който вдигнал скандал на Уайнстийн, а продуцентът я предупредил да не казва на никого за случилото се. Анджелина Джоли е преживяла същото в края на 90-те години по времето, когато на екрана излиза Playing by Heart. \"Имам лош опит с Харви Уайнстийн от моята младост и в резултат на това избрах никога повече да не работя с него и предупреждавам останалите да го избягват. Това поведение към жените във всяка сфера, във всяка държава по света е неприемливо\", казва тя в съобщение, цитирано от \"Ню Йорк таймс\". Именно от разследване на това издание тръгна лавината от разкрития, довела до уволняването на продуцента от собствената му компания и обмисляне тя да бъде преименувана, за да не бъде свързвана със скандала. Той отхвърля обвиненията на актриси, разказващи приблизително един и същ модел - примамване в хотелска стая или апартамент за обсъждане на сценарий или дори на кампании за оскар, където се опитвал да ги накара да го масажират, опипвал ги, свалял си дрехите им предлагал сделки \"работа срещу секс\". Всичко това се е случвало с участието на служители и помощници в компаниите му Miramax и Weinstein Company, които резервирали хотелите и понякога докарвали момичетата, след което изчезвали. В компаниите му се е знаело за това, а към 2013-2015г. е било почти публична тайна в Холивуд. Полтроу, както и много от другите жени, обясняват, че е смятала никога да не разкрие случилото се. Публично е правила комплименти по негов адрес, позирала е за снимки с него и е играела ролята на бляскава звезда на един мощен продуцент. Но с годините отношенията им станали напрегнати, тя се отдръпнала от него, \"защото той бе едновременно щедър и подкрепящ, докато тормози и заплашва.\"", "date": "2017.10.10", "title": "Сексскандалът с Харви Уайнстийн избухна в лавина от обвинения от световни звезди"}
{"url": "http://www.dnevnik.bg/sviat/2017/10/10/3057357_pravitelstvoto_na_katalunia_podpisa_deklaraciia_za/", "text": "Правителството на Каталуня, начело с премиера Карлес Пучдемон, подписа Декларация за провъзгласяване на независимост на испанската провинция почти веднага след неговата реч в парламента в Барселон, в която той обяви, че ще отложи задействането на документа в опит да постигне диалог с испанското правителство. Мадрид веднага отхвърли предложението, защото не приема да преговаря с хора, извършващи поредица от нарушения на законите и Конституцията. Декларацията може да има някаква правна стойност според приети през последните две години закони в Каталуня, които са оспорвани от съдилищата в Испания. Но тя може да даде пълно основание на Мадрид да започне процедура, в която за няколко дни да замрази автономията на Каталуня, да поеме директно контрола над администрацията и да насрочи нови избори. Всички парламентарни партии в Испания осъдиха решението на Пучдемон. \"Каталуня възстановява пълния си суверенитет\", се казва в документа, цитиран от \"Ройтерс\", наречен \"Декларация на представителите на Каталуня\". \"Призоваваме всички държави и организации да признаят Каталунската република като независима и суверенна държава. Призоваваме каталунското правителство да предприеме всички необходими мерки, за да направи възможна и изцяло ефективна тази декларация за независимост и мерките, съдържащи се в закона за временния закон, който се основава републиката.\" Половин час след 22 часа местно време вицепремиерът Сорая Саенс де Сантамария обяви, че за 9 часа сутринта в сряда е насрочено заседание на правителството, на което да се реши дали да бъде активирана процедура по чл. 155 от Конституцията, с който се замразява автономията на Каталуня. \"Пучдемон не е в позиция да поставя условия и никой не може да налага да водим диалог\", добави тя. \"Диалогът между демократи трябва да се води в рамките на закона.\" Според нея премиерът Мариано Рахой провежда консултации с другите партии за това как да се реагира на събитията в Каталуня. На каква правна рамка се позовава властта в Каталуня и как тя е предвидено да действа до приемането на Конституция на републиката? На 6 септември парламентът в Барселона прие закон, с който резултатът от референдума (проведен на 1 октомври) е задължителен. Ако има повече \"да\", отколкото \"не\" за отделяне от Испания, това се възприема като одобрение за независима Каталуня. До два дни след официалното обявяване на резултата, парламентът трябва формално да провъзгласи независичост, да обясни последиците от решението и да започне процес за основаване на република. Каталуня е описана като \"социална и демократична република на правото\", в която народът е суверен. Законите на ЕС и международното право продължават да действат на територията. В закона се казва, че правилата на ЕС, действащи в Каталуня при провъзгласяване на независимост - прилагани от национални или местни институции - ще продълаг да бъдат прилагани при същите условия, установени от закона на съюза. Всички закони, които ЕС приеме след декларацията за независима държава, автоматично ще се интегрират в каталунското законодателство. Не е ясно каква ще е валутата на евентуалната държава. Откъсване от Испания ще остави Каталуня извън ЕС, но районът може да продължи да използва евро по начина, по който го правят Черна гора и Косово. Напускането на Испания означава, че местните банки излизат от контрола на Европейската централна банка, чиято схема за гарантиране на влоговете застрахова и клиентите на банките от еврозоната. Не е съвсем ясно какви ще са търговските отношения, но законът казва, че каталунското правителство ще действа в съответствие с митническия и акцизен режим, определен от законите на ЕС. Международните закони, одобрени от Испания, се инкорпорират в каталунското право, стига да се смята, че са подходящи да прилагане там. До една година правителството трябва да определи действието на кои закони ще запази. Чужденците ще имат същите права и задължения като каталунците, но за заемане на постове в публичната администрация се изисква каталунско гражданство. Всеки, роден в Каталуня, но без друго гражданство, се смята за каталунец. Сегашните Върховен, граждански и наказателен съд стават Върховен, граждански и наказателен съд на Каталуня. Създава се Съд на гаранторите за разглеждане на апелации и коннфликти с правните органи. Той ще е съставен от председателя на Върховния съд, колегите му от другите четири съдилища и двама съдии, назначени от парламента. Испанските граждани, живеещи в Каталуня от преди 31 декември 2016г., ще се смятат за граждани на Каталуня. Останалите, които са се установили след тази дата, но преди законите за самоопределение да влязат в сила, могат да кандидатстват за каталунско гражданство след 2 години. Родените в Каталуня, от каталунски родители или живели в района поне 5 години, но не живеят там, могат да кандидатстват за гражданство. Бебетата, родени или осиновени от каталунски родители след обявяването на независимост, се смятат за каталунски граждани. Каталунско гражданство се придобива чрез законно и непрекъснато пребиваване в Каталуня за петте години преди подаването на молба за получаване на такова. За чужденците се включва и времето на законно пребиваване преди законът да влезе в сила. Кандидадът за каталунско гражданство може да запази гражданството си на Испания или която и да е друга страна.", "date": "2017.10.10", "title": "Правителството на Каталуня подписа Декларация за независимост"}
