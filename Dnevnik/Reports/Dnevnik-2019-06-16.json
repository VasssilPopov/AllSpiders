{"url": "https://www.dnevnik.bg/sport/2019/06/16/3926086_voleibolistite_dopusnaha_shesto_porajenie_v_ligata_na/", "text": "Българският национален отбор по волейбол записа шеста загуба в Лигата на нациите, след като отстъпи на Италия. Състезателите на Силвано Пранди претърпяха поражение с 1:3 (14:25, 20:25, 25:23, 21:25) и остават с отрицателен баланс след девет двубоя. В домашния минитурнир българските волейболисти записаха поражения от  Япония  и Италия, след като стартираха с победа над  Австралия в петък . В големи периоди от мача България не беше равностойна на италианския си съперник. Посрещането беше колебливо, а играта на блокада не вървеше. Българите допуснаха и огромен брой грешки, което наклони везните в полза на Италия. Цветан Соколов беше най-резултатен в мача с 23 точки, но това не се оказа достатъчно, за да бъде избегната загубата. За България 11 добави центърът Алекс Грозданов. Най-резултатен за победителите беше диагоналът Джулио Пинали със 17 точки, а Давиде Канделаро и Олег Антонов добавиха по 12. В пореден мач Силвано Пранди потърси промени, за да опита да подобри представянето на състава си. Това обаче не даде ефект, след като в първия гейм Италия поведе от началото. Скуадрата отвори преднина от четири-пет точки, които се оказаха достатъчни. След второто прекъсване разликата продължи да се увеличава, а България грешеше при всеки елемент. Домакините не бяха стабилни нито на начален удар, нито при посрещането. В първата част България реализира едва 14 точки. Италианците атакуваха рядко през диагонала си Джулио Пинали, но за сметка на това в центъра за Давиде Канделаро всичко се получаваше. При българите грешките продължиха и във втория гейм. Италия не успя да поведе толкова убедително, като резултатът вървеше точка за точка и измамно изглеждаше, че българите са изравнили играта. В един момент обаче гостите направиха няколко поредни точки след второто техническо прекъсване. Това наклони везните в полза на Италия и втората част завърши с успех на Скуадрата 25:20. Едва след двата загубени гейма българските волейболисти започнаха да играят и се стигна до промяна в техните действия. Цветан Соколов се ангажира във всички важни моменти и това веднага даде резултат. Влезлият Георги Сеганов също разигра добре нападателите, а през центъра много по-добре се справяше Алекс Грозданов. Резултатът беше равен до 20-ата точка, но след това България показа добра игра в защита и здрави нерви, които позволиха да бъде спечелен и геймът с 25:23. Психологическото предимство обаче не беше използвано в четвъртата част, в която от нови грешки на българите Италия успя да дръпне в резултата. До края на гейма това не се промени и Скуадрата затвори спокойно срещата след 25:21. През следващата седмица България се отправя към Бразилия за четвъртата седмица от надпреварата. В минитурнира в Куяба волейболистите на Силвано Пранди ще срещнат домакините, Русия и Германия.", "date": "2019.06.16", "title": "Волейболистите допуснаха шесто поражение в Лигата на нациите"}
{"url": "https://www.dnevnik.bg/analizi/2019/06/16/3925853_georgi_lozanov_mediite_ne_sa_realen_biznes_a_vse/", "text": "\"Дневник\" препечатва интервюто на Венелина Попова от  \"Тоест\"  за медийната ситуация в България. - Мина времето сякаш, когато се явяваха ключови фигури в обществото и професията за тези места. Сега ситуацията в медиите е доста спорна и трудна, а в някаква степен има и усещане за предрешеност в конкурсите. Ето защо не мога да кажа, че се явява каймакът на българската журналистика. Това далеч не са и някакви особено доходни постове, а са свързани с много отговорност, работа и решаване на трудни проблеми. И всичко това до голяма степен не е много благодарно. Не съм сигурен, че тези места са достатъчно примамливи. - Да, обикновено се счита за почти задължително, ако си бил директор на обществената медия, да се явиш отново на конкурс. Защото ако те изберат повторно, това е атестация, че си бил добър директор. - Не, категорично не е така. Като председател на СЕМ не съм се чувствал жертва на някакъв политически натиск. Понякога я имаше принудата на изключително стеснения списък от кандидати. Така в радиото, Бог да го прости, Радко Янкулов беше един компромис. Но аз бих Ви попитал – ако Вие бяхте в СЕМ, кого бихте избрали? - Аз не бих казал, че изборът на Валери Тодоров беше попътен на тогавашните управляващи. Но и при него ситуацията беше такава, че нямаше сериозна алтернатива. Най-големият натиск към мен в тези конкурси винаги е идвал от липсата на алтернатива. По отношение на избора на генерален директор на БНТ – струва ми се, че той е до голяма степен предрешен. Това е един дълъг процес, който в крайна сметка има за цел Емил Кошлуков да заеме поста. Както помните, той трябваше да стане директор още миналия път, но имаше трудности, тъй като не отговаряше докрай на условията. Сега вече отговаря и общо взето, заради съзнанието в обществото, че този избор е за него, затова не се явяват и достатъчно авторитетни кандидати, които да застанат срещу Кошлуков. Така че накрая СЕМ да може да каже: \"Ами кого друг да изберем?\" Тези ситуации дават алиби на избора. - Както и да е стоял на предишния конкурс, сега ситуацията е различна, защото още когато влезе в БНТ, той се оказа в своеобразен конфликт на интереси като програмен директор и водещ. През годините е имало и други такива случаи и винаги са се отчитали като конфликт на интереси. И се е търсело решение. Помня, навремето Светла Петрова беше в такава ситуация и тя се съобрази с това, че не могат да се изпълняват и двете роли. Така че сега тези две години са една лоша атестация за Кошлуков. Извън историята със средния пръст, която е по-скоро куриозна, още с влизането си в телевизията той събуди съпротива сред професионалистите вътре и извън БНТ, та даже се стигна до подписки и протести. А от наблюденията си искам да кажа, че когато някой е влязъл в конфликт с професионалната колегия, това никога не свършва добре, рано или късно. - По отношение на БНТ, която е във фалит и за което и господин Кошлуков е настоял пред СЕМ по време на своя отчет, сега се лансира като много добра тема, за да може той изведнъж да излезе като спасител на телевизията. Тези финансови проблеми се задълбочават с всеки следващ управленски мандат и не може да се каже, че се дължат точно на един определен директор. Затова смятам, че при сегашния финансов дефицит е по-добре да бъде избран доказан мениджър с опит, който да може да управлява медията като предприятие. - Сговарянето с управляващите по време на конкурс, отправянето на искания към тях да се намесят в телевизията и да решат финансовите ѝ проблеми точно в момента е доста спорно поведение на кандидат за позицията. В такава ситуация е нормално да се изчака да завърши конкурсът, пък тогава да се водят разговори с управляващите, ако това е пътят, който ще избере бъдещият генерален директор на БНТ. - Няма съмнение, че ако се дължи на някого персонално, то е на журналистите. По-скоро кризите се свързват с ръководството на една медия, а позитивите – с тези, които продължават да работят, независимо от конюнктурите, които се сменят. И затова е много важно поведението на самите колеги вътре. Вие знаете, че в общественото радио, а отчасти и в телевизията, журналистите имат по-голямо основание да оказват съпротива и да бъдат коректив на своите шефове. В частната медия се приема, че собственикът (законът в това отношение не защитава работниците) може да налага своята воля. Докато в обществените медии все пак това не може да стане така директно, макар те да са нереформирани и на директорите да се дава особена власт, и то без разделение на властите вътре в медията. Както е добре известно, сега административните и програмните решения в обществените медии трябва да се вземат от едно и също лице. - Навремето заедно с професор Нели Огнянова успяхме да включим в закона един член, който да защитава работещите в БНР и БНТ, като им дава възможност публично да критикуват ръководството и това да не се смята за нелоялност към медията. И да не могат на това основание да те уволнят. Но това е валидно само за обществените медии и е свързано с много голяма енергия от страна на журналистите, за да могат да се съпротивяват срещу ръководствата, които ограничават професионалните им възможности или се опитват да налагат цензура. В частните медии това не се случва и в известен смисъл има нагласа на обществото, че който плаща, той поръчва музиката. Ето защо собствениците им в това отношение нямат реална пречка да правят каквото им се струва подходящо. Традиционните медии все по-трудно се издържат сами. И когато влагаш капитал в тях, после искаш насреща някакъв реванш, който да е в сферата на твоя бизнес, в подкрепа на твоите корпоративни интереси и т.н., което, разбира се, деформира журналистическата картина. Това личи и от факта, че за десет години цената на \"Нова телевизия\" падна тройно. Преди време тя беше продадена за 600 млн. евро, а сега – под 200 млн. Това показва, че в момента медиите не са реален бизнес. Медиите са все по-малко предприятия, които се издържат от потребителите на информация и съдържание, и все повече стават разменна монета в други игри. - Е, в реалните демокрации също в голяма степен медиите губят тази позиция, която са имали, включително и с независимостта си. Тенденцията е обща и неслучайно стигнахме до това \"постистината\" да стане световен процес през 2016 г. Но би могло да има законови механизми за защита на журналистите от собствениците на медиите. И ако отнякъде може да дойде изход, той е в тази посока. Или пък това би могло да стане със силни синдикати, каквито в медиите отдавна няма. Така че практически журналистите в момента са оставени абсолютно на произвола на съдбата, или по-скоро на произвола на собственика. - Първо, не бих искал да кажа, че всички медии в България са зависими по един и същи начин, дори разликите не са само между медиите, а между възможностите на отделни журналисти в една медия и на различни територии. В \"Нова телевизия\" това беше чисто уволнение – да кажеш на едни разследващи журналисти, че ще бъдат фрийлансъри, защото естествено, че няма как да се прави разследваща журналистика, ако зад теб не стои медията и не те подкрепя. Но същевременно има журналисти и в тази телевизия, като водещите на сутрешния блок, които изпълняват достойно задълженията си. Какво ще е бъдещето развитие – не ми се иска да правя прогнози, защото едва ли ще са много окуражаващи. Обаче пак казвам, че ситуацията е драматична в световен мащаб. В интернет в момента се разпространява безплатно същото съдържание, което традиционните медии трябва да продават, за да съществуват. Това е вече един невъзможен бизнес модел, а нов още не се е появил. Сега стоим в тази абсолютно разпаднала се ситуация и е много трудно да се намери точката, от която да се тръгне, за да се излезе от кризата.", "date": "2019.06.16", "title": "Георги Лозанов: Продажбата на \"Нова тв\" показва, че медиите са разменна монета в други игри"}
{"url": "https://www.dnevnik.bg/evropa/2019/06/16/3925484_krainata_desnica_moje_da_prevzeme_germanskiia_holivud/", "text": "Неговият исторически център, спасен от бомбардировките, е станал предпочитано място за международната филмова индустрия, която привлича кинозвезди и туристи. Но има и друга причина, заради която Гьорлиц - \"германският Холивуд\", отскоро фокусира вниманието върху себе си: градът на германската граница с Полша и Чехия може днес да стане първият град, превзет от крайната десница. Към тази перспектива се отнасят много сериозно няколко десетки артисти като Бернхард Шлинк, автор на бестселъра \"Четецът\", или актьора Даниел Брюл с неговия \"Сбогом, Ленин\", които призовават да не се оставя градът в ръцете на \"омразата\". Гьорлиц, отделен от Полша от река Ниса, този юни предлага приятна гледка. С павираните си улици, реновираните си барокови фасади и туристите, обикалящи в горещината улиците му. Символично значение В последните години градът е станал и предпочитано място за снимане на филми, сред които са големи американски продукции като \"Гранд хотел \"Будапеща\" или \"Гадни копилета\". В \"Гьорливуд\" са идвали Джордж Клуни, Кейт Уинслет, Ема Томпсън или Джеф Голдблум. На местните избори в края на май в този град с население 55 хил. души на първо място излезе кандидатът на \"Алтернатива за Германия\" (АзГ) Себастиан Випел. Бивш полицай, с бръсната глава, любител на бойните изкуства, известен с цветистия си език, той е един от първите членове на крайнодясната партия, който разтърси германския политически пейзаж, особено след притока на стотици хиляди мигранти през 2015 г. За него призивът на германските артисти е просто прищявка на \"хора, които не живеят в Гьорлиц\". В края на май този як мъж, висок 1.90 м, получи 36.4 процента от гласовете, като изпревари Октавиан Урсу, кандидата на дясноцентристкия Християндемократически съюз (ХДС) на Ангела Меркел, получил 30.3 процента. На втория тур ХДС е с изравнени шансове, дори при положение че Урсу, който обясни пред АФП как се \"опитва да си върне доверието\", загубено от традиционните партии, е подкрепен от другите партии. Изборите днес ще бъдат внимателно наблюдавани от политическите щабове, в които ври и кипи, тъй като вот след вот крайната десница се представя като най-популярната партия в Източна Германия. Три провинции от бившата ГДР, сред които Саксония, ще обновят това лято местните си власти и могат да се озоват в ръцете на АзГ. От тези няколко вота  зависи и бъдещето на нестабилната коалиция  на Ангела Меркел. Шестият по големина град в Саксония - Гьорлиц, символизира бившата Източна Германия, която се чувства пренебрегната 30 години след падането на Берлинската стена въпреки наливането на милиарди евро там. Младите са се преселили Саксония е провинцията, която се ползва с най-голяма подкрепа от европейските фондове с 2.75 млрд. евро за периода 2014-2020 г. Гьорлиц ще получи близо 10 млн. евро за реновирането си. Но на евроизборите еврофобската крайна десница се класира първа. Застаряващото население, високите нива на безработица спрямо националните равнища... Гьорлиц е събрал в себе си проблемите на тази Германия в \"източната част на Изтока\". За Томас привърженик на Зелените, когото срещнахме в центъра, успехът на АзГ е свързан с \"голямата заблуда, родена от обединението\", и от \"разочарованието, което направи част от населението податливо на десния популизъм\". По улиците много от магазините си търсят нов собственик, а повечето хора са на преклонна възраст. Повечето млади са напуснали града. \"Цяло едно поколение, моето поколение, вече не е тук\", изразява съжаление 36-годишният Випел, който обещава \"да го върне\", ако стане кмет. За това той има два приоритета - сигурността и борбата с незаконната имиграция, ключова тема на АзГ, откакто Меркел отвори през 2015 г. границите за търсещите убежище. Гьорлиц, който досега се е сблъсквал само с имиграцията на поляци, приютява в момента около хиляда мигранти, от които неколкостотин сирийци. Това е промяна, която трудно се възприема. \"Нещата се промениха много бързо в този град, особено с безконтролната имиграция\", твърди Карстен, около 50-годишен местен жител, който гласува за АзГ, но не ни казва фамилното си име. Той приписва на партията една заслуга: тя \"отделя време да изслушва\" жителите на града. /БТА", "date": "2019.06.16", "title": "Крайната десница може да превземе \"германския Холивуд\""}
{"url": "https://www.dnevnik.bg/sviat/2019/06/16/3925638_azsumtuk_-_dobrovolcite_koito_se_opitvat_da_napraviat/", "text": "Десетки хиляди онлайн доброволци се борят с речта на омразата във \"Фейсбук\". Как? Като се включват в публични дискусии, за да ги допълнят с факти и различни гледни точки. Целта им не е да променят мнението на отсрещната страна, а просто да променят тона на разговора, измествайки расистките, женомразките или хомофобските коментари. Това разказва Би Би Си в материал, посветен на доброволците от хаштага #IchBinHier (#АзСъмТук). Усилията им са забеляни от \"Фейсбук\" - социалната мрежа им дава възможност за безплатна реклама и помага с организацията на срещите им на живо. 39-годишната германка Нина работи на пълен работен ден, има малко дете и отделя три часа дневно от времето си, за да модерира коментари. И има много лична причина за това – съпругът ѝ е от Уганда, и двамата са се стреснали от възхода на расистката реторика в социалните мрежи. \"Не мога да си представя дъщеря ми да порасне и да чете такова неща. Не желая тази култура\", казва тя пред Би Би Си. #IchBinHier започва в Швеция с хаштага #JagArHar, използван от родената в Иран журналистка Мина Денерт. Преди три години тя забелязала, че социалните мрежи са \"залети от омраза\" и решила да се бори с това по \"спокоен, неагресивен начин\". След време създала група във \"Фейсбук\", привличайки поддръжници на идеята, медиите я забелязали и скоро тя нараснала до 75 хил. члена. Подобни групи се създали във Франция, Словакия, Полша и Великобритания. Днес има 14 групи на различни езици. Те се придържат към борбата с речта на омразата, която \"Фейсбук\" определя като \"пряка атака върху хора въз основа на защитени характеристики – раса, етнос, произход, религия, сексуална ориентация, каста, биологичен пол, социален пол, джендър идентичност и сериозни болести или увреждания.\" Повечето от членовете на групата в Германия са с леви и либерални убеждения, но има и консерватори, казва основателят ѝ Ханес Лей. \"В една демокрация трябва да толерираме различните мнения. Но ако те станат агресивни, ако призовава към насилие, се намесва #АзСъмТук\". 23-годишният Филип Крайсел, който също е част от групата, казва, че е открил организирана активност – някои от акаунтите с широко одобрявани мнения \"лайкват\" и са активни в социалната мрежа по цял ден. \"Тролските армии се обединяват в почти полувоенни йерархии\", потвърждава изследователят от лондонския Институт за стратегически диалог Джейкъб Дейви. \"Може да се види как тези групи се обединяват, за да тормозят други във \"Фейсбук\" - това едновременно заглушава умерените дискусии и доминира определени теми на разговор.\" Изправянето срещу тролските армии не минава и без рискове – преди изборите в Швеция през 2018 г., личната информация на Денерт, съпруга и децата ѝ е публикувана онлайн. Семействоте е поискало полицейска защита, след като заплахите станали особено страшни.", "date": "2019.06.16", "title": "#АзСъмТук - доброволците, които се опитват да направят \"Фейсбук\" по-приятно място"}
{"url": "https://www.dnevnik.bg/detski_dnevnik/2019/06/16/3921641_kudeto_budilnik_e_petelut/", "text": "Без претенция да сме изчерпателни, подбрахме няколко от десетките ферми в България, в които можете да заведете децата си за уикенд или седмица, или да ги поверите в добри ръце. Приключение с ателиета по природни науки, спортни игри и експедиции са приготвили \"Био игри\" за лятото на деца от 7 до 12 години. Мястото на провеждане е село Герман, зала \"АРТденца\". Водещите и децата ще използват оборудваното помещение на залата и обезопасената градина около нея. Ще правят преходи и експедиции по екопътеки в Лозенската планина и до язовир Панчарево по предварително подготвени маршрути. По време на лагера децата ще изследват природата в планината. И не само! Ще свържат местната природа с теми за животните и растенията от целия свят, палеонтологията и човешкото тяло. Програмата развива практическите умения на децата, логическото и творческото мислене, способността за работа в екип, взимането на самостоятелни решения, умението за комуникация и провокира желанието за откриване. През 50% от времето децата ще учат през преживяване. Движението, игрите и свободното време ще са останалите 50% от програмата. Фермата се намира на 25 километра от София, над село Железница. Там се отглеждат редките местни български породи като каракачански коне, овце и кучета, родопски крави и е прекрасно място за излет и ековаканция на деца и възрастни. Екипът на фермата прилага традиционни методи и практики в направата на домашни продукти: кисело мляко, сирене, натурални и екологично чисти сладка от природни горски дарове, лютеници, туршии. То се намира в село Макоцево, на около 40 километра от София. \"Нашето желание и цел е да станете добри ездачи, да разбирате конете и да не искате от тях повече, отколкото те могат да ви дадат. Ще ви покажем и убедим, че ездата не е само да си в седлото и да управляваш коня... това е начин на мислене, които влияе и променя живота ви\", казват треньорите от ранчото. Освен рождени дни и партита в \"Конникът\" се организират и 7-дневни летни детски лагери. Децата участват в живота на истинско ранчо, като следват неговите правила, задължения и отговорности. По време на лагера се научават да работят в екип, да уважават природата, животните и хората около себе си. Само за седмица те стават по-отговорни, по-организирани и по-уверени в собствените си сили. Тя е многофункционално стопанство, място за хора, които ценят непреходните неща. Представлява своеобразна голяма класна стая на открито, където съвременните градски деца биха могли да се свържат с природата, с нейната мъдрост и изобретателност и да вникнат по-дълбоко в същността на живота. Това лято на фермата й предстои голяма и трудна задача – ще мести стопанството на своя собствена земя. И тъй като основният начин, по който учат децата, е чрез личен опит и посредством реални практически дейности, фермерите канят всички желаещи малки строители да споделят с тях този вълнуващ момент, като станат част от лятната програма \"Малки строители на големи мечти\". Първата лятна програма на новата ферма ще бъде посветена на облагородяването на това вълшебно място. Ще бъде направена заедно с децата детската площадка от дървени материали, ще бъдат направени пътеки, посадени храсти и цветя, а откритата кухня - измазана с кал. И още много други забавни и истински неща. Контакти за записване и информация: 0888 44 88 25 – Силвия Узунова. Тя е учебна биоферма за деца. В нея се отглеждат домати, чушки, моркови, лук, зеле. Има още овощна градина с череши, кайсии, праскови, сливи, ябълки, арония. Отглежда се пшеница и ръж. Децата се учат не само да засаждат различни зеленчуци и да се грижат за тях, а и да пастьоризират млякото, издоено от кравите във фермата, и да произведат сметана, масло, кисело мляко, сирене и кашкавал; да смелят пълнозърнесто брашно от пшеница и ръж от фермата, да замесят хляб с квас и да го опекат в пещ на дърва; да смелят плодове от градината и да направят конфитюр и сладко; да направят истинска домашна лютеница от домати и чушки, набрани от самите тях.", "date": "2019.06.16", "title": "Където будилник е петелът"}
{"url": "https://www.dnevnik.bg/sport/2019/06/16/3925897_leikurs_subra_lebron_djeims_i_antuni_deivis/", "text": "След опити продължили няколко месеца \"Лос Анджелис лейкърс\" най-накрая успя да си осигури услугите на центъра Антъни Дейвис. Според журналиста от ESPN Адриан Войнаровски една от дългоочакваните сделки в НБА е факт и \"езерняците\" привличат звездата на \"Ню Орлиънс пеликанс\". В замяна при \"пеликаните\" отиват плеймейкърът Лонзо Бол, крилото Брендън Инграм и гардът Джош Харт. Освен това \"Ню Орлиънс\" взима три първи избора в драфта, както и №4 в предстоящия драфт следващата седмица. \"Лейкърс\" искаше да вземе Дейвис още в началото на годината и да сформира тандем между него и звездата на тима Леброн Джеймс. Сделка тогава не се осъществи, въпреки че \"езерняците\" предлагаха петима играчи, за да вземат центъра. Директорът по баскетболните операции в отбора Меджик Джонсън на практика потвърди сделката. \"Страхотна работа на Джини Бъс, която доведе Антъни Дейвис в \"Лейкърс\". Ние се връщаме в битката за титлата. Знам, че в момента Леброн е широко усмихнат\", написа в социалните мрежи легендата Джонсън. След новината за сделката букмейкърите дават по-големи шансове на \"Лейкърс\" за шампионската титла догодина. Отборът все още има достатъчно средства, за да си осигури и звезден гард, който да заеме ролята на титулярен плеймейкър. Сред опциите за \"Лос Анджелис\" са Кемба Уокър от \"Шарлът хорнетс\", който става свободен агент, както и бившия съотборник на Джеймс Кайри Ървинг.", "date": "2019.06.16", "title": "\"Лейкърс\" събра Леброн Джеймс и Антъни Дейвис"}
{"url": "https://www.dnevnik.bg/istorii_na_denia/2019/06/16/3925824_nai-chetenoto_v_dnevnik_dps_i_peevski_predlojiha/", "text": "1.  ДПС и Пеевски отвръщат на удара: Предлагат партийна субсидия от 0 лв. (видео)  - 30550 прочитания 2.  Автопортрет: \"Всичко читаво работи за частния сектор, в държавния са само кратуни\"  - 29380 прочитания 3.  Мениджърът на \"Хуауей\" за България: Не изпадайте в паника, устройствата ви няма да угаснат   - 24770 прочитания 4.  Топлото време повдигна плочите по трамвайното трасе на \"Граф Игнатиев\" , обяснили на Фандъкова - 20461 прочитания 5.  Дали Нинова или опозицията ще надвие, вече има сериозно разделение в БСП  - 19479 прочитания 6.  Плевнелиев: Тандемът Борисов - Цветанов ще трябва да намери себе си и да продължи  - 17715 прочитания 7.  Александър Йорданов предлага България да подари реакторите за \"Белене\"  - 17412 прочитания 8.  \"Нова телевизия\" прекрати договорите на Миролюба Бенатова и Генка Шикерова  - 16995 прочитания 9.  Кои са отличниците на матурите: елитни гимназии и едно селско училище  - 16895 прочитания 10.  Подмяната на общественото мнение - с методите на КГБ  - 15522 прочитания", "date": "2019.06.16", "title": "Най-четеното в \"Дневник\": ДПС и Пеевски предложиха партийна субсидия от 0 лв."}
{"url": "https://www.dnevnik.bg/sport/2019/06/16/3925910_fotogaleriia_shouto_na_taisun_fjuri_i_pobedata_mu_s/", "text": "Бившият световен шампион по бокс в тежка категория   постигна зрелищна победа след технически нокаут над германеца Том Шварц в Лас Вегас. Циганският крал се нуждаеше само от два рунда, за да откаже 25-годишния си съперник, който до този момент нямаше поражение.", "date": "2019.06.16", "title": "Фотогалерия: Шоуто на Тайсън Фюри и победата му с нокаут в Лас Вегас"}
{"url": "https://www.dnevnik.bg/citat_na_deniia/2019/06/16/3925923_citat_na_denia_biznesmenite_v_partiinite_dela_-/", "text": "Това заяви лидерът на БСП Корнелия Нинова на партийния конгрес, който трябва да обсъди оставката й. ", "date": "2019.06.16", "title": "Цитат на деня: Бизнесмените в партийните дела - наиграхте се, затворете портфейлите"}
{"url": "https://www.dnevnik.bg/politika/2019/06/16/3925912_sled_akciia_na_socialisti_ot_stranata_korneliia_ninova/", "text": "След акция да остане на поста лидерът на БСП Корнелия Нинова оттегли оставката си. Това стана току-що по време на партийния конгрес, който заседава извънредно в зала 1 на НДК днес. Оставката бе заявена на  заседание на Националния съвет на \"Позитано\" 20 след загуба на европейските избори , но днес Нинова обяви, че няма да я депозира пред най-висшия партиен орган - конгреса, който по устав трябваше да я потвърди. Лидерът на БСП заяви, че първият вариант пред нея е бил оставка на инат, за да си запази достойнството и егото, но това щяло да доведе до превземане на БСП и диктатура в държавата. Затова тя избрала втория - да поеме имиджови щети, но да предпази партията от хаос. После обясни, че не се бори за постове, тъй като е можела да бъде председател на Народното събрание, каквото предложение имаше от Бойко Борисов, или пък - да се договори с едрия бизнес, чиито представители в последните дни са борили за главата й. Накрая каза: \"Пред избора егото ми или бъдещето на тези хора (бел авт. - членовете на партията), избирам второто. Три години работихте за нас - да бъдем депутати и евродепутати. Сега ние ще работим да бъдете кметове\". Тя даде да се разбере, че голямото предизвикателство пред БСП са местните избори. \"С криза на върха в партията успехът ни е под въпрос. Можем да влезем в юридически блокаж, който да доведе до отлив на подкрепа и невъзможност за участие в изборите\", каза още Нинова. Тя отрече оставката й да е била театрален акт.  \"Всички подкрепят Нинова\"  След изказването на Нинова последваха бурни аплодисменти от делегатите на конгреса, а Нинова обяви, че ги приема за вот на доверие. Последва и гласуване точката за потвърждаване на оставката й да отпадне от дневния ред - за бяха 535 \"за\" социалисти, 27 гласуваха \"против\", а 11 се въздържаха. Предстои конгресът да стартира кампания за пряк избор на лидер, но той да се проведе с отчетно-изборната кампания в партията идната пролет, когато изтича мандатът на Нинова. Конгресът, за участие в който в 10.00 часа се регистрираха 661 от 780 делегати, започна с призив от социалистите от Пазарджик. Такива молби изказаха също социалисти от Казанлък, Русе, Хасково и Велико Търново, както и Валери Иванчев от столичния район \"Младост\". След техните молби Нинова поиска думата. \"Имаме не просто партиен председател, но получихме и лидер. Аз моля конгреса, моля и другарката Нинова, дайте шанс на Русенската организация на БСП да спечели местните избори. Това няма да стане, ако партията е раздирана\", обяви Иван Иванов от Русе. Делегат от Казанлък, която не се представи, обяви: \"Другарко Нинова, даваме пълен вот на доверие към теб. Молим те, оцени напразни ли бяха няколко години работа. Изтегли ни като локомотив. По-достоен акт от твоята оставка е да я оттеглиш. Опозицията ще почака още няколко месеца. Другото е да се върнем назад. Нека да подкрепим другарката Нинова с мощен вот на доверие. Нека този конгрес да бъде белязан от силата на разума, а не - на самоунищожаването\". Нинова обяви, че БСП не се продава Речта на Нинова започна след близо час призиви да не подава оставка (цялата реч четете  тук ). След като отчете, че е променила партията, като са спечелени президентските избори и има ръст на подкрепата за БСП на парламентарните и европейските избори, Корнелия Нинова каза, че е заявила оставка, защото си е помислила: \"Стига, изтощихме партията!\". Хората тичат, работят, а ние водим публични борби кой да води бащина дружина. Ще останем без дружина. Нека двете тенденции в БСП да излъчат кандидати - исках. С моето желание да бъдем като европейските социалисти отворих кутията на Пандора\". Така обаче се отворил бент от фалшиви новини и натиск да партията да се върне в изходна позиция преди лидерството й, а тя искала БСП да бъде модерна лява партия като другите в политическото семейство ПЕС, където имало преки избори. \"Различни политически и икономически лобита се задвижиха за овладяване на БСП - твърдя го отговорно. На тези бизнесмени, които се бъркат в партийните работи, искам да кажа: \"Наиграхте се, затворете си портфейлите. Казвам ви го смело - БСП не се продава. БСП е кауза. Ако можете да купите 30 търговци в храма, зад каузата стоим стотици хиляди, които не се търгуваме. По-скоро търговците ще напуснат храма\", заяви още Нинова. След това обяви, че партията ще се справи заедно, а членовете и ще бъдат обединени. \"Аз създадох този хаос и аз ще подредя нещата. Аз имам много трески за дялане. Стилът ми е силов. Липсва ми гъвкавост. Стефан ме нарече танк. Но никога по никакъв повод не съм пренебрегвала колективните органи\", каза още Нинова. После обяви, че не приема критиките, че БСП отстъпва от идеологията си, които се основавали само против решението да не подкрепят Истанбулската конвенция. Тя призова вътрешната опозиция да изчака и да не бърза да раздава наследството й. Вътрешната опозиция не се разшири  Макар да имаше активизиране на вътрешната опозиция, към която се причисляват Сергей Станишев, Михаил Миков, Георги Гергов, Димитър Дъбов, Атанас Мерджанов, Ангел Найденов, Георги Пирински и др., тя не успя да събере подкрепата на конгреса днес да се разглеждат промени в устава, с които да се регламентира как се избира лидер при предсрочно подаване на оставка, какъвто бе случая с Нинова. \"За\" вкарване на такава извънредна точка в дневния ред гласуваха 186 социалисти, \"против\" бяха 461, а 14 се въздържаха. Такова бе съотношението на подкрепящите Нинова срещу критиците й и на предишния конгрес през 2017 г., когато също се искаше промяна в устава. Вътрешната опозиция предлагаше след оставката на Нинова конгресът да избере изпълняващ длъжността й до пълния цикъл на отчетно-изборни събрания следващата пролет. Най-коментирана бе кандидатурата на Валери Жаблянов, макар и той да не я е обявявал публично. \"Някои вече раздават кабинети на \"Позитано\" 20, като забравиха, че са получили само 1400 преференции на европейските избори\", каза по негов адрес Нинова. Днес трябва да бъде взето решение до три месеца да се изготвят правила за пряк избор на лидер, по който да се избира такъв след изтичането на мандата на Нинова през май 2020 г.  ", "date": "2019.06.16", "title": "След акция на социалисти Корнелия Нинова оттегли оставката си като лидер на БСП (допълнена)"}
{"url": "https://www.dnevnik.bg/sviat/2019/06/16/3925922_40_procenta_ot_novite_deputati_v_indiia_sa_podsudimi/", "text": "Партията на премиера на Индия Нарендра Моди \"Бхаратия джаната\" спечели убедително последните избори в страната, но в същото време се оказа, че почти 43 процента от новите депутати са спечелили мандатите си, въпреки че срещу тях има заведени дела за различни престъпления, предаде БТА, позовавайки се на \"Асошиейтед прес\".  Една четвърт от въпросните политици са обвинени в изнасилване, убийство или опит за убийство според данни на гражданската организация \"Асоциация за демократични реформи\". По индийското законодателство само лица с присъди от две и повече години затвор нямат право да се кандидатират за изборна длъжност, В същото време съдебната система е претоварена с над 30 млн. съдебни следствия и съдебни процеса, а делата се точат с години. Повечето от депутатите твърдят, че съдебните преследвания срещу тях се дължат на жалби на политически опоненти. ", "date": "2019.06.16", "title": "40 процента от новите депутати в Индия са подсъдими по различни криминални дела"}
{"url": "https://www.dnevnik.bg/razvlechenie/2019/06/16/3925387_s_noviia_si_album_madona_zasiaga_temi_za_bednostta/", "text": "Контрол на оръжията, бедността и отритнатите - с новия си албум Madame X Мадона казва, че иска да \"отвърне на удара\" на онова, което описва като заплащителен модерен свят. В интервю за \"Ройтерс\" тя споделя, че е ужасена от действията в посока ограничаване на правата на ЛГТБ общността и жените, особено в нейните родни САЩ. \"Ако говорите за крайнодесните и правата, които се отнемат, като тези на ЛГБТ общността и жените... очевидно съм травматизирана и ужасена\", казва Мадона. Известна отдавна с подкрепата си за ЛГБТ общността и благотворителната си дейност в Малави, 60-годишната Мадона споделя, че ще продължи да се бори за тези каузи.  \"В Малави продължава да има огромно количество бедност и нивата на ХИВ значително са намалели, но той не е изчезнал\", казва още певицата и допълва, че всички проблеми, които се появяват в Америка заради новото законодателство, я карат да продължава да се бори за същите неща. В своя 14-и поред студиен албум Мадона засяга теми като контрола над оръжията и използва част от речта на оцелялата след училищна престрелка Ема Гонзалез в песента I Rise, която тя описва като опит да даде глас на отхвърлените. Баладата Dark Ballet, която съчетава пиано с електро поп, пък е вдъхновена от Жана д\"Арк и разказва за свят, който е в пламъци. В Killers Who Are Partying тя пее за бедни, експлоатирани деца, както и за изнасилени жени. \"Доста е сстряскащо, доста е страшно... Нещо се случва навсякъде в света\", отговаря звездата на въпрос какво мисли за състоянието на света в момента. \"Когато човек помисли за количеството хора, които са умрели, били са убити, ранени и чиито животи са били променени безвъзвратно заради липсата на контрол над оръжията в Америка, това е такъв огромен, огромен проблем\", казва още тя. Мадона не пропуска да спомене и проблема с ограничаването правото на аборт в някои американски щати. \"Това са откачени времена, тъй като се борихме наистина много силно за много от тези свободи и сега изглежда сякаш всички те систематично биват отнети... това не ме кара да се чувствам безнадеждно. Просто ме кара да искам да отвърна на удара.\" Хамелеон Повлияна от живота в Лисабон, където Мадона се присъединява към местните музиканти в така наречените холни сесии, изпълненият с латино влияние албум Madame X пренася слушателите и към уличните партита и клубове с няколко по-енергични парчета. В някои от тях Мадона дори пее на испански и португалски. Затова вероятно тя описва албума и като \"хамелеон\". \"Всяка песен е отражение на Madame X. Понякога тя е борец за свобода, понякога е инструктор по ча-ча-ча, понякога копнее за любов, а понякога се чувства носталгично\", обяснява певицата и допълва: \"Понякога тя си мисли за всички хора по света, които страдат, които нямат думата и се нуждаят от глас, и тя се чувства отговорна за тях.\" Мадона, която става известна в началото на 80-те години с хитове като Holiday и Like a Virgin, има продадени над 300 млн. записи в световен мащаб, което я превръща в най-продаваната жена изпълнител, според Книгата за рекорди \"Гинес\". Известна със склонността си да прекрачва границите и с понякога провокативната си визия, творчеството й е вдъхновение за множество изпълнители. \"Невероятно благодарна съм... за това, че имах възможност да имам успех за толкова дълго време и че имах възможност да бъда в позицията, в която съм, да продължавам да творя, да имам свободата да говоря каквото мисля и да се чувствам вдъхновена и креативна\", казва тя на въпрос за кариерата й. \"Ще продължа да казвам каквото мисля, надявам се по колкото се може по-артистичен начин, тъй като ми харесва да имам отношение към политиката, но предпочитам да го правя по поетичен начин.\" Новото й алтер его Madame X е отражение на певицата, известна с това, че не спира да се преобразява. Мадона описва сама себе си като като \"любопитна личност, която непрестанно търси отговори, мъдрост, знание за това за какво е всъщност животът\".  \"Цялата ми работа е формирана от нещата, които уча, така че това провокира преоткриването\", допълва тя. .", "date": "2019.06.16", "title": "Мадона: Губим отдавна извоювани свободи - искам да отвърна на удара"}
{"url": "https://www.dnevnik.bg/sviat/2019/06/16/3925722_zashto_rusiia_sudi_tolkova_mnogo_narkodiluri/", "text": "Наказателното дело срещу разследващия руски журналист Иван Голунов за опит за разпространение на наркотични вещества в големи размери е приключено след силния обществен отзвук. Московският кореспондент на сайта \"Медуза\" настоява, че наркотиците са му подхвърлени от полицията, а в информацията, предоставена от властите при задържането му, имаше несъответствия, които провокираха някои медии да напишат, че това е възможно. Това е само един от многото случаи - в Русия съдят около 100 хил. души за престъпления, свързани с наркотици, всяка година, и много от тях твърдят, че делата им са скалъпени. Проблемът не е само законодателен, смята Кирил Титаев от Института за проблемите на правоприлагането от Европейския университет в Санкт Петербург, интервюиран от  \"Медуза\" . Например в дадена смес съдържаща наркотично вещество, за тегло на наркотика се смята цялата смес, а не само това на наркотичното вещество, и това на книга значително утежнява престъпленията. Освен това за \"разпространение\" може да се счита и размяната на такива вещества между потребители, която също е криминализирана - тези случаи не се разглеждат отделно, продължава той. \"Ако се разгледа общата структура на престъпленията, такива случаи са съществена част. Но както показва световният опит, борбата с наркопотреблението е безперспективно. Ефективна е само борбата с производството и разпространението.\" За 10 грама и 10 килограма Световната наука също така знае, че не всички наркотици са еднакво опасни, а в Русия те не са достатъчно разделени от гледна точка на законодателството. Това пречи и на достатъчно ефективната борба на правохранителните органи срещу по-сериозните наркотици, смята Титаев. Освен това продалият двуседмична доза ще бъде наказан като другия, продал например няколко килограма. Има и случаи, при които за разпространение се говори при задържани с количество, малко превишаващо една доза - на практика няма значима разлика между разпространяването на 10 грама и 10 килограма. \"Не може да се говори за фалшификация\" във всички случаи, но навярно прокурорите трябва внимателно да проверяват именно тези случаи, обяснява Титаев при коментара, че в Русия има удивително много случаи на задържания, при които започва дело за разпространение в особено голям размер. Стандартът за доказване на престъплението е нисък и се прояви и при случая на Голунов и е доста вероятно, ако не ставаше въпрос за \"по-малко известен и социално защитен човек\", има известна вероятност към делото да се добавят получените под натиск показания с признаване на вината. Един от вариантите за решаване на ситуацията е обискът да се случва само в присъствито на адвокат, задържането да се записва с камера, а видеозаснемането да замени свидетелите като доказателство за това - практика, използвана по света. Не Иван Голунов, а Игор Годунов Въпросът за преразглеждане на  члн. 228  от Наказателния кодекс за разпространение на наркотични вещества може да си остане само предмет на разговори въпреки вълната, отприщена от слачуя на Голунов, пише Олга Романова на сайта на деловото издание  РБК . Ако човек си представи, че задържаният е не журналистът Иван Голунов, а студентът Игор Годунов, обстоятелствата на задържането няма да са много различни - полицията ще може да обискира квартирата му в негото отсъствие с поне няколко мотива, пише Романова. Възможно е \"полицията действително да има основание\" да предполага, че Игор Г. търгува с наркотици, но е възможно и той \"да не се харесва на бащата на приятелката (или приятеля) си, а той да е подполковник от МВР\". Информацията може да идва и от наркодилър, ходил на детска градина заедно с Годунов и да не са се разбирали, а може Игор да е купил веднъж от него варихуана и да е нанесъл \"непоправима вина на обществото\". Фактически в случая на Голунов бе \"произведен или имитиран обиск\". \"Разбирали ли са оперативните работници, че не бива да го правят? Разбирали са и вероятно дори не ги е безпокоила възможността деянията им да изплуват в съдебно дело. Напротив, ако направят от Игор Г. наркодилър, това би \"удовлетворило началството\" и полицаите биха могли да получат премия, пише Романова. Ако нито в дома на Игор Г., нито в дрехите или други негови принадлежности не се открият наркотици (какъвто бе и случаят с Голунов), те могат просто да бъдат подхвърлени, както става с руския журналист. Ако Игор не разполага с наркотици, но някога е купил хашиш от дребен наркодилър, свидетелствал срещу него или съхранил комуникация с жертвата, това би мотло да е \"достатъчно за присъда\" - условна, ако Игор Г. бъде заставен да подпише. А това се случва в 80% от случаите. Чудо, но за последен път Дори адвокатът да се окаже честен - което частично решава проблема - ако съдията се окаже например сестра на жената на началника на следствения отдел, започнал делото, нищо не може да се направи. Ако Игор Г., както и Иван, е \"наред\" в списъка с поръчките, \"само чудо\" може да го спаси. Проблемът е, че всеки по веригата смята, че си е свършил работата: МВР е съобщило за заловени дилъри, прокурорът е поддържал обвинението, съсът отправил под домашен арест. И с най-добрия адвокат Игор Г. би се озовал зад решетките. С Иван Голунов обаче се случи чудо - за пръв път, но и за последен. Проблемът е в начина, по който законът се прилага. \"На година се осъждат за наркопрестъпления средно 100 хил. души, а за 10 години - вече милион. Наистина ли чувствате, че се води борба с наркотиците?\"", "date": "2019.06.16", "title": "Защо Русия съди толкова много \"наркодилъри\""}
{"url": "https://www.dnevnik.bg/politika/2019/06/16/3925926_maia_manolova_ne_e_reshila_dali_shte_se_kandidatira_za/", "text": "Омбудсманът Мая Манолова все още не е решила дали ще се кандидатира за кмет на София и засега се чувства удобно \"в обувките\" на обществен защитник. Ако реши да го направи, няма да се обвърже с политическа партия. Така Манолова коментира пред БНР интервю на актьора и активист на БСП Стефан Данаилов, според когото тя би била достоен кандидат- кмет на левицата. Други депутати от БСП също напоследък изказват одобрението си за кандидатурата на Манолова, а сегашният кмет Йорданка Фандъкова  заподозря омбудсмана в общи действия с левицата  при протест срещу застрояването в кв. \"Дружба\". \"Аз съм прям човек и когато преценя, че инструментариумът, с който разполагам не ми позволява адекватно да адвокатствам на българските граждани, ще предприема други стъпки и може да кандидатствам за други позиции с ясната цел да им бъда полезна. Партийно кандидатиране и издигане ми изглеждат абсолютно неприемливи\", заяви Манолова. Докато изреждаше каузите, зад които е заставала, тя посочи и защитата на потребителите срещу софийската \"Топлофикация\", която, по думите й, \"е невъзможно да се реформира отвън\". Манолова каза, че към нея винаги се обръщат, когато се появи криза в някой сектор - кмет, лидер на БСП, и се пошегува, че само за председател на футболния съюз не са я питали. Изрази и учудването си, че от доста време е питана дали ще се кандидатира за кмет докато други имена на кандидати все още не са обявявани. Помолена да коментира слуховете, че лидерът на ГЕРБ и премиер Бойко Борисов я харесвал за кмет, отговори с \"Не думайте\". В отговор на въпрос Манолова уточни, че не е водила разговори с политически лидери по тази тема. Преди това в интервю за БНТ президентът (2002 - 2012) Георги Първанов призова партиите да не \"задушават\" Манолова в обятията си и добави, че тя би била добър, истински независим кмет.", "date": "2019.06.16", "title": "Мая Манолова не е решила дали ще се кандидатира за кмет на София"}
{"url": "https://www.dnevnik.bg/sport/2019/06/16/3925931_hristo_cvetkov_specheli_vitosha_100/", "text": "Христо Цветков спечели тазгодишното състезание  \"Витоша 100\" . Той свали от върха миналогодишния победител и рекордьор по трасето Александър Спасов. Победителят завърши с време 8.34:05 ч. Втори се нареди Владимир Ставрев, финиширал за 8.42:04, бронзът бе за Любомир Тодоров с 8.55:51 ч. Миналогодишният шампион Спасов беше лидер до средата на дистанцията с рекорден график, който го водеше към резултат под 8 часа. Около 70-ия километър Спасов получи стомашна криза, намали темпото, а след това беше и изпреварен. При дамите продължава доминацията на Мария Николова, която печели за пети път в деветото си участие. Този път резултатът ѝ и бе 9.41:15 ч., като само три минути не й достигнаха до остави в историята собствения си рекорд на трасето от миналото лято. Среброто бе за Моника Филипова с 10.19:14, а трета в бягането завърши спечелилата дуатлона Лили Ангелова с 10.45:57 ч. \"Това бе най-трудното ми състезание. Имах леко навехнат глезен и го пазех до 30 км. Там обаче стъпих накриво при едно изкачване, от което болката се усили. И започна голямото страдание\", каза след победата си Николова. При дуатлонистите надпреварата завърши с рекорд. Кристиян Кирилов грабна победата в дисциплината, която включва 100 км с велосипед и още 100 бягане. Победителят финишира с време 14.26:26 ч., за да подобри с 54 минути собствения си рекорд на трасето (15:32,44 ч.). Можете да видите всички резултати и да следите класирането в реално време  тук .", "date": "2019.06.16", "title": "Христо Цветков спечели \"Витоша 100\""}
{"url": "https://www.dnevnik.bg/analizi/2019/06/16/3925841_kak_todor_jivkov_skri_ot_bulgarskiia_narod_avariiata_v/", "text": "На 26 април 1986 г. в съветската атомна електроцентрала (АЕЦ) в Чернобил, Украйна, възниква най-тежката авария в историята на ядрената енергетика. Облакът от радиоактивни отпадъци, който се разнася, минава и над Източна Европа, включително и над България. Управлението на Тодор Живков и той лично не предупреждават своевременно за това обществото. В подобни кризисни ситуации, когато е застрашено здравето на нацията, от ръководителите ѝ се очаква адекватна реакция и навременни мерки. От страна на Тодор Живков в качеството му на ръководител на НРБ такова реакция липсва. Грижа и превантивни мерки са взети от УБО по отношение на храната и водата на правоимащите, а обществото е оставено да тъне в неведение. Когато още на 26 април вечерта световните информационни агенции дават гласност на атомната авария в България, обществото е оставено в неведение. Москва официално мълчи. А Живков, който може с едно телефонно обаждане да се свърже с Москва, дори не си дава сметка, че в този момент той е човекът, който трябва да защити българския народ. Запазването на съветските интереси обаче без съмнение се оказва по-важно. Москва продължава да мълчи и на 27 април. Първото безобидно съобщение за аварията е пуснато по радиото и телевизия в СССР едва на 28 април вечерта. Показателен за мълчанието на Живков е разказът за случилото се на тогавашния зам.-председател на Министерския съвет Григор Стоичков, който е председател на правителствената комисия за преодоляване на последствията от бедствия и аварии. Той не само потвърждава липсата на реакция от страна на първия партиен и държавен ръководител, но и високомерното поведение на съветските власти, спестило информация за аварията на правителствено ниво. Стоичков свидетелства: \"За аварията в чернобилската АЕЦ Министерският съвет не е получил официално съобщение от съветска страна, нито от съветското ръководство, както и от ЦК на БКП и лично от Тодор Живков. Първото кратно неофициално съобщение за аварията ние получихме на 29 април 1986. На 30 април излезе официалното съобщение на съветското правителство, което беше публикувано във в. \"Работническо дело\". Още на 29 април споделих с председателя на Министерския съвет Георги Атанасов за станалата авария и го информирах, че по линия на Гражданска защита са дадени указания за наблюдение. Предложих му да се проведе съвещание, което се състоя на 4 май. На същото бяха разяснени мерките, които следва да се провеждат от министерствата и председателите на общинските съвети.\" Съобщения за българското население са давани от Комитета за използване на атомната енергия за мирни цели (КИАЕМЦ) на 2, 4, 6 май, но те са много кратки и закъснели. На 10 май следва ново правителствено съвещание. \"В този период от време аз се обърнах към посланика на СССР Леонид Греков за изпращане на специалист за оказване на помощ. Той ми препоръча да се обърна към съветския Комитет за мирно използване на атомната енергия. Греков ми каза, че ние преувеличаваме опасността от радиационното замърсяване и \"шумим\" повече, отколкото трябва. Отговорих, че като правителство ние сме длъжни да проведем тези мероприятия, които нашите специалисти считат за необходими\", пояснява Григор Стоичков пред прокуратурата през 1990 г. Той изготвя специален доклад по случая, адресиран до председателя на Държавния съвет Тодор Живков и министъра на народната отбрана Добри Джуров. \"Информирах Живков, че има замърсяване и че сме взели мерки за разместване на зърното, за спиране продажбата на известно количество сирене и производството на ябълков сок. Казаното от мен беше възприето само като една информация, без той да вземе отношение\", казва още Григор Стоичков. В началото на 1987 г. е изготвен нов доклад до Живков относно \"Предварителна информация за радиационната обстановка в страната в края на 1986\". В него се посочва, че в резултат на изхранването на животните със замърсени фуражи се очаква повишаване на радиацията. Онова, което следва е, повторно повишаване на радиацията в млякото и месото. Очевидно как радиацията се отразява на населението не е било от първостепенно значение за Тодор Живков, който в случаи, които пряко засягат интересите на СССР, както аварията в Чернобил, предпочита да не взима решения, които да предизвикат неодобрението на Москва.", "date": "2019.06.16", "title": "Как Тодор Живков скри от българския народ аварията в съветската АЕЦ \"Чернобил\""}
{"url": "https://www.dnevnik.bg/sport/2019/06/16/3925889_kolumbiia_shokira_arjentina_na_starta_na_kopa_amerika/", "text": "Един от фаворитите на  Копа Америка  Аржентина загуби още в първия си мач в турнира, след като отстъпи с 0:2 на Колумбия. Дербито в група В на надпреварата беше много интересно и предложи динамичен мач, с куп положения пред двете врати. Колумбийците стигнаха до успеха на стадиона в Салвадор с голове на Роджер Мартинес и Дуван Сапата, които паднаха в последните 20 минути. Поражението е голям удар по амбициите на Лионел Меси и неговите съотборници за трофея. Аржентина започна с големи надежди да се пребори за отличието за 15-и път и да се изравни с Уругвай, като тимът не е триумфирал от 1993 г. С Меси Аржентина има три загубени финала в Копа Америка. Меси изигра цял мач, като си партнираше със Серхио Агуеро в атаката. Преди почивката обаче \"гаучосите\" не сътвориха нищо в атака. Аржентина стигна само до един удар през първите 45 минути, като той дори не беше точен. По-големият брой положения беше на сметката на Колумбия. Тимът дори имаше претенции за дузпа в 37-ата минута, когато Уилмар Бариос претендираше за игра с ръка в наказателното поле. След преглед на ситуацията с VAR реферът Тобар Варгас прецени, че дузпа няма. Най-чистото положение се откри пред Радамел Фалкао в 40-ата минута, но неговият удар с глава премина над гредата. През втората част Аржентина подходи много по-агресивно и от самото начало се настани в половината на Колумбия. Само две минути след подновяването на играта Леандро Парадес стреля опасно, но топката мина встрани от целта. Последваха много силни минути за Аржентина, като с пропуски се отчетоха Херман Пецела и Николас Отаменди. Вратарят на Колумбия Давид Оспина също направи важни спасявания, за да запази вратата си суха. Веднъж и Меси беше оставен непокрит, но прати топката в аут. Точно, когато Аржентина играеше най-добре, тимът получи гол. Това стана в 71-ата минута. Роджер Мартинес проби хубаво от левия фланг и финтира десния краен бранител на Аржентина Саравия. Нападателят отправи мощен удар в далечния ъгъл и не остави никакви шансове на Франко Армани – 0:1. Аржентина опита да отговори, но нямаше толкова празни пространства, които да използва в половинатана колумбийците. \"Гаучосите\" се откриха и четири минути преди края на мача допуснаха втори гол, дело на резервата Дуван Сапата. Той засече хубаво центриране отляво на Джеферсон Лерма и удвои. В група В на турнира са още Парагвай и Катар. В следващия си мач Колумбия среща Катар.", "date": "2019.06.16", "title": "Колумбия шокира Аржентина на старта на Копа Америка"}
{"url": "https://www.dnevnik.bg/politika/2019/06/16/3925610_bsp_pred_izbor_ninova_priak_vot_za_lider_ili_jablianov/", "text": "Конгресът на БСП ще заседава извънредно днес, за да обсъди загубата на европейските избори на 26 май т.г. Делегатите на най-висшия форум на партията ще трябва да решат дали да подкрепят започването на процедура за пряк избор на лидер, след като  Корнелия Нинова обяви оставка  и заяви, че ще участва в надпреварата за председателското място отново. Или да изберат вариант, предложен от вътрешната опозиция -  конгресът да избере временно изпълняваш длъжността председател като социолога Валери Жаблянов , докато бъдат подготвени и приети правила за пряк избор на лидер. Социалистът Красимир Янков също даде заявка, че иска да участва в съревнованието за председателското място. Очаква се в началото на заседанието да има множество призиви Корнелия Нинова да оттегли оставката си, след като такива решения тази седмица взеха голяма част от местните организации на БСП. Засега Корнелия Нинова не е дала и знак, че ще преосмисли оставката си, но има предположения, че конгресът може да се превърне в своеобразен вот на доверие към нея. Основният мотив на призоваващите е, че предстоят местни избори и партията не трябва да е разделена. Зад Нинова все още седят заместниците й в партията Кирил Добрев и Деница Златева, както и голяма част от хората в най-тясното ръководство - Изпълнителното бюро. Два дни преди конгреса в нейна подкрепа се изказа и едно от обичаните лица в партията - зам.-председателят Стефан Данаилов. Преди това заявка, че не е от страната на вътрешната опозиция направи и Румен Овчаров. През 2017 г. при последното преброяване на \"силите\" на конгреса, в който участват около 700 делегати, се видя, че Нинова има подкрепата на две трети от хората, но сега се очаква вътрешната опозиция да се е разширила. Днес критици на Нинова са Сергей Станишев, Михаил Миков, Георги Гергов, Димитър Дъбов, Атанас Мерджанов, Ангел Найденов, Георги Пирински и др., да се е увеличила. В последните дни критики към Нинова изказаха и Юрий Асланов, Антон Кутев и др. Сред тях са - че е едноличен и силов лидер, че в партията няма идеология, че напускането на парламента е грешка, че е успяла да втвърди избирателите на ГЕРБ.", "date": "2019.06.16", "title": "БСП пред избор: Нинова, пряк вот за лидер или Жаблянов"}
{"url": "https://www.dnevnik.bg/kultura/2019/06/21/3925086_otkus_ot_kraiat_e_moeto_nachalo_na_ticiano_tercani/", "text": "Из глава \"Журналисти\": ТИЦИАНО: Знаеш ли, за журналистиката бяха героични времена преди журналистиката да бъде прокълнато унищожена от телевизията в опита си да я имитира, да бъде принудена да се превърне в спектакъл. В ония времена се пишеше наистина. За съжаление, телевизията, скъсявайки времето, което човек посвещава на нещо – освен на ужасния повсеместен проблем на свръхпредлагането на всички ония продукти, които ти се рекламират, за да имаш \"избор\", – направи така, че и вестниците се превърнаха в средства за три минути внимание, като телевизионна реклама, в която всичко се загубва в информационния миш-маш. Днес е невъзможно да се пише дълго, както се пишеше преди. Тогава, каква е тенденцията? Да правиш шоу. Да не се опитваш да се задълбочаваш. Да създадеш сцена: една статийка със снимка, една умопомрачителна история. Стига, край, повече не се говори. Това е голямо опорочаване на журналистическата мисия. Мисля, че днес да се прави това, което правех аз в ония години, това, което правехме ние, би било невъзможно, защото няма същото пространство. Знаеш ли, исках да разкажа на другите онова, което не могат да видят, което не могат да чуят, на което не могат да усетят миризмата. Виждаш по телевизията: дори и мъртвите не те впечатляват, дори и кръвта, прекалено червена, изглежда, сякаш че не е истинска. Съвсем друго нещо е, ако разкажеш за това с чувството, с което си го преживял. Това променя много нещата, защото предаваш твоята емоция на читателя. Това го разбрах много бързо. Научих го от великите. () Да си журналист ми се струваше голяма и важна функция и според мен тя и сега може да се изпълнява, ако някой съумее да твори истинска журналистика. Проблемът е, че всичко е изцапано. Близостта с властта, необходимостта да се пази тази власт, създаде ситуация, която вече не е същата като преди, когато силата на журналистиката бе в нейната независимост. Знаеш ли, тя бе и икономическа независимост. Когато вестниците зависят от рекламите, както е в Италия, а рекламата е в ръцете на онези, които държат политическата власт, как можеш да си свободен? Когато вестниците са притежание на големи фирми, срещу които няма да можеш да пишеш никога, и които имат свои политически интереси, как да правиш истинска журналистика? Из глава \"Историята\": Историята. Как я почувствах Историята! Видях в Централна Азия как падна първата статуя на Ленин с крясъка: \"Аллах акбар, Аллах акбар!\" Аллах е велик. И днес има Ал Кайда. Виждаш ли връзката? Само глупаци късогледи и кретени не виждат връзката, която съществува между края на комунизма като бунтовна идеология на потиснатите – както ти обясних по отношение на комунизма на Мао и Хо Ши Мин – и на днешния ислямски фундаментализъм. Ако не разберете това, нищо не разбирате! ФОЛКО: Ислямският фундаментализъм е новият ТИЦИАНО: Взе мястото на марксизма-ленинизма. Преди, който искаше да се бори срещу западния капитализъм за един различен свят или, видяно от тяхната гледна точка, за един по-добър свят, прибягваше до марксизма-ленинизма, защото бе оръжието на времето. Или как да го кажа, ако днес водиш война, използваш един вид оръжия, един вид танкове. Преди сто години войната се е водила с други оръжия, когато е нямало автомати. Тогава изстрелваш един куршум и трябва пак да зареждаш. Днес – та-та-та-та-та! Тогава ленинизмът бе оръжието на времето за много националистически и независими движения в Азия. Той бе идеологията, която даваше дисциплина, даваше отправна точка. Когато това оръжие отпадна, роди се ново. Ако не разбереш това, няма да разбереш нищо, не разбираш Ал Кайда. ФОЛКО: Интересно. ТИЦИАНО: Знаеш ли, винаги съм се интересувал от човечеството. Човекът, що за тип е? Поради това накрая стигнах до странния, но интересен въпрос: \"Кой съм аз?\" – който всъщност е въпросът на всички ни. Този човек, този човек В крайна сметка човекът, човечеството ме грабна. Къде отива? Какви ги върши? Подобрява ли се, или не? Историята е това, нали? ФОЛКО: И ония моменти, в които си почувствал Историята ТИЦИАНО: Тези моменти бяха някакъв екстаз. ФОЛКО: И кои бяха те в живота ти? ТИЦИАНО: Разбира се, падането на Сайгон. Със сигурност падането на Съветския съюз, но там бе някакъв небивал екстаз, защото откривах неща, които не си представях. Ти, ти можеш ли да си го представиш? Може би не, защото си много млад. Ала ние израснахме, мислейки: \"Тук е Западна Европа, после има стена и hicsuntleones*, и има Съветски съюз\". Съветски съюз: всички еднакви. Пада тази стена, по някакъв начин успяваш да влезеш и откриваш Съветски съюз, ама къде е?! Тук са монголци, там има уйгури, там пък казаци, там са мюсюлмани, тия мразят ония другите Господи, всичко това трябва да бъде разучено! ФОЛКО: За теб тогава това е бил върховен момент. Какви други е имало? ТИЦИАНО: Трябва да помисля. ФОЛКО: Със Стареца в Хималаите? Из глава \"Япония\": ТИЦИАНО: Аз имам голямо убежище, когато настоящето не ме интересува, и това е Историята. Помниш ли, че едно от нещата, поради които бях любопитен да отида в Азия, бе, че исках да видя дали на западните решения от икономически и социален тип има възможни алтернативи? Защото аз съм убеден, че само разнообразието на света създава жизненост и дава по-голяма свобода на хората, докато уравняването според предварително установени модели не прави нищо друго, освен да изостри някои ситуации и да елиминира толкова хубави алтернативи. Защото е все същата история. Все западняците отиват да чукат на вратите на другите континенти с претекста, че предлагат правилните принципи, днес това са демокрацията и свободата; през XIX век – свободният пазар; още по-рано – християнството. Тогава, през 1853 г., американците се явяват на японците с четири канонерки, прочутите \"черни кораби\" на комодор Пери, за да ги принудят да им отворят границите си и да могат да им продават стоките си. Това е и една от причините, поради която португалците са пристигнали в Макао: искали да отворят границите на Китай, за да им продават огледалцата си и да им откраднат подправките и всичко онова, което ги интересувало. Историята на западната експанзия е все една и съща. Военните кораби на Пери пристигнали да отварят японските пазари с претекста, че свободният пазар служи на всички и всички ще спечелят. Същото се случи и с Китай. ФОЛКО: Там влязоха англичаните с войните за опиума. ТИЦИАНО: Да. Япония остана твърде засегната от собственото си безсилие пред военните американски кораби, защото се смяташе за голяма цивилизация с древна традиция: самураите със сабите и пр. Обаче другите заплашват да изстрелят два топовни удара – бум! И тогава те измислят много хитър план: давайки си сметка, че с техните сили и традиции няма да могат да се противопоставят на Запада, японците решават, че единственият начин да оцелеят е да станат западняци. И тук се случва нещо, което за нас днес е невъобразимо, но като четеш книгите от тогава, е очарователно. За кратък срок, по времето на император Мейджи, японците изпълняват проекта Япония да се превърне в страна по западен образец с една упоритост, на която само те са способни. Трябвало да се строят железници, поради което копирали гарите. Копирали ги! Железопътната гара на Токио бе точно копие на гарата в Амстердам; копирали военните униформи на пруската армия. Поканили стотици чужденци, наречени ятои, за да ги научат как да правят нещата по западен начин. Членовете на благородните семейства от династията Мейджи се обличали по западна мода и се научили да танцуват валс. Копирали гражданските и съдебни западни кодекси; създали армия по западен образец; пренесли са от англичаните моделите на военните кораби и си построили свои. Трябва да се каже, с голям успех, защото тази Япония само за няколко десетилетия се модернизирала и в началото на XX век вече предизвиква най-големите азиатски сили и ги побеждава във война: първо Китайската империя на манджурите; после с една-две морски битки и Руската царска империя, която тогава е най-голямата западна сила в Азия. Така на свой ред Япония става голяма икономическа и военна сила. Любопитно, нали? Превъоръжава се и следва политика, която целѝ владеенето на Азия с претекста да я освободи от игото на белия колониализъм, откъдето следва Втората световна война и така все в тоя дух. Ала за мен, който бях любопитен да видя по какъв начин тези древни култури можеха да създадат културна и икономическа алтернатива на нашия свят, Япония бе обратното на това, което търсех, защото бе най-изтънченият пример на сляпо подражание с най-голям успех на западната система. Копие, което бе допълнително усъвършенствано след Втората световна война, кога то страната, победена, се заема да преправи фабриките си според моделите на американския тейлъризъм, доведен до пароксизъм. ФОЛКО: Теоризъм? ТИЦИАНО: Тейлъризъм. Това е един вид стахановизъм: да работиш все повече. Интересна е тази история на западнизация, нали? Знаеш ли, когато видиш възрастните японци да обличат кимоната си или техните юкатасамо за церемониите, а през останалото време водят живот със сако и вратовръзкаПомисли какво бе Япония, какво богатство предлагаше тя! Западният модел вече е приет от всички. Достигна и до Китай, в Югоизточна Азия, в Сингапур, в цял Индокитай – само Лаос оцелява по някакъв начин – и това е тема, към която се връщам постоянно в \"Един гадател\": веселото самоубийство на Азия в полза на модел на развитие от западен тип, заради който тези страни се отказват от своето собствено. Из глава \"Властта\": Най-лесният капан, отдавна исках да ти говоря за това, е властта. Като за човек с моята професия честата среща с властта е необходима, неизбежна е. Всеки вид власт: властта-убиец, справедливата власт, власттаВластта. Тя определя съдбите на света, и ти, който си там, за да го опишеш, трябва да отидеш до Властта и да я попиташ как стоят нещата. Ето, отново, без да съм си го казал някоя сутрин като обет, без да съм стигнал до това през чужди констатации, винаги съм изпитвал отвращение от властта. Може би дълбоко в себе си съм анархист, ала като видя президент, министър, генерал, всички с техния триумфален вид, всички с хапчето си, което ти препродават, винаги са ме полазвали тръпки. Моят инстинкт винаги е бил да стоя далече от това. Наистина да стоя надалеч, докато днес виждам много младежи, които се наслаждават, които разцъфват при идеята да са близо до Властта, да са на \"ти\" с Властта, да спят в леглото с Властта, да отидат на вечеря с Властта, за да се докопат до блясък, слава, информация може би. Аз това никога не съм го правил. Можеш да го наречеш и форма на моралност. Гласът му спада. Защото властта корумпира, увива те, придърпва те към себе се! Разбираш ли? Ако застанеш до кандидат за президент в изборната кампания, ако отидеш на вечеря с него и разговаряш, ставаш негов послушник, нали? Негов инструмент. Никога не ми е харесвало. Винаги имах това чувство за гордост, че аз стоях пред Властта, гледах я, измервах я и после я пращах по дяволите. Отварях вратата, прекрачвах, влизах вътре, но когато бях в нейната стая, вместо да ѝ се подмазвам, следях какво не е наред, задавах въпроси. Аз съм от ония журналисти, които на световните пресконференции бяха пословични със задаването на най-провокиращите въпроси, от тези, каквито днес не се задават. Такива, които не виждаш да се отправят към КондолизаРайс, която оная вечер каза: \"С ООН сега добре се разбираме\". Достатъчно бе някой да вземе вестник от преди две години: \"Един момент! На 14 май в 5.40 ч по Си Би Ес съобщиха: \"ООН е без значение, пълна е с убийци и диктатори. А сега ООН панацея ли е? Подигравате ли ни се?!\" Смея се. Това е журналистиката. Най-ужасни са журналистите, които са в Пентагона, в Министерството на външните работи, все там, готови да изпият едно кафе. Обявява се \"Пресконференция!\" и те тичат. Пристига Буш или Ръмсфелд, които казват: \"Значи, Джон, ти какво искаш да знаеш?\" Ама какъв Джон?! ФОЛКО: Тоест би трябвало да се предизвиква властта ли? ТИЦИАНО: Това е професията. Извинявай, разделенията на властта в сферата на държавата кои са? Законодателна, изпълнителна, съдебна. Но има една четвърта власт: печатът и средствата за информация, които контролират съдебната, изпълнителната и законодателната власт. ФОЛКО: Контролират ли ги? ТИЦИАНО: Контролират ги, вземат им мярката, подлагат ги на изпит, за да разберат дали няма някаква измама. ФОЛКО: И ако е така, какво се случва? ТИЦИАНО: Системата не функционира.", "date": "2019.06.16", "title": "\"Краят е моето начало\" (откъс)"}
{"url": "https://www.dnevnik.bg/bulgaria/2019/06/16/3915285_dnes_e_petdesetnica/", "text": " Днес е Петдесетница - един от най-големите празници в християнския календар. Той се отбелязва на 50-ия ден след Великден - винаги в неделя. Вярващите празнуват рожденият ден на Христовата църква, основана на този ден от Иисус Христос на земята чрез изпращането на Светия Дух. Събитието станало в деня на старозаветния празник Петдесетница, който отбелязвали петдесет дни след юдейската Пасха и името му се свързва с него. Според библейското предание на 50-ия ден след Пасха в Йерусалим било пълно с поклонници, дошли за големия юдейски празник, посветен на Божието законодателство на планината Синай. Дванадесетте Христови апостоли и Божията майка били събрани на молитва в къщата, където преди 50 дни вечеряли преди Пасха заедно с Христос. Внезапно се чул шум, сякаш задухал силен вятър и изпълнил цялата къща, а над главата над всеки от молещите се явили пламъци, приличащи на огнени езици. Апостолите се изпълнили със Светия Дух и започнали да славят Бога на всички езици, които дотогава не знаели. Пламъците били видимият знак за въздействието на Светия Дух върху Христовите ученици, на които била дадена силата да проповядват Христовото учение на всички народи. Така били поставени основите на църквата, затова и празникът Петдесетница се смята за неин рожден ден. На този ден апостол Петър произнесъл първата християнска проповед.", "date": "2019.06.16", "title": "Днес е Петдесетница"}
{"url": "https://www.dnevnik.bg/sport/2019/06/16/3925892_taisun_fjuri_nokautira_germanec_vuv_vtoriia_rund_i/", "text": "Бившият световен шампион по бокс в тежка категория Тайсън Фюри постигна зрелищна победа след технически нокаут над германеца Том Шварц в Лас Вегас. Циганският крал се нуждаеше само от два рунда, за да откаже 25-годишния си съперник, който до този момент нямаше поражение. Фюри приключи бързо срещата, като съперникът му не беше от неговата класа и не го затрудни особено. Победата е 28-а в кариерата на Фюри, който в предишния си мач в САЩ с Дионтей Уайлдър завърши наравно. За 20-и път британецът стига до успеха след нокаут. Това беше четвърти мач за Фюри в последните 12 месеца. Той се завърна на ринга, след като не беше играл три години от победата си над Владимир Кличко. След края на двубоя Фюри, който не беше изморен, говори за предстоящия реванш с Дионтей Уайлдър. Двамата се биха на  1 декември 2018 г. в Лос Анджелис  в зрелищен сблъсък, който завърши наравно. \"Днес беше важно да се наслаждавам на бокса и да използвам добре моите оръжия. Също така да се движа много и мисля, че го направих. Качих 5 кг преди двубоя, но това беше правилното решение. Връщам се към най-добрата си форма и искам титлите\", каза Фюри след двубоя. След това той се насочи към Уайлдър, като обяви, че мач между двамата ще има през 2020 г. \"Направих добро шоу, благодаря ви, Америка и нека Бог да ви благослови. Имаме шансове за мач през септември или октомври и след това се насочваме към Уайлдър. Искам този пояс (WBC) и мачът ще се състои догодина\", добави британецът. От екипа на Фюри добавиха, че той ще се бие отново на 21 септември или 5 октомври, като срещата пак ще бъде в Съединените щати. Сблъсъкът с Шварц беше дебют на британеца в Лас Вегас. Накрая Фюри изпя и песен на съпругата си Парис, както след успеха над Кличко през 2015 г. Британецът отново изпълни балада на американската банда \"Аеросмит\". Двубоят започна със спазване на дистанция от двамата съперници, като Шварц разчиташе на прави удари. Той опитваше да се приближи до Фюри, докато британецът използваше и свален гард в първия рунд. Точно преди гонга германецът успя да доближи бившия шампион и да вкара десен прав, но без той да разклати Фюри. Във втория рунд Шварц беше много активен и започна да пласира удари срещу Фюри. Германецът притисна бившия световен шампион във въжетата, но дори не успяваше да го удари след невероятни ескиважи от Фюри. Британецът веднага отговори и 26 секунди преди гонга прати Шварц в нокдаун с ляво кроше и няколко мощни прави удара. Носът му беше разбит. Германецът успя да продължи, но последва нова канонада от удари, при които Шварц изобщо не се защитаваше, реферът реши да прекрати двубоя.", "date": "2019.06.16", "title": "Тайсън Фюри нокаутира германец във втория рунд и предизвика Уайлдър"}
{"url": "https://www.dnevnik.bg/kultura/2019/06/16/3914681_otkus_ot_v_pamet_na_pametta_na_mariia_stepanova/", "text": "\"Един от най-важните текстове, писани на руски език през последните години. Книгата на Степанова дава основание да се твърди за триумфалното завръщане на руската литература на световната литературна сцена.\" Лев Оборин Мария Степанова навлиза в трудните, но много важни за съвременния човек въпроси за природата на паметта. Паметта, която ни мами и подвежда, докато мислим и разказваме живота на нашите мъртви близки. Паметта, която така често насилваме и изкривяваме в търсене на егоистични, себеутвърждаващи ползи или пози. Такъв роман-изследване не се е появявал досега не само в руското, но и в европейското културно пространство. Книга, предлагаща спасителна формула за нашата колективна амнезия, ключ за реабилитация на паметта и историята като частно, интимно достояние за всеки от нас. В памет на Паметта на Мария Степанова е най-важната книга не само на тази, но и на последните няколко години. Това е едно изтънчено изследване на самата същност на паметта. Тази книга наистина е събитие. За тези, които умеят да четат. Эхо Москвы Веднъж на десетилетие се появява подобен метароман, голяма книга-реконструкция, в която авторът в новоизобретен от него жанр отведнъж изяснява отношенията си с паметта, времето, историята, страната. Лиterraтура Значителните текстове се отличават с това, че са леки, интересни и е важно да бъдат четени. В памет на Паметта е текст с абсолютно световна значимост. КоммерсантЪ Днес никой не пише на руски като Степанова. Забележителна плътност на фразата, майсторско превключване на повествователните скорости, музикална организация на целия текст. Бяхме отвикнали, че руската проза може да покаже \"обоняние на елен\" и \"сетива на прилеп\". Афиша-Daily Превод от руски Здравка Петрова Оформление Милена Вълнарова ПЪРВА ГЛАВА, ЧУЖДИЯТ ДНЕВНИК Почина леля, сестрата на татко, беше малко над осемдесет. Не бяхме близки и зад това се влачеше дълга опашка от семейни разногласия и сръдни; мама и татко бяха, дето се казва, в сложни отношения с нея, виждахме се от дъжд на вятър, така че между двете ни не израсна почти нищо наше. От време на време се чувахме по телефона, виждахме се още по-рядко, и с годините, като изключваше телефона (\"Не искам да чувам никого!\"), тя все повече се отдръпваше в своята собственоръчно построена рамка: в пластовете предмети и предметчета, с които бе задръстено малкото ѝ жилище. Леля Галя живееше с мечтата за красота: за решаващо и окончателно разместване на предметите, за боядисване, за окачване на завеси. Някога, преди години, се захвана с генерално чистене и то постепенно завладя дома ѝ. Течеше постоянен процес на претръскване и преразглеждане; съдържанието на жилището трябваше да се подреди и систематизира, всяка чашка изискваше размисъл, книгите и книжата преставаха да бъдат това, което бяха и се превръщаха просто в узурпатори на обем: на купчини и купчинки, кръстосали пространството като барикада. Стаите бяха две; щом предметите завоюваха пространството, Галка се преместваше от едната в другата, като си вземаше най-необходимото. Но и там започваше процес на преподреждане и преоценка; домът живееше, изтърсил навън своите вътрешности и неспособен да ги всмуче обратно. Вече не бе останало нищо важно и неважно: значимо по един или друг начин беше всичко, и особено жълтеникавите вестници, събирани десетилетия – високи колони от изрезки, подпрели стените и кревата. Сега място за стопанката се намираше само на продъненото диванче и тъкмо на него седяхме двете сред разбеснялото се море от картички и телевизионни списания в деня, който специално съм запомнила. Тя се опитваше да ме нахрани с някакви тиквички, да натъпче в мен скъпоценните, пазени за гости шоколадчета, а аз, безсрамницата, се дърпах. Най-горната, най-близка изрезка гласеше: \"Каква икона е необходима на вашия зодиакален знак\", името на вестника и датата на публикацията бяха грижливо надписани отгоре, с идеален почерк, със синьо мастило по мъртвата хартия. – Пристигнахме някъде около час след като се обади болногледачката. На стълбището цареше полумрак и то сякаш бръмчеше: по стъпалата и на площадката стояха и седяха непознати хора, които вече по някакъв начин бяха научили за смъртта и се бяха слетели тук първи – да предложат своите ритуални услуги, помощ с документите, ще ги занесем-заверим-оправим. Кой им беше съобщил – милицията, лекарите? Един от тях влезе с нас в стаята и застана там, без да съблича якето си. Леля Галя почина привечер на 8 март, съветския празник на мимозите и на патенцата по картичките – един от официалните дни, на които в нашето семейство бе прието да се събираме, разгъваше се голямата маса в гостната, газирана вода се лееше във високите чаши от тъмнорубинено стъкло, сервираха се четирите задължителни салати – морковена с ядки, цвеклова с чесън, кашкавалена – и великата обединителна \"оливие\"*. Всичко това не ни се е случвало вече трийсетина години, приключи много преди родителите ми да заминат за постоянно в Германия, Галка тогава гневно остана, а във вестниците започнаха да публикуват вълнуващи неща: хороскопи, рецепти, новини от домашната медицина. Тя не искала да постъпи в болница, и с право. Не само защото в болницата бяха починали нейните родители, моите дядо и баба, а и заради личния си опит от държавната медицина. И въпреки това работата вървяла натам, да се извика \"Бърза помощ\"; така и щяло да стане накрая, ако не били празничните дни, решили да почакат до понеделник, работния ден – и така Галка получила възможност да се обърне на другата страна и да умре в съня си. В съседната стая, където живееше болногледачката, в шахматен ред висяха снимки и рисунки на баща ми, много бяха, по цялата ширина на стената; досами вратата – черно-бяла картинка, която той бе заснел през шейсетте, от моята любима серия за ветеринарната клиника. Много хубава снимка: край стената стоят и чакат лекаря куче и стопанинът му, мрачно момче на около четиринайсет и опрял до него рамо едър боксер. – Жилището сега изглеждаше стъписано, накокошинено, пълно с внезапно обезценени предмети. По ъглите на голямата стая мълчаха сухите скелети на телевизорите. . Огромният нов хладилник беше натъпкан с леден карфиол и замразени хлябове (\"Мишенка обича хляб, купи повечко\"). В библиотеката стояха всички онези книги, с които човек, дошъл на гости, се здрависва като с роднини – \"Да убиеш присмехулник\", черният Селинджър с момчето на корицата, сините гръбчета на \"Библиотека на поета\", сивият Чехов, зеленият Дикенс. По лавиците се виждаха старите познати: кучетата – дървеното и жълтото пластмасово, и някакъв издялкан от дърво мечок с флагче на конец. Всички те сякаш бяха приседнали преди тръгване на път, внезапно усъмнили се дали са още нужни. Когато няколко дни по-късно започнах да преглеждам книжата, сред снимките и празничните картички почти нямаше писано. Имаше залежи от топло бельо и офицерски наполеонки, имаше нови и красиви сака и поли, заделени за специални, официални случаи и затова необличани и все още лъхащи на съветски магазин. Имаше везана мъжка риза отпреди войната и малки кокалени брошки, ажурни и момински – роза, още една роза, жерав; били са на майката на Галка, моята баба Дора, вече четиресет години никой не ги бе носил. Между всичко това съществуваше безусловна и пряка връзка и то бе имало смисъл и значение само като цяло, в общата рамка на протичащия живот, а сега за секунди се разпадаше. В една книга за устройството на мозъка четох, че за да осъзнаеш в човешката физиономия лице, за да я разпознаеш като лице, е необходима не толкова съвкупност от черти, колкото овал. Без овал не може: той е онова, което очертава граници около нашата история, онова, което я събира в постижимо за ума единство. Овал може да бъде самият живот, докато протича; или пък, вече пост мортем, свързващата линия на разказа за това какво е било. Покорно, отведнъж усетило себе си като смет, съдържанието на това жилище за миг се бе разчовечило и бе престанало да помни или означава каквото и да било. Застанала над него, вършейки каквото е редно, учудвайки се колко малко се е писало в този толкова четящ дом, аз с колеблива нежност докосвах малкото словесни клавиши, достъпни за докосване; някакви фрази от скорошното или отдавнашното, истории за стопанина на кутрето, разпитвания как е мъничето – моят растящ син, разкази за далечен, от трийсетте, поход през някакви поля, бързо изпаряваща се, невъзстановима езикова тъкан. \"Аз никога не бих казала шикозно, само разкошно!\" – говореше ми строго Галка, и нещо друго подобно, което вече не мога и да си спомня, тате за баща си, вести за приятелки, новини от съседки, новости от един много самотен, самозахранващ се живот. И все пак жилището е било място за писане и аз скоро научих това. Сред предметите, с които леля Галя не се бе разделяла до последно, за които питаше и които галеше с ръка, се оказаха неизброими томове изписани ежедневници, хроникални записки за всеки ден, които тя бе водила с години, нито-ден-без-ред, в задължителен, като да станеш и да се измиеш, режим. Всички те още лежаха в дървения сандък до кревата, бяха много: напълниха двата големи сака, с които си ги занесох вкъщи, на \"Банний\", и веднага седнах да ги чета в търсене на разказа, на обяснението, на овала. И ги прочетох; и странни бяха тези дневници. – За пристрастния читател на разни дневници и бележници те се делят на две ясни категории. Има такива, в които речта е по специален начин настроена така, че да стане официална и обясняваща – тоест, да бъде чута от външно ухо. Тетрадката се превръща в полигон, в място за настройване и трениране на външния себе си, и като някакъв дневник на Мария Башкирцева* се оказва разгърната декларация, нескончаем монолог, адресиран до невидима инстанция на съчувствието. На мен са ми интересни другият вид дневници, онези, които представляват работен инструмент, специално направени да прилягат на ръката на точно този занаятчия и затова почти непригодни за чужди ръце. Работен инструмент – това е формулировка на Сюзън Зонтаг**, която десетилетия е практикувала този жанр, и все пак ми се струва не съвсем точна. Бележниците на Зонтаг, и не само нейните, са не просто начин да се складират идеи, към които предстои пишещият да се върне, или да се остави бърз, от три точки очерк за случилото се – за припомняне, когато потрябва. Това е практика, абсолютно необходима за повседневния живот на хора от определен тип: скелет, на който се крепи тяхната привързаност към реалността и вярата им, че тя е непрекъсваема. Такива текстове имат за адресат един-единствен читател – но пък много заинтересован; има си хас! Като отвориш тетрадката на кое да е място, се убеждаваш в собствената си истинност; тя е сбор от веществени доказателства, потвърждаващи, че животът има история и продължителност, и най-важното – че всяка точка от твоето минало е на една ръка разстояние. Тези неща (така богато представени в дневниците все на Зонтаг – изброяване на филми и прочетени книги, на красиви думи, изсушено като гъби кюспе от преживяното) ** Сюзън Зонтаг (1933–2004) – американска писателка, есеист, философ. Б. ред. почти никога нямат пряк изход, последствия – не се развиват в книга-статия-филм, не стават подпора или отправна точка за реална работа. Те изобщо нямат за цел да обясняват нещо на някого (освен на себе си, но в такъв галоп и с такъв бързопис, че тук-там е трудно човек да възстанови какво точно е имал предвид писалият). Това е обикновен хладилник – или, както е било навремето, ледник, място за запазване на бързоразвалящия се продукт на паметта, територия, на която се трупат свидетелства и потвържде ния, веществени залози за невеществени отношения, ако се възползваме от формулата на Гончаров*. В това има нещо смътно неприятно, та дори само заради прекомерното трупане, казвам го с толкова по-голямо основание, защото и аз съм такава, и моите работни записки твърде често ми изглеждат като баласт: мъртъв, излишен товар, с който бих искала да се разделя, но какво ще остане от мен тогава? В книгата \"The Silent Woman\" Джанет Малкълм** описва един интериор, който по нещо прилича на моя собствена тетрадка – и това е леко зловещо усещане. Там, спомням си, присъстваха редом списания, книги, пълни пепелници, прашни перуански сувенири, немити чинии и кутии от пица, кутийки, отварачки, справочници \"Who Is Who\", отговарящи за точното знание, и някакви предмети, които за нищо не отговарят, защото отдавна на нищо не приличат. За Малкълм това жилище е един вид Борхесов Алеф*, монструозна алегория на истината, мешавица от неразчистени факти и версии, така и неподредила се като чиста история. – Но дневниците на моята леля Галя бяха извънредно особени: докато ги четях, тяхната своеобразна текстура - напомняща най-вече мрежа от едри пчелни килийки – ставаше все по-загадъчна и все по-интересна. В моето детство на големи художествени изложби винаги можеше да се видят посетители от един определен тип. Кой знае защо това бяха преди всичко жени, те пристъпваха от картина към картина, навеждаха се над табелките и си записваха нещо на листчета или в тетрадки. В един момент аз разбрах, че те просто преписват там всички изложени работи, правят си нещо като собствен каталог - почти нематериално копие на видяното. Тогава си мислех – за какво ли им е това, докато не разбрах, че списъкът дава илюзия за притежаване: изложбата щеше да се закрие и забрави, но хартията запазваше реда на побягналите изпод носа им картини и скулптури в техния първоначален вид, както са били, не им даваше да свършат. Галкините дневници бяха такова изреждане на ежедневните случки, учудващо подробно – и същевременно учудващо потайно. Тя винаги точно документираше събития като часове на ставане и заспиване, заглавия на телевизионни предавания, брой на телефонни обаждания и имена на събеседниците, какво е яла и какво е правила. Онова, което виртуозно и грижливо бе заобикаляла, беше съдържанието на деня, важното в него. Бе писала например \"прочетох\", но нито дума какво е прочела и какво ѝ е дало то; и така беше с всичко, от което се е състоял нейният дълъг и подробно записан живот. Нищо, което да сочи какъв е бил този живот – нищо за себе си, нищо за другите, нищо освен накъсани и подробни детайли, с летописна точност фиксиращи хода на времето. Все ми се струваше, че този живот трябва да се подаде отнякъде – поне веднъж да се покаже, да си каже всичко. В края на краищата той се е състоял от интензивно четене, а значи и от мислене, и от тихо кипене на разнопосочни капризи и обиди, които за моята леля означаваха много и я владееха дълго. Все нещо от това е трябвало да се запази, да се прояви – като гневен абзац, с който леля Галя да каже на този свят и на нас, неговите представители, цялата истина, всичко, което мисли. Но в тетрадките нямаше нищо такова. Имаше оттенъци и полутонове на смисъл, имаше някакви гънки в текста, където бе подала нос емоцията – \"ура\" в полето, когато сме се обаждали по телефона татко или аз, няколко не твърде ясни горчиви фрази във връзка с годишнините на родителите ми. И общо взето толкоз. Сякаш главната задача на всяка записка, на всеки ежегодно запълван том е била именно да остави сигурно свидетелство за външния си живот – а истинския, вътрешния, да остави скрит. Да покаже всичко. Да скрие всичко. Да се пази вечно. Какво толкова е ценяла в тези тетрадки? Защо до сетния си ден ги е държала до себе си, страхувала се е да не изчезнат и е молела да ги преместят по-наблизо? Може би писаният текст, такъв, какъвто се е получил, а той се е получил като разказ за самотата и незабележимото хлътване в небитието, все пак е имал за нея силата на обвинително заключение – светът и ние е трябвало да прочетем всичко това и да разберем най-сетне колко зле сме постъпили с нея. Или, странно е да се помисли, но дали в тези оскъдни събития за нея не се е съхранявало някакво вещество на радостта, което, пак за нея, е било важно да обезсмърти, да го внесе в категорията на ръкописите, които не горят – и говорят, без изобщо да се опитват да свидетелстват? Ако е така, успяла е. 11 октомври 2002 Пак от обратното. Сега е 1:45. Току-що накиснах пешкирите и нощниците и др. каквото трябваше, освен тъмните. Чаршафите по-късно. Преди това прибрах всичко от балкона. Навън е 3°С, ами ако зеленчуците измръзнат! Обелих тиквата и засега – на парчета в кутия, ще ги замразя. Много бавно става всичко! Докато вървеше празничното предаване по РТР, за два часа свърших тая работа, хем и още време отне. Преди това чай с мляко. От 16 до 18 спах, не можех да не дремна малко. Пре- ди това се обади Т. В. за телефона на \"Войковская\". А неговото обаждане преди 12: работи ли телевизорът? А от сутринта той не работи на нито един канал. Станах към 8, когато Серьожа (наемателят – М. С.) се къпеше, а след 9, след дълги приготовления, излязох. Автобусът No3 дойде в 9:45, дълго го чакахме. Трябваше да стигна до 171-ви. Навсякъде вече имаше тълпи и всичко се бавеше. \"Уралская\", автогарата, вестници. Но пък купих тиква, за пръв път виждах този сезон, и моркови. Бях си вкъщи към 12. Исках да гледам \"Коломбо\". А през нощта, след 1:45, си премерих кръвното, взех клофелин, почаках да спадне, за да взема още лекарства. А след като се мотах двайсет минути, не можах да го премеря и си легнах чак 3 часа. 8 юли 2004 От сутринта – хубав слънчев ден, размина се без дъжд. Сутринта пих кафе с кондензирано мляко и към 11 отидох на \"Алтайская\". Там заварих навалица и седях много дълго, до 13, край езерцето, гледах зеленината, облаците, небето, пях и ми беше толкова хубаво! По алеите хората разхождаха кучета, возеха дечица в колички, цели групи се печаха по бански, почиваха си и се веселяха. Платих вече без опашка, купих извара и се потътрих към къщи. Пред новото училище е разкошно озеленено – високи храсти, шипки – невероятно красиво! А на шосето хлапаци си играеха в потрошен автомобил. Имаха една пластмасова бутилка, пълна догоре с някакви зелени шушулки. Били ядливи. 11 октомври 2005 Не можах да спя, не ми се ставаше, не ми се мърдаше, нищо не ми се правеше... В 10:40 прибрах пощата, пак легнах. Света дойде скоро, умно момиче, ей – пазарува по-добре от мен! Пих чай и лежах цял ден. Благодарих на Вл. Вас. за пощата!... Боброва ми звънна след 12. Пристигнала в четвъртък... Обадих се до 79-а на Морозко, на Ира от ЦСО, вечерта – на Юрчук. Докато вървеше някакво телевизионно предаване, прибрах прането от стола. Легнах си в 23:30. Горещо. Облякох поличката на Тоня. \"Сив, безцветен, никому ненужен живот.\" Следобед – чай, вечерта – кафе! Никакъв апетит! И все пак там имаше една бележка, която не приличаше на останалите, от 17 юни 2005 година: беше на останалите, от 17 юни 2005 година: Сутринта се обадих на Сима. После извадих албума. Разбира се, изтръсках всички снимки и дълго ги разглеждах. Не бях гладна, а това занимание много ме натъжи, просълзи ме, беше тъга и по отминалото време, и по всички, които ги няма, и по моя глупав, по-точно излишен живот, по празнотата в душата ми... Искаше ми се да се забравя. И отново си легнах и цял ден, да се чудиш просто как, спах, почти не станах чак до вечерта, до 20 часа, когато пих мляко, спуснах завесите, отново си легнах и този сън, който ме откъсваше от действителността, продължи. Сънят е спасение.", "date": "2019.06.16", "title": "Откъс от \"В памет на Паметта\" на Мария Степанова"}
{"url": "https://www.dnevnik.bg/bulgaria/2019/06/16/3925933_slujitel_na_mvr_e_zadurjan_za_nezakonno_proizvodstvo_i/", "text": "Служител на МВР е сред задържаните членове на престъпната група за нелегално производство и разпространение на тютюневи изделия, разбита на 12 юни при операция на ГДБОП и Специализираната прокуратура в София, Благоевград, Русе и Сливен. Полицаят е участвал в разпространението на стоката, заяви днес на пресконференция говорителят на Специализираната прокуратура Сийка Милева, предаде Българското национално радио. Служителят е млад и работи отскоро в отдел \"Жандармерия\" в МВР. Предстои да бъде поискано на него да бъде наложена най-тежката мярка за неотклонение \"задържане под стража\". В престъпната група са участвали поне още 10 души, на които  вчера бяха повдигнати обвинения за производство и продажба на \"марков\" тютюн.  От тяхната дейност държавата е ощетена с над 3 млн. лева само от неплащане на акцизите. Участниците са се занимавали с нелегално производство на тютюн за пушене и разпространението му до крайни клиенти в цялата страна. За целта е имало организация в три нелегални цеха с машини и съоръжения за обработка - омекотяване и ароматизиране на тютюна, както и за нарязването и опаковането му. Там е бил произвеждан средно по 1 тон тютюн за пушене седмично. Прокурор Сийка Милева, цитирана от \"Фокус\", обяви, че престъпната група е действала от 2017 г., а в някои периоди печалбата им е била по 100 хил. лв. на месец. Видеото е разпространено от Специализираната прокуратура.", "date": "2019.06.16", "title": "Служител на МВР е задържан за участие в група за нелегално производство на тютюн"}
{"url": "https://www.dnevnik.bg/sport/2019/06/16/3925900_kakvo_predstoi_za_grigor_dimitrov_v_sezona_na_treva/", "text": "С надежди за по-добро представяне започва сезона на трева за  Григор Димитров . От понеделник българският тенисист се насочва към турнира в \"Куинс\", който ще даде начало на битките на зелено за него. Преди година Димитров стартира като №6 в света, докато от новата седмица ще бъде 45-и в ранглистата. В сезона на трева Димитров е заявил участие само в два турнира – \"Куинс\" и \"Уимбълдън\". Той трябваше да участва и в надпреварата в холандския град Хертогенбош, но се отказа в последния момент, за да замине за Лондон и да започне да тренира. Началото е в понеделник в \"Куинс\" срещу 18-годишния  канадски талант Феликс Оже-Алиасим . Сблъсъкът с един от големите таланти от новото поколение може да даде насока на целия сезон на Димитров на трева. Преминаване отвъд втори кръг Голямата задача на Григор Димитров и в двете надпревари в Лондон ще бъде именно да стигне по-далеч от втория кръг. През миналата година той отпадна във втори кръг в \"Куинс\" и още на старта на \"Уимбълдън\". Общо точките, които има да защитава бившият №3 в следващия месец, са 55. Той спечели 45 в \"Куинс\", където загуби във втори кръг от Новак Джокович, и само 10 на \"Уимбълдън\", където беше победен от Стан Вавринка. Загуба от Оже-Алиасим може да извади Димитров от топ 50 на ранглистата, след като той рискува да бъде изпреварен от намиращите се зад него в ранглистата. В случай на пробив в надпреварата от сериите АТП 500 Димитров може да се изправи срещу Адриан Манарино или Ник Кириос. Евентуалният му съперник на четвъртфинал е Стефанос Циципас. За \"Уимбълдън\" Димитров няма да бъде сред поставените 32-а тенисисти, което засега го поставя в неизгодна позиция с по-тежък съперник още в първи кръг. През миналата година той също нямаше късмет, след като беше шести в схемата, но срещна завръщащия се след травма Вавринка. Треньорските корекции В сезона на трева Григор Димитров отново ще работи с Радек Щепанек, с когото започна да си партнира преди \"Ролан Гарос\". Чехът остава в щаба на бившия №3 с надеждата да му помогне да подобри играта си. Още в сезона на червено се видяха наставленията на Щепанек Димитров да търси по-агресивната игра, която в миналото му носеше успех. В тревни кортове този подход може да бъде още по-печеливш заради стила на Димитров. Преди седмици  Щепанек  обяви, че работата му с Димитров започва да дава резултати и той се чувства доволен. \"Според мен му липсва самочувствие, което обаче с времето ще се възвърне. Той има уменията на топ тенисист и го доказа през 2017-а, когато спечели финалите в Лондон. Целта ни е отново да го върнем в топ 10\", каза още Щепанек.", "date": "2019.06.16", "title": "Какво предстои за Григор Димитров в сезона на трева"}
{"url": "https://www.dnevnik.bg/istorii_na_denia/2019/06/16/3925826_nai-komentiranoto_v_dnevnik_bulgariia_da_podari/", "text": "1.  Александър Йорданов предлага България да подари реакторите за \"Белене\"  - 293 коментара 2.  В СССР не казвахме О'кей - украинка е пазела \"Чернобил\" от исторически несъответствия  - 288 коментара 3.  \"Демократична България\": Има безпрецедентно посегателство над свободата на словото  - 287 коментара 4.  Спецпрокуратурата с медийна акция в офиса на \"Алфа финанс\" на Иво Прокопиев  - 284 коментара 5.  Ватикана обяви \"джендър теорията\" за \"опит да се унищожи природата\"   - 279 коментара 6.  САЩ дадоха на Ердоган ултиматум до 31 юли, преди да го изхвърлят от програмата F-35  - 274 коментара 7.  Прокурорска проверка срещу създателите на \"Биволъ\" по сигнал, приписан на БОЕЦ  - 249 коментара 8.  Подмяната на общественото мнение - с методите на КГБ  - 241 коментара 9.  Плевнелиев: Тандемът Борисов - Цветанов ще трябва да намери себе си и да продължи   - 222 коментара 10.  Алабама няма нужда от сексуално образование - там си има религия  - 222 коментара", "date": "2019.06.16", "title": "Най-коментираното в \"Дневник\": България да подари реакторите на \"Белене\""}
{"url": "https://www.dnevnik.bg/sport/2019/06/16/3925972_fjuri_e_veroiatniiat_sledvasht_supernika_na_kubrat/", "text": "Кубрат Пулев може да се окаже следващият съперник на Тайсън Фюри, съобщава британското издание \"Индипендънт\". Според него българският боксьор и бившият световен шампион в тежка категория могат да се бият през октомври или ноември. Шансовете са големи, след като компанията Top Rank представлява и двамата боксьори. В неделя сутрин  Фюри победи германеца Том Шварц  и остава непобеден на професионалния ринг. 30-годишният британец обяви, че ще се бие още веднъж до края на годината, а през 2020 г. трябва да се изправи в мач реванш срещу Дионтей Уайлдър. Самият Уайлдър почти е договорил мач с Луис Ортис. Собственикът на Top Rank Боб Аръм иска да види на ринга двамата си боксьори, след като може срещата помежду им да има и по-голям заряд. Пулев е претендент за титлата на Международната боксова федерация (IBF). Евентуален двубой между Пулев и Фюри обаче може да се превърне в мач за пояса, ако IBF задължи настоящия шампион Анди Руис да проведе защита. Мексиканецът, който  шокира Антъни Джошуа  по-рано през месеца и отне всичките му пояси, очаква реванш срещу британеца. Малко вероятно е Руис да  защитава поясите си  преди мач с Джошуа, който е вписан в договора между двамата боксьори. В момента Кубрат Пулев е с  отнет лиценз до септември . Атлетическата комисия на Калифорния го наказа за целувката с репортерката Дженифър Равало през март след двубоя на българина с Богдан Дину. Пулев трябва да посещава и курс, свързан със сексуалните посегателства. Преди ден Боб Аръм коментира ситуацията с Пулев, наричайки всичко \"една голяма глупост\". \"Светът е полудял и станахме жертва на тази политическа коректност\", каза Аръм. Пулев вече се би с първия братовчед на Тайсън Фюри - Хюи Фюри. През октомври 2018 г.  българинът победи по точки  и стана официален претендент за титлата на IBF.", "date": "2019.06.16", "title": "Фюри е вероятният следващ съперник на Кубрат Пулев"}
{"url": "https://www.dnevnik.bg/politika/2019/06/16/3925973_prezidentut_prizova_opoziciiata_da_se_obedini_i_sploti/", "text": "България следва да има единна, сплотена политическа опозиция, защото в противен случай властта остава без", "date": "2019.06.16", "title": "Президентът призова опозицията да се обедини и сплоти"}
{"url": "https://www.dnevnik.bg/bulgaria/2019/06/16/3925998_ministerstvoto_obvini_obshtina_kurdjali_za_neuspeha_na/", "text": "Министерството на отбраната възнамерява да направи второ издание на кампанията \"Бъди войник\" в Кърджали, се казва в прессъобщение на ведомството. Първото издание на 12 юни не е постигнало поставените цели - пред широката общественост в града да бъдат демонстрирани способностите и професионалните умения на военнослужещите от Специалните сили и да бъде дадена възможност на голям брой младежи да се запознаят с военната служба по време на информационната борса. Според съобщението по вина на общинските власти е допуснато на този ден да бъдат проведени едновременно на близки места две важни за града събития, които целят една и съща аудитория. Конкуренция на специалните сили направила открита сцена на талантите, организирана от Детски и младежки парламент към общинския дом на културата. Така е пропуснат шансът хората да се запознаят отблизо с Българската армия - институцията, която дава възможност на младежи от различни социални и етнически общности да намерят своето призвание в служба на Родината, се казва в съобщението.", "date": "2019.06.16", "title": "Министерството обвини община Кърджали за неуспеха на акцията \"Бъди войник\""}
{"url": "https://www.dnevnik.bg/biznes/2019/06/16/3926001_siviiat_sektor_sred_kabelnite_operatori_e_okolo_30_e/", "text": "Българската асоциация на кабелните и комуникационните оператори (БАККО) подкрепя мерките, предприети от държавата, за пресичане на порочни практики, свързани с нарушения на авторското право, се казва в съобщение на браншовата организация след като преди ден  полицията и прокуратурата  съобщиха за мащабна акция срещу кабелни пирати. По сигнал на големите телевизии властите установиха излъчване на телевизионни програми без платени права в цяла Южна България като разчетите на разследващите сочат, че само за три месеца три телевизии са загубили поне 10.5 млн. лв. В качеството си на браншова асоциация, която обединява платформени оператори, с пазарен дял над 65%, БАККО изразява позицията, че мерките предприети от държавата и органите на реда за важна крачка към нормализиране на пазара на платена ТВ, на който има около 30% сив сектор, се казва в позицията на професионалното сдружение. Като оператори, които работят на светло и спазват законовите изисквания, подкрепяме усилията на държавните органи да сложат край на безпрецедентните практики на кражба на съдържание и укриване на броя на абонатите, които обезсмислят усилията на всички оператори, които искат да работят в условията на нормален конкурентен пазар. Във връзка с изразени мнения относно \"по-опасни видове пиратство\" , считаме, че няма \"по-добро\" и \"по-лошо\" пиратство, както няма големи, малки и средни оператори, а само такива, които работят на светло и други, които работят в нарушение на закона, се казва в позицията.", "date": "2019.06.16", "title": "Сивият сектор сред кабелните оператори е около 30%, е оценката на бранша"}
{"url": "https://www.dnevnik.bg/politika/2019/06/16/3925997_bsp_osuzna_zashto_zagubi_evropeiskite_izbori/", "text": "Макар да обяви оставка след загубата на европейските избори на 26 май т.г.,  Корнелия Нинова оттегли заявката си на заседанието на конгреса на БСП днес . С 398 гласа \"за\" делегатите приеха анализа на партията защо тя остава втора политическа сила. В конгреса трябва да участват 780 души, но при гласуването в залата бяха 399. На 26 май БСП остана втора политическа сила след ГЕРБ с 474 хил. гласа подкрепа, но успя да увеличи евродепутатите си и вече има петима представители в Брюксел. В отчета за изборните резултати е посочено, че отсъствието на БСП от парламента е нанесло щети на партията, макар и да не е измеримо какви са те. Социалистите вече смятат, че оценката, че парламентът е изчерпан, може да получи потвърждение само при правителствена и парламентарна криза. В страната не се е реализирал очакваният от \"Позитано\" 20 протестен вот. \"Не успяхме да превърнем изборите от \"европейски\" в \"национални\" - като \"своеобразен вот на недоверие\" към правителството на Бойко Борисов\", се посочва в отчета на Националния съвет на БСП. Също така се прави извод, че БСП не успява да активизира избирателите с характерния за евровота профил. Идеите и ценностите на социалистите не стигнали до хората. БСП не успя да мобилизира избиратели извън твърдото си ядро. Вътрешнопартийните напрежения по повод на листата се разразиха в пълна степен, заради което БСП е влязла разделена в предизборната кампания, смятат на \"Позитано\" 20. Според анализа кандидатите за евродепутати не са засегнали достатъчно европейските въпроси. Заради профила на водача на листата Елена Йончева се е говорело основно за \"корупционната обстановка\" в страната. След социологически проучвания, направени от предизборния щаб, се стига до извода, че е била необходима позитивна кампания. В рамките на предизборната кампания БСП е похарчила 2 млн. лв., какъвто е законовият лимит, се разбира още от анализа.", "date": "2019.06.16", "title": "БСП осъзна защо загуби европейските избори"}
{"url": "https://www.dnevnik.bg/sviat/2019/06/16/3925937_izkustven_intelekt_moje_da_predvidi_kude_shte_izbuhnat/", "text": "Изкуствен интелект може да предвиди една година предварително къде липсата на вода ще доведе до конфликти. Инструментът е разработен от холандската организация Water, Peace and Security partnership (WPS), разказва агенция \"Ройтерс\". Интелектът следи водните запаси по света и социални, икономически и демографски данни, за да може да предвиди потенциални кризи. По време на експериментите той е прогнозирал три четвърти от свързаните с вода конфликти в делтата на река Нигер. Тази година той би трябвало да бъде разпространен и публично. Прогнозите ще позволят преди избухването на конфликтите да започне диалог, който да ги ограничи или реши, казва Сузан Шмейер от Делфтския институт за образование за водата. Предишните опити за подобни предвиждания са се проваляли, защото причините за конфликтите са разнообразни и специфични за местността. \"Машинното учене е способно да открие шаблони в данните там, където хората не могат\", посочва Чарлс Айсланд от Института за световни ресурси, който също работи по тази система.", "date": "2019.06.16", "title": "Изкуствен интелект може да предвиди къде ще избухнат конфликти за вода"}
{"url": "https://www.dnevnik.bg/sviat/2019/06/16/3926021_trump_obvini_v_predatelstvo_i_luja_nju_iork_taims/", "text": "Президентът на САЩ Доналд Тръмп обвини в събота \"Ню Йорк таймс\" във \"виртуално предателство\" чрез публикации, според които САЩ предприемат все повече информационни атаки срещу електропроводните мрежи на Русия, предаде Франс прес. \"Ню Йорк таймс\" току-що пусна материал, в който казват, че САЩ съществено засилват кибератаките си срещу Русия. Това е акт на виртуално предателство\", написа Тръмп в Туитър. \"ПРИ ТОВА Е ЛЪЖА!\" - заяви той, като нарече нюйоркския всекидневник \"корумпиран\" и повтори обвиненията си, че журналистите са \"врагове на народа\". Вчера вестникът съобщи, че американското правителство е активизирало информационните си атаки срещу електропроводните мрежи и други обекти в Русия, за да изпрати предупреждение на Москва, заподозряна, че прави същото в САЩ, и за да подготви евентуална кибернетична атака при мащабен конфликт между двете страни. Според американски представители, цитирани в изданието, Тръмп не бил подробно информиран за тези операции. Пентагонът и тайните служби се колебаели дали да осведомяват президента за текущите операции срещу Москва \"от страх как ще реагира той и с оглед възможността той да ги отмени или да ги обсъди с чуждестранни представители, както през 2017 г., когато той спомена за една деликатна операция пред руския външен министър\", обяснява \"Ню Йорк таймс\"./БТА", "date": "2019.06.16", "title": "Тръмп обвини в предателство и лъжа \"Ню Йорк таймс\" заради статия"}
{"url": "https://www.dnevnik.bg/sviat/2019/06/16/3926023_avariia_ostavi_bez_tok_pochti_48_mln_dushi_v_jujna/", "text": "Авария в ключов пункт от електропреносната мрежа остави без ток целите държави Аржентина и Уругвай, като според Би Би Си има съобщения и за засегнати части от Бразилия и Парагвай. Инцидентът е станал малко след 7 часа местно време и няколко часа по-късно започнаха да пристигат съобщения за възстановяване на захранването в части от Буенос Айрес и по крайбрежната ивица на Уругвай. В Аржентина и Уругвай живеят общо 48 млн. души, а в неделя част от аржентинците трябва да гласуват на местни избори. Аржентински медии съобщават за внезапно спрели влакове и проблеми със системите за управление на трафика. Според компанията Edesur причината е голяма авария в интерконектор на мрежата. Но според енергийния министър на Аржентина Густаво Лопетеги причината още не е установена със сигурност.", "date": "2019.06.16", "title": "Авария остави без ток почти 48 млн. души в Южна Америка"}
{"url": "https://www.dnevnik.bg/photos/2019/06/16/3925996_fotogaleriia_kongresut_na_koito_ninova_ne_podade/", "text": "Извънредният конгрес на БСП трябваше да утвърди оставката на Корнелия Нинова като лидер на партията след загубата на европейските избори. Днес обаче тя отказа да я депозира, макар и да направи такава заявка две седмици по-рано.", "date": "2019.06.16", "title": "Фотогалерия: Конгресът, на който Нинова не подаде оставка"}
{"url": "https://www.dnevnik.bg/bulgaria/2019/06/16/3926028_mitropolit_nikolai_predloji_na_prezidenta_radev/", "text": "Поне един час религия да залегне в учебната програма в училище. Това предложи в словото си по повод на 150-годишнината от създаванетго на храма \"Св. Троица\" в село Труд пловдивският митрополит Николай, предаде \"Фокус\". На церемонията присъства и българският президент Румен Радев. \"Настръхвам от страх, като чуя за поредните стратегии за разрушаване на бракове, за \"съвместно жителство без брак\", \"за сурогатно майчинство\", за \"еднополови двойки\". А доколко тези стратегии ще съвпаднат с нашето желание да спасим нашите деца\", каза митрополит Николай. \"Ние, християните, знаем каква е стратегията за спасение на децата ни. И не са ни я казали разните неправителствени организации, а сам Господ Исус Христос ни е казал - оставете децата и не им пречете да дойдат при нас\", апелира той. С тези аргументи митрополит Николай отправи призив към президента Радев в учебната програма да бъде заложен поне един час за изучаване на религията. Според него това се налага, защото децата са \"най-уязвими към вирусите на обществото в този век\". \"Остояването на нашата вяра и на изконните български ценности изисква не само смирение, а също смелост и духовна сила\", изтъкна на свой ред в речта си Румен Радев, цитиран по пресцентъра на президентството. По думите на президента българският народ пази храмовете и вярата си в тях като културна памет за \"нашите традиции\" въпреки факта, че в днешната динамика събитията бързо се развиват и бързо се забравят, а отстояването на важното и паметта за него се превръщат в предизвикателство. \"Подкрепата на Българската православна църква и грижата за духовния мир и благоденствието на вярващите има своите дълбоки традиции, има и своето изражение и днес\", отбеляза още Радев. Той поздрави митрополит Николай за неговата покана и за \"будния му български дух\". Президентът благодари и на жителите на село Труд за опазването на вярата и българската памет.", "date": "2019.06.16", "title": "Митрополит Николай предложи на президента Радев религията да влезе в училище"}
{"url": "https://www.dnevnik.bg/sport/2019/06/16/3925940_desen_bek_ot_franciia_e_tretiiat_nov_v_ludogorec/", "text": "Лудогорец\" представи трето ново попълнение през лятото. Това е френският десен защитник Джордан Икоко, който идва от \"Гингам\". Футболистът е на 25 години. Той е роден във Франция, но е национал на Демократична република Конго. Кариерата на Икоко стартира от школата на ПСЖ, след което играе за втория отбор на парижани, записвайки 44 мача и един гол. След това играе за \"Кретей\", \"Льо Авър\" и \"Ланс\" преди от 2016 г. да подпише с \"Гингам\". През миналия сезон Икоко записва 21 мача за \"Гингам\" във всички турнири. Тимът изпадна от Лига 1, след като завърши на последното 20-о място. \"Казаха ми, че \"Лудогорец\" е амбициозен клуб. Искам да играя в Шампионска лига и затова дойдох тук, знам, че ако не се класираме в Шампионската лига, почти сигурно ще сме в Лига Европа. Искам да играя и да печеля трофеи\", каза Икоко. По информация на френското издание \"Екип\" футболистът преминава в \"Лудогорец\" за един милион евро. В Разград Икоко ще се конкурира за място в титулярния състав със Сисиньо. Шампионите отдавна търсят конкурент на бразилеца, който играе за тима от 2015 г. Дотук през лятото шампионите привлякоха нападателя Мавис Чибота от \"Бней Йехуда\" и  Дан Битон от \"Ашдод\" . Преди ден един от собствениците на клуба  Георги Домусчиев  обяви, че целта пред \"Лудогорец\" е девета поредна титла в Първа лига и влизане в групите на един от двата европейски турнира.", "date": "2019.06.16", "title": "Десен бек от Франция е третият нов в \"Лудогорец\""}
{"url": "https://www.dnevnik.bg/politika/2019/06/16/3925934_korneliia_ninova_az_imam_mnogo_treski_za_dialane_no/", "text": "След акция на социалисти от страната да не подава оставка лидерът на БСП Корнелия Нинова оттегли заявката си да напусне поста на \"Позитано\" 20 на извънредния конгрес в НДК днес. В реч пред делегатите тя каза, че има много трески за дялане, но БСП не се продава. Уважаеми другарки и другари делегати, уважаеми гости и журналисти, добре дошли. Ще направя предложение по дневния ред. Моля да ме извините, че ще говоря по-дълго от регламента, изслушайте ме и след това решенията са във вашите ръце. Преди три години ме избрахте за председател, с програма (\"Променяме БСП, за да променим България\"). В нея има много ясно разписани ангажименти, които бих обобщила в пет точки - три за партията и две за България. За партията: 1. Предложих преместване тежестта на партията от върха, към общинските партийни организации, които са кръвоносната система на БСП. Поех ангажимент това да стане чрез въвеждане на вътрешнопартийно допитване до всеки член по важни въпроси за партията, намаляване финансирането в центъра и увеличаване субсидията на структурите, решаване на въпросите с диалог, а не с натиск от ръководството. Изпълних го. Проведохме вътрешнопартийно допитване за коалиционна политика, променихме устава така, че всеки член да гласува за избор на председател, увеличихме финансирането на организациите два пъти и половина - от 1 200 000 на 2 900 000 лева, въведохме режим на равнопоставен диалог, като отменихме така наречените организационни съвети, които обикаляха страната, сменяха ви ръководствата и налагаха решения от центъра. 2. Обещах ви да отворим партията за младо попълнение от професионално и политически подготвени хора, които да бъдат мост между БСП и младите хора на България. Изпълних го. Над 30% от общинските председатели са до 40 години и 13 депутати до 40 години и 46 от 80 депутати, които за пръв път са такива. Разбира се, има още много да се работи за тяхната професионализация, но партията им даде възможност да се развиват. 3. Разбирайки, че хубавите неща, които вършим, трябва да стигнат до хората, поех ангажимент вестник \"Дума\", социалните мрежи и собствена телевизия да станат комуникационните ни канали до народа. Изпълних го. Заварихме в. \"Дума\" с над около половин милион лева дългове, които изплатихме и спасихме вестника от спиране, тъй като печатницата отказваше да го отпечатва поради натрупани задължения. Увеличихме финансирането му над два пъти. Открихме сайт \"Дума\" и въпреки трудните изпитания, през които минахме, имаме Българска свободна телевизия. За България: 1.През 2016 г., когато ме избрахте, съм заявила пред вас, че правителството на Бойко Борисов е вредно за държавата и я води към катастрофа, затова поех ангажимент да превърнем БСП в ударна опозиция, без никакви задкулисни договорки и последващи отстъпления. Изпълних го. БСП се превърна в единствената опозиция и отказахме договорки за власт и пари. 2. Ангажирах се пред вас да изготвим план за извеждане на България на нов път на развитие, но не в кабинетите на \"Позитано\", а заедно с широк кръг учени, интелектуалци, младежи, земеделци, малък и среден бизнес, пенсионерски съюзи. Изпълних го с изготвянето на \"Визия за България\", която беше изработена и представена в над 500 срещи в цялата страна и в цялата партия. Благодаря ви! Идеите в програмата, с която ме избрахте за председател, са мои, но вие - актива на БСП, народните представители и стотиците хиляди членове и симпатизанти, ги направихте реалност. Който и да е лидер, Господ да е, без вас е нищо. Благодаря и на екипа си, който заради мен понесе много удари, но издържа. Заедно, отборно, свършихме добра работа за три години. В програмата, с която ме избрахте, съм ви обещала да вдигна БСП на крака и да Ви дам самочувствие на хора, които имат достойнство и могат да побеждават. Изпълних го. Победихме на президентските избори с Румен Радев и Илияна Йотова и разбихме мита, че ГЕРБ са непобедими, увеличихме депутатите си в българския парламент от 39 на 80. Единствената партия сме, която увеличи евродепутатите си от 4 на 5, първа сила сме в над 60 общини, което се дължи на вас и е добър старт за местните избори, изкачихме се по стълбицата на ПЕС от 12 място на предишните евроизбори до 6 от 28 партии. Всичко това постигнахме заедно, при авторитарна, еднолична, обсебила всички държавни структури власт, изправила срещу нас огромен финансов и медиен ресурс. При цялата свършена работа, стотиците срещи, усилията ви, труда ви покачващото се доверие в БСП, в момента ние сме на прага на криза с неизвестен край. Причини има много, но поводът за нея съм аз. След загубата на европейските избори, веднага на другия ден Георги Гергов ми поиска оставката, след него се включиха и други другари. Отвори се стара рана, която съществува от две години, откакто извършихме реформата в БСП, от промените в устава, които ограничиха депутатските мандати, от личните огорчения и амбиции за властта в БСП, а оттам и властта в държавата. Декларирах пред Националния съвет, че подавам оставка. Колкото и да се говори, че това е емоционален и театрален акт, в него няма грам емоция и артистичност. Това е осъзнато и премислено решение. При пренареждането на листата заявих, че отговорността за резултатите ще носи Националният съвет, а не аз. Най-лесно ми беше да кажа: предупредих ви, вие сте виновни, носете вие отговорност и да си остана председател. Но моята представа за морал и достойнство в политиката, за личен пример как се носи отговорност, за модерен европейски политик, защото така постъпват европейските политици, не ми позволи това. Да се скрия зад колективна отговорност, тоест безотговорност, както се е случвало десетки пъти в БСП с други председатели, при далеч по-драматични загуби. Къде сгреших? В преценката за последствията. От две години на върха в БСП се бият две тенденции - промяна срещу статукво. Този сблъсък отслабва партията и ви обърква, демотивира, смазва по места. Тази битка блокира работата на НС, който не прави политика, а произвежда скандали. Затова си помислих - стига. Изтощихме партията, измъчихме хората си по места, да работят, да тичат, да ни избират на постове, а ние да им се отблагодаряваме със скандали и борби кой да води бащина дружина. Накрая ще останем без дружина. Направих си равносметка на моите грешки, реших, че трябва да отстъпя и предложих изход. Нека двете тенденции в БСП да излъчат кандидати, да имаме програми и да се явим пред всички членове на партията на състезание. Да бъде избран по-добрият, другите да приемат резултата и да работим заедно за общия ни успех. Това щеше да бъде почтено, демократично, модерно, по европейски и в стила на ПЕС. В Европа през последните десетилетия, леви партии прибягват до пряк избор, за да разрешат проблемите със самозатварянето на елитите и откъсването от хората. Португалските социалисти преодоляха фракционните си борби с въвеждане на пряк избор на лидер. Те направиха тежка реформа, в която ярък принос има днешният генерален секретар на ООН Антониу Гутериш. Испанската социалистическа работническа партия промени имиджа си на полуфеодална мрежа, след като преди пет години стартира пряк избор на лидер. Важна последица от това е възходът на Педро Санчес и навлизането на ново поколение в политиката. Разговаряла съм с него, разказвал ми е за тежките спорове за действителния размер на членската маса, за кампанията, за начина на гласуване и за пътя, по който са решили тези спорни въпроси. Във Великобритания лейбъристите издигат лидера си с пряк избор, в който гласуват даже и привърженици. Френската социалистическа партия прави пряк вот за лидерите също. Списъкът може да се добави с Италия, Дания, Холандия. Така стоят нещата в прогресивна Европа. Как стоят у нас? С желанието си да бъдем като тях, вместо модерност, европейски облик и пряка демокрация, отворих кутията на Пандора. Националният съвет на БСП (НС) блокира процедурата за пряк избор. Всички пороци на политическата класа на прехода, на задкулисието, на бизнес интересите, на подмяната, натиска и парите, срещу които се борим три години, мощно нахлуха в БСП за три седмици, откакто заявих, че съм готова да се оттегля и да пристъпим към пряк избор на председател. И в най-лошите си прогнози не съм допускала, че с това решение мога да отприщя такъв бент. Какво се случи: 1. Започна личното ми очерняне, моето и на семейството ми, с много лъжи. Запазих мълчание. Не казах една лоша дума за никого, защото така сте ме учили. Оставам с огорчение и с благодарност, че близките ми издържаха, не се огънаха и ме подкрепят. 2. Усили се натискът да се спре промяната в БСП и да се върнем в изходна позиция преди три години. 3. Пусна се машината за манипулации и за фалшиви новини. За да ви настроят срещу ръководството, ви излъгаха, че който е бил кмет два мандата, няма да може да се кандидатира отново. Излъгаха ви, че ще има пълен цикъл отчети и избори предсрочно и сегашните общински председатели няма да се кандидатирате отново. Стигна се до низостта да ви лъжат, че са откраднати парите от партийната субсидия (впрочем понеже допускаме, че някой от вас може да е повярвал на това, в секретариата на конгреса са внесени документи за всеки изхарчен лев. Който желае, може да се запознае.) 4. Различни политически и икономически лобита задвижиха интересите си за овладяване на БСП и поставяне начело на друг председател. На тези бизнесмени, които отвън се бъркат в партийните ни работи, искам да кажа оттук, от тази зала, защото аз не ходя в кабинетите им: Наиграхте се. Затворете си портфейлите. БСП не се продава. БСП не е стока. БСП е кауза. Ако можете да купите десет, двадесет, тридесет търговци в храма, то зад каузата стоим хиляди, които не се търгуваме. По-скоро търговците ще напуснат храма, отколкото да го превземете отвътре. На тези социалисти, които в последните дни изпращате мнения, писма за подкрепа и декларации да си оттегля оставката, благодаря. Благодаря и на симпатизанти и безпартийните. Някои другари казват, че вашето мнение е изкуствено, че е организирано, че е платено. Не им обръщайте внимание, това са хора, в чиито мисли всичко е пари. Знам, че сте истински, с мнозина от вас сме били редом в наводнените села във Видинско, на протестите на тютюнопроизводителите в Гоцеделчевско, в защита на животните в Странджа. Знам и че сте притеснени и милеете за партията. Бъдете спокойни, ще се справим заедно и обединени и с тази криза. Уважаеми делегати, чух че и върху вас е упражняван натиск да гласувате срещу мен. Някои от вас ми го споделиха с болка. Случаите са толкова драстични, че дори не искам да ги произнасям на глас. Аз ви се извинявам, че сте поставени в това състояние, аз създадох този хаос и аз ще трябва да подредя нещата. Бъдете спокойни, няма да ви се налага да правите нищо против волята ви. Уважаеми делегати, битката за лични интереси и реваншизъм стигна до там, че някои другари поставиха въпроса за подмяна на характера на нашата партия, те твърдят, че се превръщаме в лидерска, авторитарна партия и подменяме колективното начало, както и че променяме идеологическата си идентичност. Ето това са сериозни въпроси и няма как да ги подмина, без да изразя личното си мнение. Внушението за еднолична власт не почива на никакви факти, то е подмяна на истината. Слава богу, нашият устав е направен така, че председателят, който и да е той, има само едно право - да предлага Изпълнително бюро. Всички други кадрови и политически решения се взимат в колективните органи на партията с мнозинство. Такова е например решението за напускане на парламента от парламентарната група, взето от НС или решението \"победа на европейските избори, за да има предсрочни парламентарни\", взето от този конгрес. Веднъж на НС попитах, като ме обвинявате, че вземам еднолични решения, дайте ми поне един пример за такова. Другарите се чудеха, чудеха и казаха: Ти подкрепи тази Кьовеши без разрешение от НС. Тук мога само да кажа, че Кьовеши е жена и да замълча. Но и мълчаливо да се запитам защо ли тези другари са против госпожа Кьовеши да стане главен европейски прокурор. Аз имам много трески за дялане. Стилът ми е силов, както каза някой, не познавам задна скорост, като кажа нещо, го правя докрай. Липсва ми гъвкавост и изглежда, че това не е добро качество за политик. Но никога и по никакъв повод не съм пренебрегвала колективните органи и колективното начало в партията. Другото внушение е, че сменяме идеологията. Попитах веднъж другарите откъде идва това обвинение, след като в действията си нито за миг не сме отстъпвали от програмата на партията, получих отговор - отхвърлянето на Истанбулската конвенция е отстъпление от лявата идеология. Обвиняват ни, че сме във война с ПЕС и не сме европейска партия. Когато чух това в съзнанието ми изплува една среща. Имахме изпратена мисия от ПЕС за разговори, може ли БСП да отстъпи за Истанбулската конвенция. Един член на делегацията ми каза: Ние сме прогресивни партии. Ние не можем да вървим след мнението на хората. Това е популизъм. Ние трябва да ги водим. Членовете на БСП и българите явно не разбирате прогресивните тенденции, те не са ограмотени. Нашата роля е да им обясняваме, а не да ги следваме. Пред 25 души свидетели, част от които са тук в залата, заявих: Уважаема госпожо, Вие сте дошли в моята родина, седите в моя кабинет и ми обяснявате, че моята партия и моят народ е неграмотен, защото не разбира джендър идеологията. Или си оттеглете думите, или срещата току-що приключи. Ако с това поведение, изпълнявайки и решение на НС, съм променила идеологията на партията, от лява и прогресивна към популистка и консервативна, искам да го чуя от вас, партията, а не от външни коментатори. Второто голямо предизвикателство, пред което сме изправени, са местните избори. Местната власт е най-важната. Не само защото е фундамент за централната, а и защото е най-близо до всекидневните проблеми на хората и има реални възможности да ги решава. С криза на върха в партията, успехът ни по места е под въпрос. С юридически блокаж и спор, кой е председател, кой е временно изпълняващ, по кой устав и процедура се избира той, рискуваме да блокираме партията, това ще доведе до политическа слабост, отлив на подкрепа и не дай Боже до невъзможност за участие в месните избори. На европейските сме първа политическа сила в над 60 общини, в областни градове, в няколко района в София. Имаме потенциал и не бива да го рискуваме. А рисковете са налице, както виждате битката на лобитата за наследството след мен започна. Още конгресът не се е произнесъл, другари се самоиздигат за председател, други без да са издигнати, се считат за такива, като забравят, че само преди две седмици, на европейските избори, получиха 1400 преференции от близо 400 000 гласували за БСП. Трети ме пратиха в миналото и даже приживе ми отредиха място в историята. Другари, които тези дни се събирахте по ресторанти, кафенета, бизнес офиси и се сговаряхте и карахте как да разделите наследството след Корнелия Нинова, да ви кажа – още не съм умряла и наследството не е открито. Чакайте, не бързайте, ще имате възможност, но не сега и не веднага. Днес трябваше да внеса официално, уставно, юридически и писмено до Конгреса желание за предсрочно прекратяване на правомощията ми, както и да потвърдя политическата си декларация за оставка. Не го правя. Не внасям пред конгреса своята оставка, знам какво ще последва, знам какво ще ми коства. Имах избор между два варианта. Първият - оставка на всяка цена, на инат запазване на личното ми достойнство и его и юридически хаос, политически срив пред местни избори, връщане на изходни позиции отпреди три години, търговия на БСП, превземането й от интереси, чужди на членовете и идеите й, убийство на опозицията и диктатура в България. Втори - поемам имиджови щети върху себе си, което се отразява на моя личен авторитет, но предпазвам партията от хаос, битки за овладяването й, с не чисти цели, загуба на подкрепа и срив в доверието. Мнозина ми градиха в годините фалшив образ на човек, обладан от егото си, който се стреми към постове. Ако това беше вярно, сега пред вас щеше да стои председател на Народното събрание. Ако това беше вярно и мислех само за собственото си благоденствие, нямаше да правя промяната в БСП и нямаше да има вътрешна опозиция. Ако това беше вярно, щях да се сговоря с едрия бизнес и някои от тях нямаше да наддават днес за главата ми. Не поставям поста на първо място, но не мога да гледам безучастно, как вярата, трудът, усилията на стотици хиляди хора за последните три години изтича в канала за последните три дни. Пред избора егото ми или бъдещето на тези хора и БСП, избирам второто. Предлагам точка две \"констатиране на оставка\" да отпадне, поради липса на такава, обръщам се към вас делегатите на конгреса - не приемайте точка промяна в устава, не правете моята грешка, не отваряйте кутията на Пандора, не отваряйте вратата на лобистки интереси. Нека оставим членовете на БСП да избират пряко председателя си. Нека бъдем модерна европейска партия. Моля, приемете точка 3 - да стартира процедура на пряк избор за председател, не сега заради предстоящите местни избори, а след тях, по време на пълния цикъл отчети и избори в партията. Скъпи социалисти, отърсете се от стреса, стягайте редиците за местните избори. Три години вие работихте за нас, да бъдем депутати и евродепутати, време е ние да поработим за вас, вие да бъдете кметове и общински съветници – не просто за да имаме постове, а за да имаме лостове, заедно да променим България. На добър час!", "date": "2019.06.16", "title": "Корнелия Нинова: Аз имам много трески за дялане, но БСП не се продава (видео)"}
{"url": "https://www.dnevnik.bg/sport/2019/06/16/3926044_juventus_naznachi_mauricio_sari_za_trenyor_s_dogovor/", "text": "Маурицио Сари е новият треньор на  \"Ювентус\" , обявиха 35-кратните шампиони на Италия. Опитният специалист подписа договор за три години и ще води \"бианконерите\" до 2022 г. Той наследява на поста Масимилиано Алегри, който беше начело от 2014 г. и спечели пет поредни титли. Предшественикът на Сари е треньорът с най-голяма успеваемост в историята на \"Ювентус\" (70% спечелени мачове). Сари, който е на 60 години, идва в \"Юветнус\" от \"Челси\". При сините той прекара един сезон, в който спечели  Лига Европа  и класира тима си на финал в Купата на Лигата. \"Челси\" завърши трети във Висшата лига. В своята кариера Сари е водил 15 отбора в родината си. Най-запомнящ се период той имаше в \"Наполи\" между 2015 и 2018 г. В Неапол той 97 от всички 147 мача, в които води тима.", "date": "2019.06.16", "title": "\"Ювентус\" назначи Маурицио Сари за треньор с договор за три години"}
{"url": "https://www.dnevnik.bg/bulgaria/2019/06/16/3926052_durjavata_oshte_ne_si_e_vzela_ot_sakskoburggotski/", "text": "Държавата още не е влязла във владение на имотите \"Ситняково\" и \"Саръгьол\", които получи със съдебно решение в нейна полза в процес срещу наследниците на цар Борис Трети. Това съобщи пред Би Ти Ви неговият син и премиер между 2001 и 2005 г. Симеон Сакскобургготски. \"Опразнихме \"Ситняково\" и \"Саръгьол\" през март. До днес никой не е приел имотите\", каза Сакскобургготски. Той определи като \"чиста злоба\" да се отнеме един имот без план да се приеме и прогнозира, че двете вили ще потънат в разруха, както стана с \"царските конюшни\" в София. Съдът окончателно обяви за незаконна реституцията на имотите \"Ситняково\" и \"Саръгьол\" и потвърди отказа на държавата да им върне имението \"Кричим\". Продължава съдебният спор за \"Царска Бистрица\". Сакскобургготски каза днес, че вярва в правосъдието на съда в Страсбург, защото е гражданин на страна - член на ЕС, където частната собственост е гарантирана. .", "date": "2019.06.16", "title": "Държавата още не си е взела от Сакскобургготски имотите \"Ситняково\" и \"Саръгьол\""}
{"url": "https://www.dnevnik.bg/sport/2019/06/16/3926048_prototip_na_toiota_pokori_24-te_chasa_na_lyo_man_za/", "text": "Прототип на \"Тойота\" с екипаж Себастиен Буеми, Казуки Накаджима и Фернандо Алонсо спечели \"24-те часа на Льо Ман\". Автомобилът на японския производител с №8 спечели за втора поредна година най-престижната надпревара за издръжливост, след като завърши с 16 секунди пред другия прототип на тима с №7. Буеми, Накаджима и Алонсо направиха 385 обиколки в рамките на едно денонощие. Това е с три тура по-малко от постижението им преди година. Тогава те покриха дистанция от 5286.88 километра, а през 2019 г. - 5246.01 км. В надпреварата участваха 61 екипажа, от които 49 стигнаха до финала. Освен успеха в \"Льо Ман\" екипажът на прототип №8 триумфира и с титлата в Световния шампионат по издръжливост (WEC). В суперсезона, който започна с \"6-те часа на Спа\" на 5 май 2018 г., \"Тойота\" №8 на Буеми, Алонсо и Накаджима спечели пет победи (два пъти на \"Спа\" и \"Льо Ман\" и веднъж на \"Себринг\"). В \"6-те часа на Фуджи\" и \"6-те часа на Шанхай\" победата беше за \"Тойота\" №7, а единственият старт спечелен от друг тим беше \"6-те часа на Силвърстоун\", когато двата прототипа на \"Тойота\" отпаднаха. На пистата \"Сарт\" в клас LMP1 прототип №7 на Майк Конуей, Камуй Кобаяши и Хосе Мария Лопес стартира от първа позиция и водеше убедително с кратка размяна на позициите с другата \"Тойота\" преди нощните стинтове. Кобаяши зададе много добро темпо през нощта и даде комфортен аванс на тима си. Около час преди края на състезанието Хосе Мария Лопес се сблъска с куриозна ситуация. Той имаше спукана задна дясна гума, но от бокса погрешка смениха само предна дясна гума. Така обиколка по-късно аржентинецът се прибра в бокса още веднъж за смяна на пълен комплект гуми. За капак се появи и проблем с датчик, който отчиташе ново спукване на гума. В крайна сметка \"Тойота\" №8 с Накаджима излезе начело и завърши състезанието с аванс от 16 секунди. Грешката в бокса на №7 обаче реши надпреварата. Трети финала пресече прототип на SMP с екипаж Михаил Алешин, Виталий Петров и Щофел Вандорн. Те бяха затворени с шест обиколки от победителите. В клас LMP2 победата грабна протоип на \"Сигнатех\" с Никола Лапиер, Пиер Тирие и Андре Неграо. Те направиха 368 обиколки, със 17 по-малко от победителите в кралския клас. В оспорвана битка екипажът на \"Сигнатех\" все пак се справи с този на \"Джеки Чан рейсинг\" воден от Хо-Пин Тунг, Габриел Обри и Стефан Ришелми. Най-интересна по традиция беше битката в клас LMGTE Pro. Там \"Ферари\" взе първа победа от 2014 г., след като екипажът на AF Corse с Джеймс Каладо, Алесандро Пиер Гиуди и Даниел Сера беше най-бърз. Общо пет отбора се събраха в една обиколка, като направиха 342 тура в 24-те часа. Зад \"Ферари\" се наредих \"Порше\" №91 и №93, а четвърти и пети останаха два екипа на \"Форд\" №68 и №67. При аматьорите победата грабна \"Кийтинг моторспорт\" с екипаж Бен Кийтинг, Йерон Блекемолен и Фелипе Фрага с \"Форд\" GT.", "date": "2019.06.16", "title": "Прототип на \"Тойота\" покори \"24-те часа на Льо Ман\" за втора поредна година"}
{"url": "https://www.dnevnik.bg/biznes/2019/06/16/3926054_kapital_dogan_registrira_firma_za_upravlenie_na/", "text": "На 12 юни почетният председател на ДПС Ахмед Доган е регистрирал като дъщерна компания на ТЕЦ \"Варна\" дружеството \"Пристанище ТЕЦ Езерово\", съобщи  \"Капитал\".  Както става ясно от името му, то ще управлява бъдещото търговско пристанище, което Доган възнамерява да изгради на мястото на въглищния терминал на ТЕЦ-а във варненския залив. За директор на новата компания е назначен Данаил Папазов, който от 2001 до 2013 г. ръководи държавното \"Пристанище Варна\", а в края на 2017 г. купи \"ТЕЦ \"Варна\" и няколко месеца по-късно прехвърли на Доган мажоритарния дял. Разделянето на дейността на централата и пристанището в отделни дружества е очакван ход предвид плановете за развитието им, коментира изданието. Докато ТЕЦ \"Варна\" се модернизира и прави заявки за по-голямо участие в енергийната система на страната, портът \"ТЕЦ Езерово\" ще бъде разширен и според инвестиционния план се кани да изземе бизнеса за 60-70 млн. лв. на година с износа на зърно и контейнерите това от \"Пристанище Варна\". За разширяването на пристанище \"ТЕЦ Езерово\" Доган е купил и един частен терен от \"Минстрой холдинг\" на Николай Вълканов. Става дума за земя с площ 10.5 хил. кв.м в непосредствена близост до ТЕЦ \"Варна\", която има и излаз към Варненското езеро. Сделката е станала още на 17 април 2018 г., като платената от дружеството на Доган цена е само 9900 лв. или по 94 ст. на кв. м. Инвестиционно предложение за новото пристанище на Доган включва удължаване на кея, обособяване на нови корабни места и увеличаване на дълбочината до 12.50 м, което е повече от възможностите на държавното \"Пристанище Варна\". На сушата също ще бъдат изградени нови съоръжения. Утре в ТЕЦ \"Варна\" има ден на отворените врати за журналисти. Всичко за новата компания на почетния председател на ДПС четете  тук. ", "date": "2019.06.16", "title": "\"Капитал\": Доган регистрира фирма за управление на пристанище"}
{"url": "https://www.dnevnik.bg/photos/2019/06/16/3926027_fotogaleriia_svetovnite_snimki_na_denia_-_15-16_juni/", "text": "Самолет участва в тренировка за Световното първенство Red Bull Air Race в Казан, Русия.", "date": "2019.06.16", "title": "Фотогалерия: Световните снимки на деня - 15-16 юни 2019г."}
