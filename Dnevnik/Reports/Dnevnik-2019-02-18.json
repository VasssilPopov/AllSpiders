{"url": "https://www.dnevnik.bg/sport/2019/02/18/3392377_junaited_detronira_bezideiniia_chelsi_s_purva_pobeda/", "text": "Манчестър юнайтед\" детронира носителя на трофея \"Челси\" и за пета поредна година се класира за четвъртфиналите на най-стария футболен турнир в света - Купата на Англия. \"Червените дяволи\" спечелиха с 2:0 и записаха първа победа на \"Стамфорд бридж\" от близо шест години и половина насам. Последният им успех при гостуване на \"Челси\" беше с 3:2 в двубой от Висшата лига на 28 октомври 2012 г. Тимът на Оле Гунар Солскяр се възползва от безидейната игра в нападение и колебливата игра в защита на лондончани и стигна до победата по категоричен начин. Головете на Андер Ерера и Пол Погба през първото полувреме осигуриха комфортен аванс на гостите, които нямаха проблем да го задържат след почивката. \"Челси\" получи четвърти тежък удар в последните си пет мача. На 19 януари сините загубиха лондонското дерби с \"Арсенал\" (0:2. На 30 януари дойде най-тежката за клуба от 22 години - 0:4 срещу \"Борнемут\", а на 10 февруари се стигна и до най-катастрофалното поражение в ерата на Висшата лига - 0:6 срещу \"Манчестър сити\".  Бъдещето на мениджъра Маруицио Сари на \"Стамфорд бридж\" изглежда все по-несигурно, а само след шест дни \"Челси\" ще играе финал за Купата на лигата срещу \"Манчестър сити\". Само след 75 секунди игра \"червените дяволи\" можеха да открият резултата. Лукаку се измъкна отляво и центрира остро във вратарското поле. Луис обаче се хвърли на шпагат и попречи на Рашфорд да отбележи на два метра от голлинията. \"Челси\" пое контрола върху топката, разиграваше продължително, но не успяваше да създаде добри ситуации за гол. За цялото първо полувреме Ромеро трябваше да се намесва само веднъж след пряк свободен удар на Луис в началото. \"Юнайтед\" атакуваше по-рядко, но създаваше опасност при повечето си нападения. В средата на първото полувреме Кепа Арисабалага едва не си отбелязана куриозен автогол след върната към него топка. Испанският вратар все пак се хвърли на шпагат и изби пред крака на Рашфорд. В 31-ата минута \"Юнайтед\" се възползва от грешка на \"Челси\" в центъра на терена и откри резултата. Топката беше изпратена към левия фланг за Погба, финтира противников играч и достави перфектно центриране пред вратарското поле. Ерера се измъкна зад защитата и насочи топката с глава в далечния ъгъл. В последната минута на първата част гостите нанесоха втори удар. Погба отне топката от Канте и изведе Рашфорд на скорост по десния фланг. Английският национал напредна и центрира към вратарското поле. Погба се включи между Рюдигер и Аспиликуета и отбеляза с плонж с глава. Второто полувреме започна с много по-агресивна играч на \"Челси\", докато \"Юнайтед\" се прибра малко по-дълбоко в своята половина. В продължения на 25 минути домакините натискаха здрава, но им липсваха идеи как да стигнат до чисто голово положение. Те разчитаха предимно на центрирания от фланговете, с които обаче отбраната на гостите се справяше с лекота. Включването на Уилиан и Рос Баркли вместо Педро и Ковачич също не даде никакъв резултат и \"Юнайтед\" спокойно удържа преднината си. \"Юнайтед\" спаси тенденцията отборът, който в момента се намира на по-висока позицията в йерархията на английския футбол, да преодолее петия кръг за Купата на Англия. По-рано това направиха \"Манчестър сити\", \"Уотфорд\", \"Брайтън\", \"Уулвърхемптън\", \"Кристъл палас\", \"Милуол\" и \"Суонзи\".", "date": "2019.02.18", "title": "\"Юнайтед\" детронира безидейния \"Челси\" с първа победа на \"Стамфорд бридж\" от 2012 г."}
{"url": "https://www.dnevnik.bg/sport/2019/02/18/3392176_mashtaben_dogovor_na_fjuri_s_espn_e_na_put_da_provali/", "text": "Бившият световен шампион в тежка категория Тайсън Фюри подписа договор с ESPN за излъчване на мачовете му в САЩ. Според медиите във Великобритания контрактът е за пет двубоя, а 30-годишният боксьор ще получи общо 80 милиона паунда (91 млн. евро). Фюри ще бъде промотиран на американска земя от компанията на Боб Аръм \"Топ ранк\", с която  през декември подписа и Кубрат Пулев . В същото време британецът ще продължи да работи с основния си промотър Франк Уорън, а правата за излъчването на мачовете му в неговата родина остават при BT Sport. Сделката с ESPN поставя под огромна въпросителна  считания за сигурен реванш между Фюри и Дионтей Уайлдър . 30-годишният британец и 33-годишният американец се изправиха един срещу друг на 1 декември в Лос Анджелис в двубой за най-престижната титла в дивизията - на Световния боксов съвет (WBC). Двубоят завърши при спорно равенство , с което Уайлдър запази пояса. След срещата двамата обявиха, че са готови за реванш. Очакванията бяха той да се състои в Ню Йорк или Лас Вегас през май. Сега обаче това изглежда много малко вероятно. Причината е, че Уайлдър е част от най-големия конкурент на \"Топ ранк\" в Америка - РВС на Ал Хеймън. Освен това правата за излъчването на мачовете на американеца се държат от \"Шоутайм\", която изключително рядко работи с ESPN. След подписването на договора с ESPN Фюри и Уорън обявиха, че все още имат желание за реванш с Уайлдър. По думите им обаче те повече няма просто да стоят и да чакат това да се случи, защото \"Шоутайм\" вече не е единственият играч в града\". \"Ако не исках да се бия с Уайлдър, нямаше да го направя още първия път. Сега мачът е по-осъществим от всякога, защото най-големите момчета в играта са зад нас. Ако гледаш, Дионтей, идвам за теб и този път няма да ме измамиш\", заяви Фюри. Според Уорън договорът с ESPN и \"Топ ранк\" е \"едно от най-добрите неща, които някога са се случвали на британски спортист\". \"Това партньорство ще даде възможност на Тайсън да се изяви на най-големите и най-мощните платформи от двете страни на Атлантическия океан и да се превърне в наистина глобална звезда.\" \"Той е изключителен талант в тежката категория, който се намира в пика на силата си. Сега най-големите в дивизията ще трябва да идват при нас\", допълни промотърът на Фюри. Миналата седмица стана ясно, че и другият непобеден шампион в тежката категория - Антъни Джошуа, се насочва към САЩ. 29-годишният британец, който държи четири от петте световни титли в дивизията, ще се изправи срещу американеца Джарел Милър на 1 юни в Ню Йорк. Това ще е първи мач за него извън Великобритания. Джошуа на свой ред има договор с трети различен оператор за излъчването на двубоите му в Америка - с набиращата скорост онлайн платформа DAZN. Във Великобритания световният шампион работи със \"Скай спортс\". В тази ситуация изглежда малко вероятно в близко бъдеще да има директни срещи между тримата водещи боксьори в дивизията.", "date": "2019.02.18", "title": "Мащабен договор на Фюри с ESPN е на път да провали реванша с Уайлдър"}
{"url": "https://www.dnevnik.bg/bulgaria/2019/02/18/3392196_srokovete_v_kandidatstudentskata_kampaniia_na/", "text": "Днес започва приемът на заявления за явяване на изпити за първата и втората кандидатстудентска кампания на Софийския университет \"Св. Климент Охридски\" за учебната 2019/2020 година. Крайният срок за първата кандидатстудентска сесия е 15 март, а за втората - 23 май. Кандидат-студентите могат да подадат заявления онлайн в страницата на Софийския университет на адрес:   , на място в Ректората на Софийския университет или в бюрата на фирмите в страната. Таксата за явяване на изпит е 30 лв., съобщиха от университета. Първата изпитна сесия ще се проведе в неделните дни в периода от 24 март до 28 април, а втората - в съботните и неделните дни от 26 май до 23 юни. Първият етап на класирането ще бъде обявен на 9 юли, вторият етап – на 16 юли, а третият етап – на 23 юли. Пет от общо 119 специалности не използват оценките от матурите вместо изпит. Това са регулираните специалности \"Право\", \"Медицина\" и \"Фармация\" и две от специалностите във Факултета по журналистика и масова комуникация – \"Журналистика\" и \"Връзки с обществеността\". За специалността \"Книгоиздаване\" приемът е по избор - или с изпит по журналистика (писмен) и журналистика (устен), или с оценките от матурите по български език и литература; история и цивилизация; философски цикъл или чужд език. Две са новите бакалавърски програми, които бъдещите студенти ще могат да изучават от следващата учебна година - \"Счетоводство, финанси и дигитални приложения\" (на английски език) в Стопанския факултет и \"Геопространствени системи и технологии\" в Геолого-географския факултет. На 21 февруари започва участието на Софийския университет в традиционната кандидатстудентска борса. До 21 март 2019 г. младите хора в София, Пловдив, Монтана, Велико Търново, Добрич, Варна, Бургас, Хасково и Стара Загора ще могат да се запознаят със специалностите и начина за кандидатстване в най-старото и авторитетно висше училище в България. Най-актуалната информация за кандидатстудентската кампания на Софийския университет може да бъде намерена на  страницата  на университета и в социалните мрежи.", "date": "2019.02.18", "title": "Кандидатстудентската кампания в Софийския университет: какви са сроковете"}
{"url": "https://www.dnevnik.bg/sport/2019/02/18/3392187_vereia_e_globen_surovo_zaradi_neredoven_trenyor_i/", "text": "Верея\" е глобен с общо 15 000 лева от Дисциплинарната комисия към БФС. Санкциите са заради нередовен треньор и заради получен от УЕФА сигнал за съмнения за участие на клуба в уговорен мач. Наказанията идват след  изненадващото равенство с \"Лудогорец\" на старта на пролетния дял от първенството . Старозагорският отбор, който започна само с чужденци в състава си, стигна до 0:0 срещу шампиона. \"Верея\" е глобен с 10 000 лева за това, че новият треньор Олександер Севидов е бил на пистата, въпреки че няма право. Самият Севидов понася санкция от 1000 лева \"за ръководене на отбор без правоспособност\". Клубът трябва да плати и 5000 лева заради постъпило от УЕФА официално уведомление \"за сериозни съмнения за участие в срещи от първенствата, турнира за Купа \"България\", Суперкупата или други с предварително уговорен резултат\". Глобата се налага, защото това е третото провинение на \"Верея\" по тази точка. При всяко следващо глобата се удвоява.", "date": "2019.02.18", "title": "\"Верея\" е глобен сурово заради нередовен треньор и съмнения за малипулирани мачове"}
{"url": "https://www.dnevnik.bg/bulgaria/2019/02/18/3392199_pojar_izbuhna_v_oshte_edin_ot_tjutjunevite_skladove_v/", "text": "Пожар е избухнал днес в изоставена сграда, част от \"Тютюневия град\" в Пловдив, съобщи БТА. Сигналът е постъпил в пожарната малко след 10 часа. На мястото са били изпратени четири противопожарни автомобила. Установено е, че на първия етаж са горели около 10 кв.м боклуци и вехтории, съобщи директорът на Регионалната дирекция \"Пожарна безопасност и защита на населението\" в Пловдив комисар Георги Мангараков. По неговите думи огнеборците са се справили с пожара за около 5 минути. Единствените щети, нанесени на сградата, са по прозорец на първия етаж. Все още не е взето решение дали ще се образува разследване по случая. Основната версия е, че пожарът е причинен от клошари, които са обитавали приземния етаж. През лятото на 2016 година избухна пожар в четири от складовете на \"Тютюневия град\", които бяха напълно унищожени от огъня. Разследване показа, че пожарът е бил умишлен, като за него беше обвинен бездомникът  Любомир Данчев . През януари тази година Окръжният съд в Пловдив  потвърди окончателно присъдата му от 4 години затвор за палежа . По информация от октомври миналата година  има одобрен проект  те да бъдат реставрирани и превърнати в жилищни сгради с магазини и подземни гаражи. През май 2016 г.  недоволство предизвика събарянето на друга сграда , част от комплекса, който е паметник на културата.", "date": "2019.02.18", "title": "Пожар избухна в още един от тютюневите складове в Пловдив"}
{"url": "https://www.dnevnik.bg/bulgaria/2019/02/18/3392219_prokuraturata_udulji_s_mesec_proverkata_za_parite_za/", "text": "С месец се удължава срокът на проверката на прокуратурата за парите, похарчени за  откриващата церемония на \"Пловдив - Европейска столица на културата 2019\" , заяви заместник окръжният прокурор на Пловдив Галина Андреева, цитирана от dariknews.bg. Първоначалният срок изтича днес, а промяната става по искане на наблюдаващия прокурор по делото, който се е аргументирал с изключително големия обем материали по казуса и необходимостта от техния анализ. Няколко дни след церемонията  Окръжна прокуратура - Пловдив, се самосезира  за евентуално длъжностно престъпление във връзка с разходването на средствата за церемонията по откриване на \"Европейска столица на културата – Пловдив 2019\" на 12 януари. Проверката беше възложена на сектор \"Икономическа полиция\" към дирекцията на МВР в Пловдив. Цената на спектакъла \"Ние сме всички цветове\" е  2.4 млн. лева .", "date": "2019.02.18", "title": "Прокуратурата удължи с месец проверката за парите за откриването на \"Пловдив 2019\""}
{"url": "https://www.dnevnik.bg/evropa/2019/02/18/3392252_es_niama_da_goni_poslanicite_na_venecuela_zaiavi/", "text": "ЕС няма да гони посланиците на Венецуела, заяви днес върховният представител на съюза по външната политика и сигурността Федерика Могерини на пресконференция, предаде БТА. По-рано днес председателят на групата на Европейската народна партия (ЕНП) в Европейския парламент Манфред Вебер призова ЕС и държавите от Общността да прогонят представителите на \"режима на (президента Николас) Мадуро\". Причина за настояването му стана  връщането от венецуелската граница  на  евродепутати от ЕНП , пристигнали в Каракас. Могерини уточни, че представителството на Европейската комисия във Венецуела е било предупредено, че евродепутатите няма да бъдат допуснати в страната. Тя съобщи, че представители на ЕС и Уругвай заминават тази седмица за Венецуела, за да съдействат за свикването на нови мирни президентски избори. Върховният представител отбеляза, че международната контактна група за Венецуела, в която ЕС участва, бе създадена по призив на европарламента. Тя уточни, че днес министрите на външните работи от ЕС не са обсъждали възможността групата да бъде закривана, защото е вероятно единственият начин да се постигне целта за мирен преход.", "date": "2019.02.18", "title": "ЕС няма да гони посланиците на Венецуела, заяви Могерини"}
{"url": "https://www.dnevnik.bg/video/novinite_na_bnt/2019/02/18/3392258_video_drugite_novini/", "text": "Варненските буни попаднаха в списък с опасни обекти Лондон с обвинения към \"Фейсбук\" Израел Хоровиц аплодира актьорите в \"Моята скъпа лейди\" Академия \"Оскар\" отмени дискриминационно решение Стас Намин представя специални акценти на \"София филм фест\" Райна Кабаиванска идва да подкрепи и учениците си в премиерния \"Трубадур\"", "date": "2019.02.18", "title": "Видео: Другите новини"}
{"url": "https://www.dnevnik.bg/sport/2019/02/18/3392082_zavrushtaneto_na_purva_liga_iznenadi_vulnenie_i_novi/", "text": "Четири дни - толкова бяха нужни на Първа лига да се завърне в пълния си \"блясък\". След дългата подготовка в чужбина българските отбори върнаха футбола на сцената и предложиха (не)очакваното. Никой от четирите водещи отбора - \"Лудогорец\", ЦСКА, \"Левски\" и \"Берое\", не спечели мача си. Едва за втори път от началото на сезона едновременно и четирите тима изгубиха точки. Най-изненадващ безспорно е  нулевото равенство  между  тотално променения отбор на \"Верея\"  и \"Лудогорец\".  ЦСКА загуби на негостоприемния \"Тича\" с 0:2  от \"Черно море\", а пред 10 хиляди на \"Герена\" обновеният \"Левски\" не успя да потегли успешно и завърши 1:1 с \"Локомотив\" (Пловдив). \"Берое\" загуби с 0:1 от \"Септември\" и се прости с четвъртото място за сметка на \"Ботев\" (Пловдив). Покрай изненадите, които би трябвало да са положителен знак във всяко първенство, се забелязаха и още два акцента - въодушевлението на зрителите, както и завръщането на съдийските грешки, обвиненията и съмненията. Ровене в старите рани Ролята на съдиите беше коментирана в мачовете и на трите отбора от челото. \"Лудогорец\" имаше претенции за несправедливо незачетен гол на Клаудиу Кешеру, а изравнителният гол на \"Левски\" също предизвика коментари. Съдийството на мача с \"Черно море\" обаче се оказа в центъра на вниманието, като разгневи треньора на ЦСКА Любослав Пенев. Това му даде повод да  отправи яростните си критики към Българския футболен съюз (БФС)  и да заяви, че футболът в България е затънал в тиня. \"Давам ви един пресен пример с нашия мач. За първите 20 минути вълшебната тройка трябваше да покаже три жълти и един червен картон. Това, което се случва на терена, не е част от футбола. Това е проблем, който все още не е изчистен, с който много отбори се срещат\", заяви треньорът по темата за съдийството. \"ЦСКА е основен конкурент и не му се позволява да играе. Главният съдия и едно ниско момче от другата страна не позволиха да се играе футбол. Във Варна се говори цяла седмица как ЦСКА няма да победи. Това го знае целият град.\" Пенев, който преди година беше кандидат за президент на БФС и се изправи срещу бившия си съотборник Борислав Михайлов, отново излезе на война с федерацията. \"Президентът на футболния съюз и неговите помощници, които също са играли в чужбина, не спомагат. Страдат футболисти, отбори, подрастващо поколение, страда едно съдийство, което е един много тежък проблем. Кажете ми какво правят 15 години - линчуват, наказват, бичуват българския футбол. Въпросните съдии трябва да бъдат доста отговорни, да помагат, а не да пречат. Не знам дали го правят съзнателно или несъзнателно, според мен е първото\", каза Пенев. Истината е, че ЦСКА беше изправен в тежка ситуация далеч преди двубоя на \"Тича\". След проведена зимна подготовка от Нестор Ел Маестро червените решиха да го сменят само седмица преди пролетния дял в шампионата. Задачата пред Пенев беше още по-тежка, след като той трябваше да влиза на скорост и да опитва някак да вкара нещата в ред. Треньорът заяви, че отборът му е допуснал грешки, които трябва да се изчистят. Предупреди и футболистите, че трябва да са наясно, че ЦСКА \"не е детска градина, нито ясла\", и им припомни, че са професионални футболисти. Той акцентира, че играчите трябва да заслужат обичта на публиката, като посочи, че по трибуните във Варна е имало повече почитатели на червените, отколкото на домакините. \"Снегът пак ни изненада\" С подобна метафора може да бъде описан първият кръг за пролетта. Както снегопочистването често се оправдава с изненадата около първия сняг, така се получи и с водещите ни отбори. Независимо че всички бяха наясно кога са първите им мачове, никой не беше достатъчно подготвен. На \"Герена\" облаците се бяха сгъстили десетина дни преди подновяването на шампионата. Там се работеше на два фронта – от една страна, се решаваха въпросите със собствеността и  влизането на Васил Божков , а от друга - всичко по отношение на спортно-техническия процес от назначаване на треньор до привличане на играчи. Покрай развоя на събитията резултатът от мача с \"Локомотив\" (Пловдив) остана на втори план. Положителното за \"Левски\" бяха приповдигнатото настроение и високата посещаемост, продиктувана от надеждите за ново начало. В спортен план сините събраха отбор, при това никак нелош, изграден по линия на \"побългаряването\", но времето не им стигна и за  равенството 1:1 с \"Локомотив\" (Пловдив)  имаше обективни причини. Футболистите на Георги Дерменджиев направиха силно първо полувреме, в което показаха агресия, желание и динамика в играта си. Една грешка в 44-ата минута обаче доведе до гол за \"Локомотив\". \"Левски\" не съумя да се справи срещу много добре организирания си съперник. Въпросителни може да има към треньора Дерменджиев, който остави голмайстора Станислав Костов резерва за сметка на новопривлечения Валери Божинов. Освен това сините нямаха достатъчно идеи в предни позиции след получаването на гол. В турбулентната ситуация на \"Герена\" в последните месеци обаче треньорът видя положителното. \"Аз съм доволен от момчетата, защото те претърпяха много и изтърпяха много. От моето идване този мач им е най-добрият. Бяха концентрирани в играта, но имаше доста голямо напрежение върху тях, защото искаха да се представят добре\",  каза Дерменджиев след мача . Подобен може да е анализът за \"Берое\", който е третият отбор, чиято къща беше разбутана само дни преди началото на пролетния дял. Тимът от Стара Загора осъществи три продажби през зимата – Мартин Райнов в \"Левски\", Камен Хаджиев в унгарския \"Академия Пушкаш\" и Борислав Цонев в \"Интер\" (Запрешич). Всичко това остави треньора Александър Томаш с вързани ръце и налични едва 13 здрави футболисти два дни преди първия мач. Срещу борещия се за спасение \"Септември\" играта на \"Берое\" не впечатли с нищо, затова и се наложи завърналият се от Саудитска Арабия Карлос Охене да влиза, без дори да е тренирал със съотборниците си преди мача. В \"Лудогорец\" търсят паник бутона За гостуването на \"Лудогорец\" на \"Верея\" може да се говори много, но фактите са, че шампионите сензационно  завършиха 0:0  срещу отбор, сглобен дни преди подновяването на първенството. Тимът на Антони Здравков отправи 22 удара по време на срещата и общо 13 в очертанията на вратата, но въпреки това не успя да вкара гол срещу чуждестранния легион на \"Верея\". Представянето на тима повдигна много въпроси, на които и Здравков нямаше обяснение. \"Сами сме си виновни и пропуснахме много положения\", бяха дежурните оправдания на треньора, както и в някои мачове от есента. Само дни по-рано Здравков беше обещал тимът му да играе по-атрактивен футбол. В Стара Загора обаче \"Лудогорец\" не показа нищо по-различно от видяното в контролите в Турция. Всичко това логично доведе и до информациите за  несигурното бъдеще на специалиста в Разград . В тима, който Здравков има на разположение, качеството е налице, но седемкратните шампиони имат и стари проблеми за решаване, което няма да стане от само себе си. Ядрото от състезатели вече е на възраст 33-34 години, като Козмин Моци, Светослав Дяков, Марселиньо и Клаудиу Кешеру за момента нямат своите естествени наследници. За шампионите седмицата започна с  привличането на Станислав Манолев , което изглежда повече като пожарен вариант и краткотрайно запълване на някои пробойни. Бившият играч на ЦСКА е достатъчно качествен за българското първенство, но не изглежда като инвестиция за бъдещето или за предстоящо атакуване на Шампионската лига. За да е пълна картината в бурното завръщане на Първа лига дойде и глобата от 15 000 лева за \"Верея\". Основната част от нея е за неправомерното допускане на новия треньор на пистата, а 5000 лева са за трето получено писмо от УЕФА, свързано със съмнения, че \"Верея\" е замесен в уреждане на резултати от мачове. Така само за дни Първа лига набързо припомни пълната си палитра от футболни цветове. Вълнението на привържениците, очакващи да видят отново любимите си отбори след двумесечна пауза, вероятно е срещнало отпора на качеството на играта и последвалите изказвания и критики. Остава надеждата за повече непредвидими мачове и вълнуващ футбол.", "date": "2019.02.18", "title": "Завръщането на Първа лига: изненади, вълнение и нови петна от тинята"}
{"url": "https://www.dnevnik.bg/politika/2019/02/18/3392264_izborniiat_kodeks_vliza_za_novi_promeni_v_parlamenta/", "text": "ГЕРБ ще внесе нов законопроект за промени в Изборния кодекс, с който да се запази сегашният ред за отчитане на преференциално гласуване, потвърдиха пред \"Дневник\" от партията. Става въпрос за проект, според който прагът за отчитане на преференции на евровота ще бъде 5% от гласувалите за съответната листа, а на парламентарните и местни избори - 7%. Малко след 18 ч. на сайта на парламента се появи информация за внесен проект, но няма качен документ. От самата партия разпространиха съобщение до медиите, в което потвърждават, че са внесли в Народното събрание новия законопроект. Ще бъде внесен и проект за започване на процедура за избор на нов състав на Централната избирателна комисия, обявиха от ГЕРБ пред \"Дневник\". Миналата седмица бе отхвърлен проект на решение за започване на процедура, внесен от БСП. Председателят на парламента  Цвета Караянчева каза от своя страна , че до европейските избори ще има нова Централна избирателна комисия. \"Разбирам притесненията на колегите от моята парламентарна група, които не подкрепихме смяната на тази Централна избирателна комисия, защото два месеца преди изборите е някак си рисковано. Нямаме притеснения да правим избори и с нова, и със стара избирателна комисия\", заяви пред журналисти в Петрич Караянчева, цитирана от \"Фокус\". Очаква се двата проекта да бъдат разгледани и гласувани от правната комисия в парламента още в сряда. След това ще бъдат вкарани в дневния ред на Народното събрание при първа възможност, обявиха от ГЕРБ. По-рано днес след спешно заседание на Изпълнителната комисия на ГЕРБ по искане на Бойко Борисов от партията обявиха, че  ще възстановят преференциалното гласуване \"по подходящия начин\" . Промените бяха гледани в отсъствието на лидера на парламентарната група на управляващата партия Цветан Цветанов, който беше в Косово днес, но по-късно през деня той заяви, че намира за наложително да се поправят гласуваните преди три дни текстове. На среднощно заседание миналата седмица ГЕРБ, ДПС и НФСБ приеха окончателно промени в Изборния кодекс, с които  на практика преференцията се обезсмисля, тъй като прагът става прекалено висок.  Според гласуваните правила, за да размести листата, един кандидат за евродепутат трябва да събере между 130 и 150 хил. гласа, а един кандидат за депутат - между 9 и 15 хил. Ходовете на президента  Приетите миналата седмица текстове в Изборния кодекс вече са в президентството, а държавният глава Румен Радев има 14-дневен срок да наложи вето или да обнародва промените. По неофициална информация на \"Дондуков\" 2 очакват президентът да наложи вето в най-кратки срокове. За такова призоват от БСП и извънпарламентарни партии. Според юриста и бивш шеф на парламента Огнян Герджиков депутатите могат да поправят гласуваните текстове, без да чакат реакция от президента. \"Народното събрание е властно да направи така, както намери за добре. Не е необходимо вето или да се чака обнародване, за да има промени\", коментира пред \"Дневник\" проф. Герджиков. Според Хамид Хамид от ДПС държавният глава ще улесни ГЕРБ, ако наложи вето на промените в Изборния кодекс. В мотивите на внесения от ГЕРБ днес законопроект за изменение на Изборния кодекс пише, че за да се отрази обществения интерес, проектът се внася преди да завърши финалната промулгационна фаза на законодателния процес, т.е. преди решението за обнародване на последните промени в Държавен вестник. Целта е да остави възможност за отделна от промулгацията (б.авт. - акт на управление, който се извършва от държавния глава и съдържа заповед приетият закон да влезе в сила и да бъде изпълняван) законодателна инициатива, така че в крайна сметка при приемане от парламента да останат действалите досега правила за отчитане на преференциалния вот. \"Патриотите\" и ДПС предстои да решат  В момента заседава парламентарната група на \"Обединени патриоти\", за да реши как да гласува. Депутатите от \"Атака\" не участваха в гласуването на промените миналата седмица. Принципната позиция на ВМРО е за запазване на ниските прагове на преференцията, а на НФСБ - за тяхното вдигане. Днес Борисов обяви, че не ДПС, а НФСБ е главен инициатор за вдигане на прага за преференциите, а от ДПС са ги подкрепили, макар че се говори обратно. От НСФБ коментираха, че макар да са гласували за вдигане на преференциите, не са вносители техни депутати, а народни представители от ДПС. По-рано днес Бойко Борисов анонсира среща с коалиционните партньор от \"Обединени патриоти\" утре, на която да обсъдят как работят заедно. От партията на Валери Симеонов пък обявиха пресконференция за утре сутрин, на която ще говорят за предстоящия евровот. Въпреки запазването на сегашните правила за преференции  депутатите от БСП няма да участват в заседанията на Народното събрание , докато не се върнат и сегашните правила за машинното гласуване, а именно - да има възможност за гласуване с машини във всички секции на изборите за евродепутати, а не то да се въвежда постепенно. Парламентарната група на ДПС, чиито депутати бяха вносители на предложенията за по-високи прагове за преференцията, предстои да реши какви ще бъдат действията й оттук нататък. От ДПС обявиха пред \"Дневник\", че  не са изненадани от решението на ГЕРБ да запази старите правила .", "date": "2019.02.18", "title": "Изборният кодекс влиза за нови промени в парламента тази сряда (обобщение)"}
{"url": "https://www.dnevnik.bg/bulgaria/2019/02/18/3392271_prokurorut_i_zashtitata_edinodushno_poiskaha_otlagane/", "text": "Вирусно заболяване на генералния директор на БНТ Константин Каменаров стана причина за отлагане на днешното съдебно заседание по делото срещу него за шофиране след употреба на алкохол. Делото е на втора инстанция в Софийския градски съд, където той обжалва условната присъда от Софийския районен съд. Прокурорът пръв предложи да не се дава ход на делото, тъй като подсъдимият е представил болничен лист, но същевременно е изявил желание да участва. Ако делото в негово отсъствие приключи днес, това ще бъде съществено процесуално нарушение, заяви прокурорът. Защитата - адвокат Людмил Рангелов, се присъедини към изразеното становище. През 2016 г. Софийският районен съд наложи наказание 1 година и 3 месеца условно изтърпяване за това, че е шофирал с 1,6 промила алкохол в кръвта, установено в УМБАЛ \"Света Ана\". Днec тpябвaшe дa бъдe paзпитaнa като свидетел д-p Ивaнoвa - лекарката, която е взела кръвната проба и извършила изследването. Това беше поискано от защитата на Каменаров на предишното заседание - лекарката да удостовери дали наистина е изготвила документите. Свидетелката се яви и настоя да бъде разпитана днес, за да не идва втори път, тъй като работи на две места с натоварен режим, но съдията й обясни, че процедурата не позволява и разпитът й се отложи заедно с отлагането на заседанието. Съдът бе изискал и справка от болницата дали в посочения период лекарката е била на работа и на какъв договор - това бяха искания на защитата, които съдът допусна. Делото ще продължи на 13 март. Ако присъдата бъде потвърдена от СГС и влезе в сила, това ще стане причина за несъвместимост на Каменаров с поста генерален директор, независимо че осъждането е условно.", "date": "2019.02.18", "title": "Прокурорът и защитата единодушно поискаха отлагане на делото срещу Каменаров"}
{"url": "https://www.dnevnik.bg/zdrave/2019/02/18/3392305_tri_sluchaia_na_morbili_sa_ustanoveni_v_sofiia/", "text": "Три случая на морбили са установени в София, съобщи Министерството на здравеопазването. Става въпрос за 2-годишно дете и майка му, която е на 19 години. Те живеят в кв. \"Христо Ботев\". Те са хоспитализирани в Инфекциозна болница. Към момента няма данни същите да са пътували в чужбина или да са имали контакти със  заразени от района на Благоевград , където са установени най-много случаи на болни от морбили. Столичната регионална здравна инспекция съобщи още, че на същия адрес, на който са живеели майката и детето, е пребивавало и 9-месечно бебе от село Костенец, което е с клинична картина на морбили. То е настанено в Инфекциозна болница. Заразените с морбили не са били имунизирани. В момента здравните власти издирват хора, с които тримата са имали контакти. Към днешна дата Министерството на здравеопазването е информирано за общо 27 случая на хора с клинична картина на морбили.", "date": "2019.02.18", "title": "Три случая на морбили са установени в София"}
{"url": "https://www.dnevnik.bg/sviat/2019/02/18/3392270_gebrev_pred_gardiun_ne_znam_dali_e_idval_agent_na_gru/", "text": "Дали агент на ГРУ е бил тук или не, не знам. Но едва не умрях.\" Това казва в  интервю за \"Гардиън\"  бизнесменът Емилиян Гебрев седмица след информацията на българските власти, че  се разследва участието  на руския гражданин Сергей Федотов в отравянето му през 2015 г. Мъжът, когото сайтът Bellingcat  идентифицира като Денис Сергеев , предполагаем агент на руското военно разузнаване (известно като ГРУ), е посетил България през април 2015 г. и е бил в страната по времето, когато Гебрев бе в кома. Британският вестник разказва, че негов екип е осъществил серия срещи с 65-годишния Гебрев в София. Той е убеден, че е бил отровен, но няма идея как е възможно да е на прицел на ГРУ. \"В това няма смисъл. Дали агент на ГРУ е бил тук или не, не знам. Но едва не умрях.\" Твърди, че не забелязал нищо подозрително в часовете и дните преди момента, в който усетил симптомите. Така или иначе не обръщал много внимание на каквото и да било, тъй като жена му починала месец по-рано. На 27 април, след като \"работил като хлебарка\" в офиса си, без да е закусвал или обядвал, отишъл на вечеря с двама дългогодишни бизнес контакти от Полша в ресторант в София и си поръчал риба. Когато се прибрал, започнали да го сърбят очите. Следващата сутрин шофьорът му му купил капки, но положението се влошило. Той настоявал да отиде на предстояща вечеря по работа с други контакти от Полша и с двама руски граждани (чиято самоличност не е споменал и пред \"Гардиън\", уверявайки, че имената са известни на прокуратурата). По време на вечерята обаче със зрението му започнали да се случват странни неща, после започнало повръщането и състоянието му рязко се влошило, продължава вестникът. След като дошъл в съзнание, му било казано, че синът му и директор на една от компаниите му също са били отровени и са изпаднали в кома. Тъй като нямало големи възможности за тестове в болницата, където бил приет (става дума за Военна болница), поръчал да ги направи финландска лаборатория, която е едва от двете лицензирани за тази дейност в Европа и установила наличие на органофосфати. (В първия текст на Bellingcat по темата  се обясняваше , че лабораторията \"Верифин\" на Университета на Хелзинки е открила в урината на Гебрев \"следи от два различни фосфата... Единият е силен пестицид, а другият е неразпознаваем със стандартните средства за тестване на  химически оръжия \".) \"Гебрев винаги ги побеждава\" Бившият министър на отбраната Бойко Ноев, близък приятел на Гебрев, е скептичен, че той може да е бил отровен от ГРУ. Пред \"Гардиън\" обаче обяснява, че Русия от години се опитва да придобие контрол върху разрешителни в българската оръжейна индустрия: \"Русия иска да сключи сделки за оръжия в Африка и Азия, където Гебрев винаги ги побеждава.\" Според Ноев липсата на интерес на властите към отравянето (случаят е приключен, без да се установи покушение) е била резултат от \"умишлен\" опит да се прикрие случилото се. Самият бизнесмен твърди, че опитът да бъде отстранен може да е свързан с плановете му да придобие дял в  оръжейния завод \"Дунарит\"  в Русе. \"Тогава започнаха проблемите. Някой не беше особено доволен\", смята той. \"Гардиън\" допълва, че други събеседници обясняват случая като \"вътрешнобългарски\" спор, в който враговете на Гебрев са потърсили помощ от Русия. Гебрев обаче твърди, че не е работил с Русия, нито с руски партньори или посредници - имал е договори са с Украйна, но \"незначителни, за малки суми, но нискотехнологични\". Припомня се и че Гебрев е потърсил прокуратурата няколко месеца след атаката в Солсбъри, защото се чудел дали има сходство между неговия случай и отравянето на Сергей и Юлия Скрипал. \"Когато стана, не си го и помислих, но през октомври говорех за това с приятел и изведнъж се зачудих.\" За британския вестник премиерът Бойко Борисов е казал, че българските власти \"веднага са влезли в контакт с британските партньори по всички законови канали\". След това единственият контакт на Гебрев с властите миналата седмица е била среща с прокурор за \"15 или 20 минути\", казва самият Гебрев. Неизвестните За Гебрев се оказва предизвикателство да си спомни подробностите около предполагаемото отравяне, пише \"Гардиън\". Когато вижда снимка на човека, идентифициран от Bellingcat като Сергеев, Гебрев казва, че не го разпознава. Изданието цитира и експерта по химически оръжия и бивш офицер от британската армия Хамиш де Бретън-Гордън с думите, че макар заключенията на финландската лаборатория да не са били категорични, Гебрев вероятно е бил отровен с пестицид, а не с химическо оръжие. \"Токсичността на пестицидите, сравнени с нервнопаралитично вещество, е минимална, но все пак е достатъчно лесно да причини смърт.\" Странно е и твърдението на Гебрев, че той, синът му и бизнес партньорът му не са се срещали в дните преди отравянето, отбелязва накрая \"Гардиън\". Двамата мъже се разболели три дни след него. \"Седнахме заедно и опитахме да разберем как е могло да ни се случи, но не можахме.\"", "date": "2019.02.18", "title": "Гебрев пред \"Гардиън\": Не знам дали е идвал агент на ГРУ, но едва не умрях"}
{"url": "https://www.dnevnik.bg/sviat/2019/02/18/3392183_osem_godini_sled_padaneto_na_kadafi_za_libiia_niama/", "text": "Когато въстанаха срещу авторитарния режим на Муамар Кадафи, либийците си мечтаеха за модерна и демократична държава. Осем години по-късно обаче все още не се вижда светлина в края на тунела, хаосът продължава и няма изгледи за устойчиво решение. Въпреки че нямат настроение да празнуват годишнината от започналия на 17 февруари 2011 г. бунт, част от Арабската пролет, мнозина либийци не изпитват носталгия и по епохата на Кадафи. \"Днешна Либия е резултат от 42-те години систематично унищожение\" по времето на диктатурата, твърди 43-годишният Маруан Джалал. \"Рано или късно либийците отново ще заживеят в мир, но този път изглежда дълъг\", казва той пред \"Франс прес\" с умерен оптимизъм. След падането на  режима на Кадафи  през 2011 г. Либия се превърна в арена на борби за влияние, които се водят съвсем безнаказано от многобройните милиции, но също така и от десетките племена, които са основната съставна част на либийското общество. \"Политическите и военните разделения в Либия се задълбочават, а опитите за събирането на враждуващите лагери на една маса засега се провалиха\", казва със съжаление Клаудия Гацини, анализатор от мозъчния тръст \"Международна кризисна група\". Според Гацини \"няма бърза рецепта за решаване на либийската криза\". \"Опитите за обединение на Либия изискват цялостна стратегия в сферите на политиката, сигурността и икономиката\", посочи Гацини пред агенция \"Франс прес\". \"Военнопрестъпник\" Днес две правителства си оспорват властта в тази богата на петрол държава: формираното в края на 2015 г. под егидата на ООН и базирано в Триполи правителство на националното единство и правителството в Източна Либия, контролирано от Либийската национална армия и провъзгласено от маршал Халифа Хафтар. Правителството на Хафтар  се опитва да разшири влиянието си чрез започналата в средата на миналия месец офанзива в Южна Либия - огромен пустинен район, забравен от няколкото преходни правителства и превърнал се в убежище на джихадисти и трафиканти от всякакви разновидности. Получилото подкрепата на местните племена правителство на Хафтар превзе без бой главния за региона град Себха, а също така Аш Шарара, едно от най-значителните  петролни находища в Либия . Проникването още по на юг се очертава сложно за Либийската национална армия, тъй като тя може да се сблъска с други по-малко или повече враждебни етноси като тубу и туарегите. \"До този момент ескалацията бе избегната, но рискът от репресии не е изчезнал, а съюзите с въоръжени групировки от местните племена могат да се окажат крехки\", отбелязва Гацини. Правителството на националното единство не осъди изрично операцията на Хафтар, но милициите на Триполи разкритикуваха тази седмица \"престъпния военен проект, чиято цел е вземането на властта с кръвта на децата на тази страна\". Според Либийската национална армия целта на операцията е \"прочистване\" на региона от \"терористи и престъпници\", а също така от чадски бунтовнически групировки, базирани в Южна Либия. \"Ескалация\" Според анализаторите обаче зад военната кампания на Либийската национална армия се крият политически, петролни и финансови залози. Тя създава риск от саботаж на усилията за прекратяване на либийската политическа криза, част от които е новият опит за произвеждане на избори тази година, както прогнозира ООН. Преди изборите обаче посланикът на ООН в Либия Гасан Саламе ще се опита да организира \"национална конференция\", която първоначално бе предвидена за началото на годината. Целта според него е постигането на \"нов консенсус по отношение на националния календар за възстановяване на единната либийска държава на гражданите\". \"Многобройните отлагания и поддържаната от ООН неяснота около събитието обаче обезкуражиха важни представители на двете страни, които вече планират алтернативи действия извън рамката на ООН с цел засилване на позициите си\", подчертава Гацини. В тази връзка \"случващото се в момента предразполага по-скоро към ескалация и военна конфронтация на действащите лица, а не към диалог\", твърди либийският анализатор Емад Бади. Възползвайки се от разделенията и анархията, групировката \"Ислямска държава\" се настани в Либия и месеци наред контролираше родния град на Кадафи Сирт, преди да бъде изгонена оттам през декември 2016 г. Дори и отслабнали,  джихадистите продължават  да са постоянна заплаха за Либия, поразена от многобройни кървави атентати, включително в центъра на столицата. Либия се превърна и в маршрут за безскрупулни трафиканти, които организират срещу колосални суми пътуването към Европа на хиляди мигранти (по-голямата част от които африканци) с ненадеждни лодки, което допринесе Средиземно море да се превърне в огромно гробище.", "date": "2019.02.18", "title": "Осем години след падането на Кадафи за Либия няма светлина в тунела"}
{"url": "https://www.dnevnik.bg/sviat/2019/02/18/3392302_novichok_vx_vg_kakvi_sa_tezi_otrovi/", "text": "Покрай разследването за покушение през 2015 г. срещу оръжейния търговец Емилиян Гебрев се появиха спекулации за това, че е бил отровен с \"Новичок\". В действителност всички медии и разследващи групи, сред които и \"Капитал\", говорят само за вероятност да е било използвано вещество, с което се смята, че в бившия СССР е създавано нервнопаралитично оръжие от групата \"Новичок\".", "date": "2019.02.18", "title": "\"Новичок\", VX, VG... какви са тези отрови"}
{"url": "https://www.dnevnik.bg/sviat/2019/02/18/3391283_sporut_na_polsha_s_netaniahu_pomrachava_purvata/", "text": "Премиерите на Словакия, Унгария и Чехия и външният министър на Полша пристигат в Ерусалим днес за среща с израелския премиер Бенямин Нетаняху. Събитието, което ще продължи и утре, е първият форум на държавите от т. нар. Вишеградска четворка извън континента, откакто групата бе основана през 1991 г. Полската държавна агенция ПАП обяви по-малко от ден преди събитието, че премиерът Матеуш Моравецки няма присъства заради думи на Нетаняху. По време на конференция за Близкия изток във Варшава миналата седмица той говори за сътрудничество на поляците с нацисткия режим през Втората световна война - твърдение, наказуемо според приет преди повече от година закон,  критикуван и от самия Нетаняху  (законът първоначално предвиждаше до три години лишаване от свобода). Впоследствие в. \"Джерузалем пост\" и други издания, предали думите му, публикуваха коригирани версии на текстовете си - кабинетът на премиера твърди, че той е бил цитиран погрешно. Малко след материала на \"Джерузалем пост\" полският президент Анджей Дуда каза, че срещата може би не трябва да се състои. Тази вечер обаче Израел Кац - министър на разузнаването и транспорта, поел временно от Нетаняху (до изборите на 9 април) поста първи дипломат - бе уклончив в коментара си. \"В дипломацията човек винаги опитва да избегне оскърблението. Но никой няма да промени историческата истина,\" каза той з израелската телевизия \"Решет 13\", предаде \"Ройтерс\". Нетаняху предложи тази среща още преди година и половина, когато бе в Будапеща, но през 2018-а тя се отложи няколко пъти. Според в. \"Таймс ъф Израел\" тогава той се оплаквал от \"ненормалните\" политики на Европейския съюз по израелско-палестинския въпрос, без да знае, че коментарите му достигали до репортерите, и поискал от четирите страни да използват влиянието си, за да помогнат за подобряване на връзките с ЕС. За унгарския му колега Виктор Орбан това е  втората визита в Израел  за половин година. Либерални медии и в двете страни обвиняват премиерите, че поддържат дружбата си, въпреки че Орбан използва антисемитски стереотипи за целите на кампаниите си и опитва да реабилитира лидера от първата половина на 20 в. Миклош Хорти, депортирал хиляди евреи и сътрудничил на нацистите. Израелските издания са разделени в оценката си. За едни срещата е просто израз на интереса на Нетаняху към стратегията на ЕС за Дунавския регион, но други я дават като пример за желанието на премиера да покаже, че има приятели в Европа преди извънредните избори за парламент през април.", "date": "2019.02.18", "title": "Спорът на Полша с Нетаняху помрачава първата среща на Вишеградската група в Израел"}
{"url": "https://www.dnevnik.bg/sport/2019/02/18/3390554_grigor_dimitrov_izpadna_ot_top_30/", "text": "Григор Димитров изпадна от топ 30 на световната ранглсита. Най-добрият български тенисист загуби седем места при обновяването на класацията днес и се озова под №31. Това е най-ниската му позиция от две години и половина насам. За последно Димитров беше толкова назад в ранглистата на 15 август 2016 г., когато беше №34. Тогава той започна да работи с настоящия си треньор Дани Валверду. Партньорството им бързо даде страхотни резултати, а кулминацията му беше спечелването на финалите на АТП през 2017 г. и изкачването до №3 в света. Димитров не е играл от Australian Open, където  стигна до осминафиналите . Оттогава той лекува контузия в рамото,  заради която се отказа от турнирите в Ротердам и Акапулко . Миналата седмица българският тенисист загуби 300 точки, тъй като преди година игра финал в холандския град. Отсъствието му от Акапулко няма да доведе до загуба на точки, тъй като миналия сезон той отпадна още след първия си мач в Дубай. Следващите турнири в програмата на Димитров са първите две надпревари от сериите \"Мастърс\" - в Индиън Уелс (4 - 11 март) и Маями (18 - 25 март). В тях той има да защитава само 55 точки, тъй като миналата година записа две загуби и една победа в двата турнира. В челото на световната ранглиста не настъпиха сериозни промени. Шампионът от последните три турнира от Големия шлем Новак Джокович остава на върха с 10 955 точки и солиден аванс от 2635 точки пред втория Рафаел Надал. Александър Зверев е трети с 6475 точки, следван от Хуан Мартин дел Потро с 5060 и Кевин Андерсън с 4595 точки. Рекордьорът по титли от Големия шлем Роджър Федерер загуби една позиция, след като отказа да защитава титлата си в Ротердам. 37-годишният швейцарец вече е седми с 4100 точки. Той беше изпреварен от Кей Нишикори, който игра полуфинал в Ротердам и събра 4190 точки. Австриецът Доминик Тийм (3800 т.), американецът Джон Иснър (3225 т.) и хърватинът Марин Чилич (3140 т.) допълват топ 10. Активът на Григор Димитров е 1310 точки.", "date": "2019.02.18", "title": "Григор Димитров изпадна от топ 30 за пръв път от август 2016 г."}
{"url": "https://www.dnevnik.bg/video/s_dve_dumi/2019/02/18/3391123_triabva_li_i_na_bulgariia_evroto_video/", "text": "Вторият кабинет \"Борисов\" определи за приоритет във външната си политика през 2010 г. влизането на България в еврозоната. Тогава на тази цел попречиха кризата в Гърция и реалните данни за бюджетния дефицит на България. През 2018 г. третият кабинет \"Борисов\" отново направи усилие, докато председателстваше Европейския съюз, да вкара България в така наречената чакалня на еврозоната - механизма ERM II. И тогава на ентусиазма си получи хладните отговори на водещите политици от общия валутен съюз. България обаче продължава активно да се рекламира като достоен член на еврозоната и да представя предимствата на членството пред данъкоплатците. Трябва ли й на България еврото вижте във видеото.", "date": "2019.02.18", "title": "Трябва ли ѝ на България еврото (видео)"}
{"url": "https://www.dnevnik.bg/evropa/evropeiski_parlament/2019/02/18/3391618_emil_radev_voiskata_po_ulicite_niama_da_ni_spasi_ot/", "text": "- Новите правила за финансовата информация бяха одобрени днес на триалог, нали така? (Б.ред. Интервюто е взето на 13 февруари.) - Да, това беше четвърти извънреден кръг на преговорите. Извънреден, защото не можахме в продължение на три триалога да постигнем споразумение с  румънското председателство  и Европейската комисия, но днес успяхме да стиковаме позициите. Вярно, Европейският парламент направи отстъпка, ние ще излезем и с декларация, че можеше да направим доста по-добро законодателство, да дадем повече права. За съжаление в Съвета няколко големи държави блокираха тази възможност и трябва да се съобразим с това, за да въобще такава директива. - Нека първо да обясня - в качеството си на главен преговарящ на Европейският парламент по Директивата за финансова информация, ние се опитахме да разширим предложението на Европейската комисия и да договорим по-широк достъп на правоохранителните органи до информация за банковите сметки, за финансовите транзакции, до които имат достъп звената за финансово разузнаване в държавите-членки за целите на превенция, разследване и наказателно преследване на сериозни престъпления. Ще бъде подобрен обменът на финансова информация между звената за финансово разузнаване и разследващите органи чрез задължение за сътрудничество, но без да се нарушава независимостта на отделните институции и правото им на обоснован отказ тогава, когато ще се застраши друго разследване или информацията е чувствителна и т.н. - Досега такова задължение нямаше. И разследващите органи нямаха достъп до информацията, която се събира в звената за финансово разузнаване. Тук парламентът искаше да има конкретни срокове, които да бъдат в рамките на 24 часа - с две думи, да не даваме възможност да се бави прекалено много тази информация, защото често пъти тя е много важна за разследванията. За съжаление, Съветът не възприе въобще позицията да има отделни срокове, в рамките на възможното ще предоставят информация звената за финансово разузнаване. Разследващите органи ще имат задължение също така да предоставят информация на звената за финансово разузнаване, без това обаче да разкрива следствена тайна. Също така се приемат текстове за подобряване на сътрудничеството с  Европол , което е също много важно за координиране. Знаем, че нямаме централно бюро за финансово разузнаване на ниво Европейски съюз. Също ние настоявахме в парламента да има такова звено, координиращо, на централно ниво, европейско звено, но държавите-членки не възприеха този подход, въпреки че ние договорихме при следващия преглед на действието на този нормативен документ да се постави и този въпрос, така че той остава отворен. - След три години. Изключително важно е и нововъведението за обмен на финансова информация между звената за финансово разузнаване в Европейския съюз за целите на разследване на тероризъм и организирана престъпност, свързана с тероризъм. Досега в европейското законодателство беше поставено, че сътрудничеството между звената за финансово разузнаване е единствено в рамките на борбата с изпирането на пари и свързаните предикатни престъпления и финансирането на тероризъм. Вследствие на новите правила обаче ще се разширят случаите, в които звената могат да обменят информация така, че да се включват всички форми на тероризъм като цяло и свързаната организирана престъпност. Ние искахме да бъдат включени и също голям брой сериозни престъпления, така че да бъде задължителна обмяната на информация между звената за финансово разузнаване в много по-широки случаи. Но тук пак се сблъскахме, за съжаление, със Съвета. Румънското председателство не успя да договори такава клауза и парламентът с голямо съжаление прие в компромисните изменения да не съществува такова задължение. Защото знаем, че колкото повече имаме информация за финансовите потоци и можем да ги проследим и да ги прекъснем, така правим по-ефикасна и борбата с организираната престъпност и с тероризма. - Това са тежките престъпления, но така или иначе в момента влезе само организраната престъпност, свързана с възможност за връзки с тероризма. Но това беше все пак пробив, досега нямаше въобще такова задължение. Направихме първата крачка, успяхме да вкараме тук също клауза за преглед след три години след влизането в сила на тази директива, така че Комисията ще има възможност отново да предложи след три години да влязат и по-широк спектър от престъпления, така че да имаме този лост и по-нататък. Виждаме, че наистина бавно напредваме със законодателството за  пране на пари,  така беше и с четвъртата, и с петата директива за пране на пари, но виждаме, че това е начина - да могат да се обхванат финансовите потоци и всяка информация, свързана с престъпността, особено финансовата, да стига много по-лесно до разследващите органи, до Европол и да се използва по предназначение. - О, тук говорим за всякаква информация. Например за наличието на банкови сметки в целия ЕС, за комбиниране на информацията която има и в Европол и всякаква друга финансова информация, която би ни довела до терористична клетка. Защото когато правихме промените в Директивата за пране на пари, където бях докладчик от страна на Европейската народна партия, видяхме, че с много бързи темпове престпниците и терористите усвояват новите инструменти във финансирането, криптовалутите, продажбата на археологични ценности, предмети на изкуството, които много трудно се проследяват и са на висока стойност. Криптовалутите в четвъртия пакет не можахме да ги въведем, оттам нататък само след една година колегите ми се убедиха, че чрез криптовалутите по анонимен начин се придвижват огромни средства, част от тях, и за финансиране на терористични клетки, организираната престъпност използва тези методи и успяхме да въведем в петата директива и задължение когато криптовалутите се превръщат в реални валути да се излезе от анонимност, да видим кой придобива тази валута и оттам нататък да може да се проследи произхода ѝ. Виждаме, че винаги са с една крачка напред престъпниците, използват се новите технологии, новите дигитални пазари, така че трябва да даваме на правоохранителните органи много по-широки инструменти, ако искаме те да са в крак с напредващите нови способи за придвижване на финансови средства и оттам нататък да могат ефективно, в реално време да имат информацията, да задържат подозрителните потоци и да проследяват тази информация, когато е свързана с престъпна дейност и да подобряваме разследванията. - Нека да дадем примера с Брюксел (през март 2016 г., бел ред.) Бомбите, които избухнаха на летището в Брюксел, струваха няколко хиляди евро. Бяха самоделно направени, с много малко пари успяха да нанесат много поражения и да отнемат много човешки животи. Така че виждаме, че освен големите терористични мрежи, където е много важно да проследим финансирането, защото те вербуват хора реално в държавите-членки, на място, за съжаление саморадикализацията, всичко това, което успяват тези терористични организации да правят като пропаганда в социалните мрежи, струпванията на хора с нисък социален статус, без образование, в гета, води наистина до голяма опасност от радикализация и ние виждаме тези последици както във Франция, така и виждаме тези случаи в  гетата в Асеновград  и Пазарджик. Много трябва да сме внимателни към тези процеси, защото наистина тероризмът става все по-нискобюджетен, социалните мрежи и новите средства за комуникация много улесняват терористичната пропаганда, връзките между отделните терористи и всичко това затруднява до огромна степен борбата с тероризма и организираната престъпност, затова и ние настояваме да има и европейско разузнавателно бюро, където службите да разменят много по-бързо и по-ефективно информация. Видяхме от терористичните актове, че нито една държава-членка, независимо с колко силни специални служби е, не може да се справи с тероризма. Мога да дам като пример и Франция, и Великобритания, и Испания - държави, които имат огромни служби, традиции и много добре изградени структури за борба с престъпността и тероризма, не можаха да спрат терористичните актове. Трябва да има сътрудничество със службите на трети държави. Много е важна информацията, която получаваме от нашите партньори, от Съединените американски щати, Израел, Турция, Русия, Тунис, Мароко. Видяхме, че първоначалната информация за атентатите в Брюксел се получи от Мароко. - За съжаление, службите за сигурност, пък и звената за финансово разузнаване се оказа, че са много ревностни към информацията, която имат, и не с голяма охота я споделят. Ние видяхме в този последен триалог, че всичко, което искаха да ограничат държавите-членки, беше сведено до \"Нямаме капацитет\", \"Ще нарушим автономността на звената за финансово разузнаване\", след като ние предложихме изрични клаузи за финансирането им, за повече хора, да имат надлежните ресурси. Естествено, като искаме по-голяма резултатност, трябва да има и по-голямо финансиране и по-голям капацитет. Службите за сигурност също доста трудно разменят информация, тя е доста чувствителна. Но няма ли канали за бързо разменяне на информация, не се ли използват всички информации, особено за тероризма, няма как да предотвратяваме престъпленията. Да, ще ги залавяме, ще ги представяме пред съда, ще си получат заслужените присъди, но това няма да спаси човешките животи, които са загубени в терористичните актове. Нашата цел е да вземем такива мерки, че да предотвратяваме терористичните актове и да не се всява страх и паника сред 500 млн. европейски граждани. Защото бяхме свидетели какво стана в Париж, в Брюксел. В Брюксел след бомбите на летището и в метрото хората се страхуваха да заведат децата си в детски градини, градът се парализира, метрото беше затворено. Войската по улиците няма да ни спаси от терористични атентати. Именно бързата размяна на информация и добрата координация между държавите-членки, а и с трети държави по отношение на тероризма, е може би решението да има минимална възможност за извършване в Европейския съюз. - \"Ислямска държава\" беше почти  унищожена в Сирия , но да не забравяме, че почти 5 хил. нейни последователи, европейски граждани, се прибраха в държавите-членки. Това е огромен проблем. Това са хора, които имат нагласата, имат нужните знания за боравене с оръжия, с взривове, имат и идеологическата настройка да извършват терористични актове и за съжаление ние не можем да ги спрем. Това са граждани на Франция, на Германия, на Белгия, на Великобритания... Слава Богу, нямаме данни за граждани на България да участват в бойните действия на страната на \"Ислямска държава\", но това е една огромна опасност за Европа. Всички тези бойци на \"Ислямска държава\" трябва много добре да бъдат наблюдавани, да не им се разрешава те да продължат със своята пропаганда на място. А имайки предвид, че това са обикновено млади хора с високо образование, не са ниско образовани, опасността остава. Не трябва въобще да се успокояваме от това, че \"Ислямска държава\" беше почти унищожена в Сирия и Ирак. Тя е навсякъде в момента и пак казах, именно чуждестранните бойци са опасност за цяла Европа. - Видяхме, че поради конституционни проблеми, някои държави пробваха, но не можаха да прокарат такова законодателство. Второ, като отнемеш гражданството, въпросът е къде ще отиде този човек? Коя държава ще приеме потенциален терорист? Но има редица рестрикции, забраниха им да пътуват, наблюдават се и мисля, че това е начинът. Но трябва да сме нащрек. Това са голям брой обучени и готови да извършват терористични актове хора. - Специалната комисия на Европейския парламент за борба с тероризма успяхме да уеднаквим позициите на всички евродепутати, приехме доклад с над 200 страници общоевропейски мерки за борба с тероризма. Така че, що се касае до тероризъм, има общо виждане. Виждаме, че и държавите-членки си сътрудничат, когато става въпрос за терористични заплахи, бързо и ефикасно. Разбира се, има какво да се желае, но тероризмът е тема номер 1, борбата с тероризма в ЕС и виждаме, че усилията и на ЕК, и на ЕП, и на държавите-членки, мога да кажа, че вървят в една посока, към все повече засилване на сътрудничеството, все повече средства се отпускат и все повече законодателни инструменти се приемат за борба с тероризма. Сигурността на европейските граждани е преди всичко. Ако се чувстват несигурни европейските граждани в ЕС, трудно ще говорим и за образование, и за икономика, и за благосъстояние и т.н. Когато си уплашен, когато чувстваш ужас.. това е целта на терористите, да парализират обществото. Не трябва да го допускаме и тук имаме недвусмислена и ясна позиция на държавите-членки, и на органите на ЕС в лицето на комисията и парламента. - Вчера на извънредно заседание се приеха промените за европейската гранична и брегова охрана. Агенцията ще бъде с много по-засилен капацитет в бъдеще, до 10 хил, служители ще нарасне - 4 пъти повече, отколкото са в момента. Ще има групи за бързо реагиране, които ще оказват нужната подкрепа на държавите-членки, там, където по външната европейска граница възникне кризисна ситуация, ще имат собствени активи - говорим за патрулни кораби, самолети, хеликоптери, термокамери, джипове и т.н. Така че европейският бюджет ще задели доста средства, за да може да оборудва всички тези хора и това на практика ще стане едно много способно да реагира на кризисни ситуации звено. В този доклад аз съм горд, че приеха много мои предложения. За съжаление, обаче, едно доста важно бе отхвърлено с гласовете на социалистите и демократите, и на либералите - бях вкарал предложение за възможността за връщане на мигранти от трета държава към държавата им на произход с помощта на европейската гранична и брегова охрана. Агенцията щеше да има възможност да връща нелегални имигранти, както сега например в съседна Турция има много такива хора, които се стремят да стигнат до ЕС. Много по-добре е да ги връщаме от Турция директно в страните на произход като Афганистан, Пакистан, Бангладеш, отколкото, когато влязат в Е. Тогава се оскъпяват много процедурите, обикновено тези хора се обявяват за бежанци, обжалват актовете, с които би трябвало да се върнат в третите държави. Това отнема месеци, някой път и години, а през това време тези хора са на практика свободни да се придвижват и често пъти напускат граничните държави-членки и се придвижват към Централна и Северна Европа, към заветните Германия и скандинавски държави. Но това създава допълнително напрежение в целия ЕС. Така че, надявам се, че в пленарна зала все пак може да се постигне и друго мнозинство, да се даде тази възможност на агенцията да действа в трети държави, защото виждаме, че и в Северна Африка ситуацията е същата. Много по-лесно ще е не да ги спасяваме в морето, а да действаме още от територията на Либия, на Тунис. - Все още се обсъжда. Но едно е да има центрове, където само тези хора, които мислят, че имат право на убежище, да си подават документите, и да разберат там, че примерно не отговарят на изискванията. Друго е да имаме възможност да връщаме нелегалните емигранти, не бежанците, тези, които въобще са икономически емигранти и нямат никакво право на убежище, още от съседните на ЕС държави да ги връщаме в държавите на произход, а не да ги чакаме те да се опитат да преминат през външните европейски граници. Ако България успява да установи много здрав граничен контрол по границата с Турция, външната европейска граница, не същото е положението в Гърция, не същото е положението, за съжаление, в Средиземноморието. Все още стотици хиляди нелегални имигранти преминават през Средиземно море, през гръцките острови и видяхме, че това повлия на политическата обстановка в една Италия. Това даде на популистите възможност да вземат властта точно с обещания, че ще се справят с мигрантската криза, но ние виждаме, че една държава сама не може да се справи. Това ясно го виждаме и в Италия - нито са намалели нелегалните имигрантски потоци през страната, нито се приеха някакви кой знае какви мерки. Мерките трябва да се приемат на европейско ниво, защото когато Европа пази добре външната европейска граница, тогава е възможно нормалното съществуване на Шенген, защото виждаме, че Шенгенското пространство над две години и шест-седем месеца има въведени проверки по външните граници, което е нарушение на Шенгенския кодекс, но държавите-членки продължават с тези проверки, така че едва когато направим непропускваеми външните европейски граници, тогава можем да говорим за напълно свободно движение вътре в Европа и в Шенгенското пространство. Затова е много важно България да бъде член на Шенген и ролята на България в охраната на външните европейски граници е призната от всички държави-членки и ние биваме много често давани за пример за охрана на външна европейска граница. - Огромен проблем за Брекзит, особено ако имаме твърд Брекзит, без споразумение. Ние знаем какъв огромен проблем е въвеждането на твърда граница там. Знаем колко години бяха конфликтите и това беше едно от условията те да се прекратят. Така че много деликатен е въпросът. Тук трябва да намерим наистина много добро решение. Именно излизането на Великобритания със споразумение беше начин да преодолеем този проблем. Ще видим какво ще стане, с всеки изминал ден наближава датата на излизане 29 март, надявам се все пак, че Великобритания ще намери разум или да отложи излизането, или да одобри споразумението. ЕС предложи на Великобритания максимално добро споразумение. Труден беше компромисът и между държавите-членки, но го намериха. Оттук нататък всичко е в ръцете на Великобритания. - Ще има нужните гаранции как този човек е влязъл във Великобритания. Все пак ще има някаква информация кой влиза през тази граница след Брекзит. Така че и външният контрол ще се затегне, проблем е това. Но трябва да се намери някакво решение и то работещо. Това е един от проблемите по споразумението. Как точно да се управлява тази граница. Европа няма да направи компромис със сигурността си, ще се намерят нужните механизми. Но тук трябва и, разбира се, да има подписано споразумение с Великобритания. Невъзможно е без твърда граница, едностранно, Европейският съюз да реши този проблем. - Тогава говорим, че ще ограничим правата на една държава-членка, което не е правилно. Всичко трябва да се насочи към Великобритания, към контрола, с който се влиза във Великобритания, и оттам нататък да се намерят по-меки мерки за охрана на границата с Ирландия.", "date": "2019.02.18", "title": "Емил Радев: Войската по улиците няма да ни спаси от тероризма"}
{"url": "https://www.dnevnik.bg/bulgaria/2019/02/18/3391692_sedmicata_zapochva_s_toplo_vreme_no_shte_ima_studen/", "text": "Седмицата ще започне с по-високи от обичайните за месеца температури, но в края й ще си спомним, че все пак е още февруари. Очаква се средните температури за страната днес да са между 13 и 18 градуса, сочи прогнозата на Националния институт по метеорология и хидрология. Валежи също не се очакват до средата на седмицата и дори в четвъртък, когато е вероятно облачността да се увеличи. С облаците ще дойде и плавното понижение на температурите до края на седмицата в цялата страна. В някои райони през деня те няма да надвишават нулата, а на други максималните ще достигат до плюс 3 градуса.", "date": "2019.02.18", "title": "Седмицата започва с топло време, но ще има студен край"}
{"url": "https://www.dnevnik.bg/ot_vas/novini_ot_vas/2019/02/19/3392144_zapaden_park_v_stroej/", "text": "Западен парк ще се възобнови изцяло. Имаме търпение, ще почакаме новата изненада. Западен парк вероятно ще стане един от най-красивите на София.", "date": "2019.02.18", "title": "Западен парк в строеж"}
{"url": "https://www.dnevnik.bg/evropa/2019/02/18/3390938_ot_24_na_1_evro_kak_shte_se_promeniat_cenite_za/", "text": "Да направиш превод на сума в евро от една към друга държава е много евтино или дори безплатно, ако живееш в страна член на еврозоната, но излиза доста скъпо извън нея. Това положение ще продължи още десет месеца - до 15 декември, когато влизат в сила приетите от Европейския парламент  нови правила  за плащания. \"Дневник\" прави преглед какво ще се промени с тях за потребителите, включително и в България: Банките ще трябва да уеднаквят таксите за трансгранични плащания в евро и за вътрешни плащания и да направят по-прозрачни разходите за превалутиране, се посочва в решението на Европарламента. Това на практика ще облагодетелства особено гражданите и бизнеса от страни извън еврозоната, които вече ще имат достъп до по-евтини плащания в евро в рамките на съюза. Транзакциите, извършени в европейски валути, различни от евро, не са засегнати от промените, но държавите членки могат да разширят правилата, включвайки и други валути, предвижда решението. Цената за банков превод  Днес една транзакция в евро, извършена в еврозоната, например от Франция до Португалия, струва точно толкова, колкото еквивалентна транзакция в рамките на съответната държава членка. В зависимост от банката, тя може да е освободена от такса или да струва няколко евроцента. Това позволява на потребителите в еврозоната да правят транзакции през границите на същата цена, както в рамките на собствените си страни. Транзакция в евро от държава извън еврозоната (например България) към страна в еврозоната (като Финландия) обаче струва между 15 и 24 евро, дори самата сума, която се прехвърля от България да е 10 евро. С новия регламент за презграничните плащания от 15 декември 2019 г. цената на транзакции в ЕС в евро от България до Финландия се очаква да намалее от сегашните между 15 и 24 евро до около 1 евро. По данни на Европейския парламент България е страната с най-високи такси по този показател – за превод от 100 евро към чужбина таксата е средно 20 евро. В Швеция например е нула, а в Полша - 1.5 евро. Средна такса за трансграничен превод от 100 евро: Когато потребителите правят картови плащания, докато пътуват в чужбина, или когато плащат през интернет, те често могат да избират дали да плащат в местна валута или в тази на собствената си страна. Когато изберат местната валута, тяхната банка конверира сумата на транзакцията и потребителите могат разберат едва няколко дни по-късно колко реално е струвала транзакцията. Ако пък решат да платят във валутата на страната си, доставчикът на платежни услуги конвертира сумата на транзакцията веднага, като в замяна взима такса. Така, ако един германец иска да плати с карта в ресторант в Полша, обикновено той ще бъде попитан дали иска да направи плащането в евро или в местната валута (злоти). Ако избере плащане в злоти, превалутирането ще бъде извършено от неговата банка; ако предпочете плащане в евро, услугата може да бъде предоставена от банката на ресторантьора. В момента клиентите не могат да сравняват таксите за използване на местната или на тяхната валута. С новите правила се въвежда повече прозрачност за таксите за презгранични плащания и кредитни трансфери, така че хората да могат да правят информиран избор. Когато плащат във валутата на своята страна, било то в магазин, онлайн или при теглене на пари от банкомат, клиентите ще трябва да бъдат информирани за таксите за превалутиране преди извършването на транзакцията. Предвижда се да има има единна база за пресмятане на таксите за превалутиране на местата за продажба или на банкоматите (референтният процент на ЕЦБ + х% с максимални ставки за надценка определени индивидуално от банките). Потребителите ще получават електронно известие, например текстово съобщение, имейл или известие на своите мобилни приложения или на уеб приложение на банката за приложимите такси за превалутиране.", "date": "2019.02.18", "title": "От 24 на 1 евро: как ще се променят цените за преводите на пари в Европа"}
{"url": "https://www.dnevnik.bg/detski_dnevnik/2019/02/18/3389743_teatur_vuzrajdane_predstavia_prikazka_za_omagyosana/", "text": "Ново куклено представление за деца по приказка на великобританския автор Джордж Макдоналд ще представи следващата събота столичният театър \"Възраждане\". Премиерата на \"Въздушната принцеса\", с режисьор Любомира Костова, ще бъде на 23 февруари от 11 ч., а второто представление ще е от 12.30 ч.  Зрителите ще видят история за омагьосана принцеса, която заради прокобата на зла вещица е обречена да лети постоянно. Тя не не може да стъпва по земята, да изпитва чувства и да бъде състрадателна към чуждото нещастие. Единственото място, където принцесата се променя, е езерото, в което обича да плува. Извън него е груба и студена. Принц от съседното кралство се влюбва в нея от пръв поглед. Злата вещица се ядосва, защото не иска кралската дъщеря да бъде щастлива. Така решава да направи нова магия, с която да накара водата в кралството да изчезне, да няма дъжд и езерото, в което принцесата може да чувства, да пресъхне. Проклятието ще бъде развалено само когато принцът жертва живота си в името на любовта. След премиерата, кукленото представление ще бъде представено два пъти на 24 февруари - от 11 и 12.30 ч. Билетите са в продажба на касите на театъра.", "date": "2019.02.18", "title": "Театър \"Възраждане\" представя приказка за омагьосана принцеса"}
{"url": "https://www.dnevnik.bg/bulgaria/2019/02/18/3391806_zadurjan_e_mladejut_zapodozrian_za_ubiistvoto_v/", "text": "Задържан е 19-годишният младеж, издирван за убийството на 35-годишния мъж при масовия бой в Кюстендил, съобщава \"Фокус\", позовавайки се на говорителя на полицията в Кюстендил Катя Табачка. Той се е предал сам и е разпознат от свидетелски показания и видеозаписи. Арестуваният е с криминално минало и живее в ромската махала в града. При конфликта между компании в неделя рано пред заведение в центъра на града беше убит един и бяха ранени петима души. Четирима от тях бяха настанени в болници, а двама са в тежко състояние. По първоначални данни убийството е извършено с нож. Полицията разследва версията, че  починалият е бил случаен свидетел  на побоя между двете групи пияни мъже. Вчера стана известно, че употребата на алкохол, а не етническо напрежение е причината за сбиването. Това беше съобщено от ръководителя на Окръжна прокуратура – Кюстендил. Десетки хора се събраха на импровизиран мирен протест на кръговото кръстовище между улиците \"Георги Раковски\" и \"Хаджи Димитър\" с искане за повече спокойствие и сигурност.", "date": "2019.02.18", "title": "Задържан е младежът, заподозрян за убийството в Кюстендил"}
{"url": "https://www.dnevnik.bg/bulgaria/2019/02/18/3391815_kratki_novini_toksichni_otpaduci_sa_izhvurleni_v/", "text": "Адвокати от Софийската адвокатска колегия се събраха в знак на протест срещу текстове от Закона за мерките срещу изпиране на пари, според които те трябва да изпращат на ДАНС сведения за клиентите си. Създадените норми са пример за изключително лошо транспониране на Директива на ЕС (2015/849) и за прекомерно раздут кръг на задължените лица, а и липсва предварителна оценка колко ще струва на хората и бизнеса изпълнението на тези мерки. Ние не сме доносници - с този надпис на реверите дойдоха адвокати. По същото време ръководството на адвокатурата - Висшият адвокатски съвет, се срещна в парламента с председателя на Правната комисия Данаил Кирилов да обсъдят спорните текстове, които предизвикаха напрежението сред адвокатурата. Мъж уби четирима души от семейството си Мъж на 25 години е убил майка си, баща си, дядо си и брат си в столичният квартал \"Нови Искър\", съобщи МВР. Той е бил задържан от полицията. Първоначалната информация беше, че мъжът е военен и жертвите са застреляни, но Министерството на отбраната отрече. От МВР уточниха, че убийството е извършено с брадва, а убиецът има психически проблеми. Той е посещавал психиатър през 2015, 2018 и 2019 г. Няма данни обаче за същинско психично заболяване. Нито прокуратурата, нито МВР са били уведомявани за някакви инциденти с участието на задържания мъж. Пожар унищожи сгради на къмпинг \"Якото място\" МВР съобщи за пожар на черноморския къмпинг \"Якото място\", при който са изгорели две дървени постройки - едната с площ около 100 кв. м, съдържаща магазинско оборудване, а втората с площ около 80 кв. м, ползвана като складово помещение и офис. От пожара няма пострадали. По данни на местната дирекция на МВР съобщението е било получено около 23.47 ч. на 15 февруари в Районно управление в Царево и е бил потушен веднага, но информацията беше огласена едва днес. Причините за пожара, както и стойността на нанесените щети, са в процес на изясняване. Къмпингът \"Якото място\" се намира между Китен и Лозенец. Още една верига бензиностанции монтира зарядни станции  \"Дизелор\" стана поредната верига бензиностанции, която монтира зарядни станции за електромобили в свои обекти. Те са в бензиностанциите от веригата в градовете Стамболийски и Нови пазар. До момента зарядни станции в свои обекти имат също \"Шел\" и \"Еко\". Общият брой на зарядните станции в страната е около 130. Ранен при катастрофата на \"Струма\" почина  Жертвите на верижната катастрофа, станала на магистрала \"Струма\" на 5 февруари, са вече две, след като един от пострадалите е починал в болница в София. В тежко състояние, с опасност за живота, е още един ранен, съобщи говорителят на Националната следствена служба (НСлС) Мария Павлова, цитирана от Радио \"Фокус\" – Пирин. Под медицински контрол остават и няколко лица, които са настанени в болници в Благоевград, Петрич и Сандански. Започна операция за контрол на камионите и автобусите От днес до 24 февруари се провежда операция на Пътна полиция за контрол на товарните автомобили и автобусите. Тя е част от календара на Европейската мрежа на службите на Пътна полиция и обхваща цяла Европа. Ще се контролират времето за почивка от водачите, превишаването на скоростта, употребата на алкохол и упойващи вещества, превоз на необезопасени товари както и претоварването на автомобилите. Токсични отпадъци са изхвърлени при Гара Яна Общо 14 тона са изхвърлените токсични отпадъци, е потвърдила Столичната община за \"Нова телевизия\". Районът е отцепен от Дирекцията за аварийна помощ и превенция към Столичната община. Няма замърсяване на въздуха. Задържан е заподозрян за изхвърлените отпадъци. Те са изхвърлени от служители на фирма, която има площадка за депониране на отпадъци. Ще бъдат взети от проби от почвата, за да се установи дали е замърсена.", "date": "2019.02.18", "title": "Кратки новини: Адвокати протестираха срещу задължението да съобщават данни за клиентите си"}
{"url": "https://www.dnevnik.bg/evropa/2019/02/18/3391813_v_onlain_glasuvane_pet_zvezdi_pita_dali_salvini_da/", "text": "Движение \"Пет звезди\", обяви вчера, че ще организира гласуване в интернет сред привържениците си, за да се реши деликатен въпрос,  застрашаващ популистката му коалиция  с крайнодясната партия \"Лига\", предаде ДПА. Лидерът на \"Лигата\" и министър на вътрешните работи Матео Салвини  е заплашен от съдебен процес , защото в продължение на няколко дни блокираше слизането на брега на спасени мигранти, които бяха на борда на кораб на италианската брегова охрана. Обвинението срещу него е за отвличане. Процес обаче няма да има, освен ако \"Пет звезди\" не се съгласи имунитетът на Салвини като министър да бъде свален. Въпросът е неудобен за движението, защото като антисистемна партия то традиционно е против привилегиите на политиците като съдебния имунитет. Ако се придържа обаче към този си принцип, то лесно може да предизвика правителствена криза, отбелязва ДПА. В съобщение на своята страница в интернет \"Пет звезди\" призовава регистрираните си членове да се произнесат по въпроса в допитване, което ще се състои по интернет от 10 до 19 ч. днес - ден преди сенатска комисия да се произнесе по въпроса за имунитета на Салвини. Движението има решаващия глас в комисията и затова от неговата позиция зависи как ще се развият нещата. При всички случаи каквото и да реши комисията, то ще трябва да бъде прието или отхвърлено и от целия Сенат в гласуване, което се очаква да се състои на 24 март. Ръководството на \"Пет звезди\" излезе с конкретни препоръки за гласуване към своите членове. Те, изглежда, загатват за подкрепа за Салвини, защото в тях се казва, че случаят с неговия имунитет е \"различен\", тъй като той е действал при провеждане на правителствената политика, а не за лична облага, отбелязва ДПА. /БТА", "date": "2019.02.18", "title": "Обвинение за отвличане на мигранти поставя на изпитание коалицията в Италия"}
{"url": "https://www.dnevnik.bg/bulgaria/2019/02/18/3391816_svetoslav_malinov_shte_prizovem_demokratichnata/", "text": "Демократична България\" ще призове демократичната общност за единно явяване на изборите с обща листа. Промените в Изборния кодекс обслужват ДПС. Това заяви евродепутатът Светослав Малинов в ефира на Би Ти Ви. Подробности ще бъдат обявени по-късно през деня. \"След тези брутални и антидемократични промени в изборните правила ще призовем демократичната общност към единно явяване на изборите с единна листа, може би това ще ни направи по-силни\", обяви Малинов. Извънпарламентарното обединение, в което влизат \"Зелените\", ДСБ и \"Да, България\", ще покани ДБГ, СДС и други десни формации. По думите на Малинов най-обидно за интелигентния избирател е премахването на възможността да се пренареждат листите чрез преференциален вот. \"Цветан Цветанов каза, че  правителството ще падне , ако не бъдат гласувани промените - това е фраза, произнесена от Сергей Станишев към депутатите - ако не изберем Пеевски, пада правителствототова и означава, че ДПС крепи кабинета\", добави евродепутатът. Според него между обезсмислянето на преференцията и избора на Делян Пеевски за шеф на ДАНС може да се сложи знак за равенство. Миналата седмица с гласовете на ГЕРБ, ДПС и НФСБ преференциалното гласуване  беше обезсмислено  след близо 14 часа заседание за промяна на Изборния кодекс. Парламентът реши, че преференциалните гласове се броят само ако получените гласове за дадения кандидат са поне колкото избирателната квота. Тя се получава, когато броят на гласувалите се раздели на броя на избирателите, пуснали бюлетини. Това са необходимите гласове за вкарването на един депутат. Досега за парламентарни и местни избори бяха необходими около 7% от гласувалите за партийна листа да са гласували преференциално за един депутат или общински съветник. За европейски избори новата квота е 7% от действителните гласове за самата листа, което на практика са гласовете за избиране на един депутат и прави преференцията безсмислена. При избори за народни представители прилагането на това изискване ще означава, че в различните избирателни райони за даден народен представител би трябвало да гласуват от 9 до 12 хил. души. Текстовете бяха предложени от ДПС между двете четения по Изборния кодекс. Вчера националният съвет на БСП реши парламентарната група на  \"БСП за България\" да не участва  в пленарните заседания на Народното събрание, докато не бъдат отменени приетите промени в Изборния кодекс и не бъде избран нов състав на Централната избирателна комисия", "date": "2019.02.18", "title": "Светослав Малинов: Ще призовем демократичната общност за единно явяване на изборите"}
{"url": "https://www.dnevnik.bg/sport/2019/02/18/3391809_otborut_na_lebron_djeims_navaksa_20_tochki_pasiv_i/", "text": "Отборът на Леброн Джеймс навакса 20 точки пасив и победи отбора на Янис Антетокумбо със 178:164 във второто издание на новия формат в Мача на звездите в НБА. Традиционното шоу, което събира най-добрите играчи в най-силното баскетболно първенство, се проведе за 68-и път, а домакин беше зала \"Спектрум сентър\" в Шарлът. Кевин Дюрант отбеляза 31 точки и беше избран за най-полезен играч. Звездата на \"Голдън стейт уориърс\" вкара шест тройки от девет опита и общо десет от 15-те си стрелби от игра, като добави седем борби, два чадъра и две асистенции. Дюрант спечели отличието за втори път след 2012 г. 30-годишното крило се изравни с Ръсел Уестбрук, Алън Айвърсън, Меджик Джонсън, Карл Малоун, Айзея Томас, Джулиъс Ървинг и Боб Къзи, които също са избирани по два пъти за №1 в Мача на звездите. С повече награди са само Леброн Джеймс, Шакил О'Нийл, Майкъл Джордън и Оскар Робъртсън, които имат по три, както и Кобе Брайънт и Боб Петит, които са рекордьори с по четири. След 66 издания, в които един срещу друг на паркета бяха отборите на Източната и Западната конференция, през миналата година форматът беше променен изцяло. Баскетболистите с най-много гласове от феновете, играчите и медиите - Джеймс и Антетокумбо - бяха капитани на двата отбора и избираха съставите. Te можеха да селектират баскетболисти и от двете конференции. В състава на Джеймс титуляри бяха още Кевин Дюрант, Кауай Ленърд, Джеймс Хардън и Кайри Ървинг. На пейката бяха Антъни Дейвис, Клей Томпсън, Деймиън Лилард, Бен Симънс, Ламаркъс Олдридж, Карл-Антъни Таунс, Брадли Бийл и Дуейн Уейд. Стартовата петица на Антетокумбо включваше още Стеф Къри, Кемба Уокър, Джоел Ембийд, Пол Джордж. Резервите в състава бяха Ръсел Уестбрук, Крис Мидълтън, Никола Йокич, Блейк Грифин, Д'Анджело Ръсел, Никола Вучевич, Кайл Лаури и Дирк Новицки.  Двубоят в \"Спектрум сентър\" започна с надмощие за тима на Янис, който спечели първата четвърт с 53:37. В нея съотборниците в \"Милуоки бъкс\" Антетокумбо и Мидълтън вкараха общо 12 от 13 стрелби от игра и комбинираха 28 точки. Във втората четвърт отборът на Леброн намали малко от изоставането си, но в началото на третата разликата достигна върховите 20 точки. В този момент последва силна серия от 18:4 след страхотни изяви на Лилард и Бийл, а след кош на Симънс се стигна до обрат - 132:131. В началото на последната четвърт двата отбора си размениха няколко пъти водачеството, а три пъти се стигна до равенство. Отборът на Леброн пръв успя да се откъсне след серия от 10:2, включваща пет поредни точки на Джеймс - тройка и зрелищна комбинация със забивка с бившите му съотборник в \"Кливланд\" Ървинг. До края те успяха да задържат аванса си, а в заключителните секунди и да го увеличат. Джеймс се отчете с 19 точки, осем борби, четири асистенции и два чадъра за победата на своя отбор. Томпсън добави шест тройки и общо 20 точки. Ленърд се отчете с 19 точки, Лилард - с 18, а Ървинг записа 13 точки, девет асистенции и шест борби. Андетокумбо беше най-резултатният играч в мача с 38 точки, към които добави 11 борби и пет асистенции. Силно в неговия отбор се представиха още Мидълтън и Джордж, които завършиха с по 20 точки. Къри завърши със 17 точки, девет борби и седем асистенции, но пропусна 17 от 23-те си стрелби. Двата отбора завършиха с цели 167 изстрела от тройката при 108 опита за две точки. Отборът на Леброн вкара 35 от 90-те си стрелби от далечно разстояние, а отборът на Янис - 27 от 77. Миналата година, когато се проведе първото издание на новия формат,  отборът на Джеймс победи отбора на Къри със 148:145 . Срещата предложи много състезателен баскетбол в последната четвърт и беше решена след финална защита на Джеймс и Дюрант срещу Къри.", "date": "2019.02.18", "title": "Отборът на Леброн Джеймс навакса 20 точки пасив и отново спечели Мача на звездите"}
{"url": "https://www.dnevnik.bg/evropa/2019/02/18/3391817_berlin_shte_spre_da_ekstradira_germanci_vuv/", "text": "Берлин ще спре да екстрадира германци във Великобритания веднага след Брекзит, дори ако бъде постигнато споразумение за излизането на Обединеното кралство, пише в. \"Файненшъл таймс\", цитиран от \"Ройтерс\" и БТА. Всекидневникът се позова на официално уведомление, изпратено от Германия до Европейската комисия миналата седмица. В документа се посочват опасенията, пред които са изправени Великобритания и ЕС, за запазването на тяхното сътрудничество в областта на сигурността на сегашното му равнище след Брекзит. Великобритания трябва да напусне ЕС на 29 март, но преговорите между британския премиер Тереза Мей и парламента за одобрение на споразумението й с ЕС  продължават да са в задънена улица .", "date": "2019.02.18", "title": "Берлин ще спре да екстрадира германци във Великобритания дори при Брекзит със сделка"}
{"url": "https://www.dnevnik.bg/evropa/2019/02/18/3391820_krainodesnite_shte_specheli_mesta_v_ispanskiia/", "text": "Крайнодесни депутати ще бъдат избрани в испанския парламент за пръв път от близо четири десетилетия, сочат две социологически проучвания. В тях се прогнозира и че на  предстоящите предсрочни парламентарни избори  на 28 април нито една партия няма да получи мнозинство, предаде \"Ройтерс\". Според проучване на института ХЕСОП по поръчка на вестник \"Ел Периодико\" крайнодясната партия \"Вокс\" ще спечели до 46 места в 350-местния парламент, а според изследване на друг институт, Ге А Де 3, по поръчка на вестник \"Ла Вангуардия\", тя ще получи 16 места. \"Вокс\" са начинаещи в испанската политика и социолозите подцениха резултата им на регионалните избори в Андалусия през декември, когато противопоставящата се на имиграцията партия  спечели 12 места . Поради спомена за диктатурата на Франсиско Франко, който почина през 1975 г., Испания дълго време беше имунизирана срещу растящата популярност на крайнодесните партии в голяма част от Европа, отбелязва \"Ройтерс\". Испанската социалистическа работническа партия, която управляваше от юни миналата година с правителство на малцинството, се очаква да спечели най-много депутати, но няма да успее да постигне мнозинство, сочат проучванията. В петък премиерът Педро Санчес свика предсрочни избори, след като каталунски партии, които са за независимост на Каталуня и досега подкрепяха управлението на Санчес, се обединиха с опозицията. Заедно те попречиха да бъде приет неговият проектобюджет за 2019 година. Проучванията показват, че политическият пейзаж в Испания е фрагментиран и засега не е ясно какъв ще бъде политическият облик на следващото управление. Според изследването на ХЕСОП Испанската социалистическа партия ще спечели 115-117 места. Консервативната Народна партия ще получи 75-77 места. При такъв развой една от двете основни политически сили ще се нуждае от подкрепата на поне още една партия, за да си осигури мнозинство. Десноцентристката \"Сиудаданос\" ще спечели 44-47 места в оспорвана надпревара с \"Вокс\" коя от тях да е трета политическа сила. Тези проучвания са първите публикувани, откакто бяха свикани предсрочните избори. /БТА", "date": "2019.02.18", "title": "Крайнодесните ще спечелят места в испанския парламент, сочат проучвания"}
{"url": "https://www.dnevnik.bg/evropa/evropeiski_parlament/2019/02/18/3391853_populistkiiat_vicepremier_na_italiia_vurvi_kum/", "text": "Лидерът на италианското антисистемно Движение \"Пет звезди\" и италиански вицепремиер Луиджи ди Майо каза, че то се е съюзило с четири чужди политически партии преди изборите за Европейски парламент през май, предадоха ДПА и \"Франс прес\". Съюзниците на италианското движение са антисистемни сили от Финландия, Гърция, Полша и Хърватия. Целта на съюза, представен от Ди Майо, е да сформира парламентарна коалиция в следващия европарламент, която да \"има своята тежест във взимането на фундаментални решения в идните години\". В новия алианс влизат хърватското ляво популистко движение \"Жива стена\", малката Гръцка аграрно-животновъдна партия, дясната популистка сила от Полша \"Кукиз 15\", оглавявана от бившия рок музикант Павел Кукиз, и подкрепящото свободния пазар финландско \"Движение Сега\". Политическите групи в Европейския парламент трябва да включват най-малко 25 депутати от седем различни страни, което означава, че Движение \"Пет звезди\" има нуждата от сили от още две страни, за да постигне целта си. Ди Майо заяви, че се води диалог по въпроса. \"Искам да подчертая, че ние нямаме намерение да водим диалог с движението на \"жълтите жилетки\", което говори за гражданска война и за въоръжен бунт\", подчерта Ди Майо. Той уточни, че новата политическа група ще има \"общ манифест, но всички партии, които са част от нея, ще имат също и свои собствени програми\". Ди Майо поясни, че общият манифест съдържа 10 точки и покани лидерите на останалите четири движения да дойдат в италианската столица. \"Искаме социалните права да дойдат отново на мода. Нашата цел е да подобрим живота на гражданите и да повярваме отново в европейската мечта\", допълни той. \"Пет сили приеха амбициозното и сложно предизвикателство да създадат една нова група, която има нужда от седем членове. Ние имаме контакти с други сили, които бързо ще се присъединят към този проект\", заяви Ди Майо. Заради негова среща неотдавна  с представители на \"жълтите жилетки\"  във Франция  Париж отзова за консултации посланика си  в Рим. На срещата присъства радикалният представител на  \"жълтите жилетки\"  Кристоф Шалансон. В петък италианската телевизия \"Ла Сетте\" излъчи кадри, в които Шалансон казва, че Франция \"е на ръба на гражданската война\" и че \"паравоенни\" са готови да атакуват правителството. Междувременно френският посланик се завърна в Рим. /БТА", "date": "2019.02.18", "title": "Популисткият вицепремиер на Италия върви към създаването на нова група в европарламента"}
{"url": "https://www.dnevnik.bg/photos/2019/02/18/3389498_fotogaleriia_djon_travolta_na_65/", "text": "Днес американският актьор, танцьор и певец Джон Траволта навършва 65 години. Той става известен през 70-те години с ролите си във филми като \"Треска в събота вечер\" и \"Брилянтин\", както и \"Криминале\" след това. На снимката: Траволта на премиера в Лондон през 1983 г.", "date": "2019.02.18", "title": "Фотогалерия: Джон Траволта на 65"}
{"url": "https://www.dnevnik.bg/evropa/2019/02/18/3391857_germaniia_reagira_hladno_na_priziva_na_trump_za/", "text": "Германия може да приеме обратно бойци на терористичната групировка \"Ислямска държава\", заловени в Сирия, само ако заподозрените имат достъп до консулски услуги. Това заяви вчера министерството на вътрешните работи, намалявайки вероятността Берлин да изпълни искането на американския президент Доналд Тръмп, предаде \"Ройтерс\". Тръмп призова в събота Великобритания, Франция и Германия да приемат обратно над 800 заловени бойци на \"Ислямска държава\" и да ги изправят пред съда. По принцип всички германски граждани и заподозрените, че са се сражавали за \"Ислямска държава\", имат право да се върнат, каза говорител на германското вътрешно министерство. Това обаче може да стане само при условие че те са имали достъп до консулски услуги, допълни тя. По думите й Ирак е изявил интерес да изправи пред съда някои от бойците на \"Ислямска държава\". \"В Сирия обаче германското правителство не може да гарантира правни и консулски услуги за задържаните германски граждани заради въоръжения конфликт там\", допълни говорителят. Близо 1050 души се отправиха от Германия към военните зони в Сирия и Ирак от 2013 г. и близо една трета вече са се върнали в страната според германските власти. Сирийските кюрди, които изиграха ключова роля в боевете срещу \"Ислямска държава\" в Сирия, приветстваха призива на Тръмп, допълва ДПА. Стотици бойци от десетки страни са под надзора на Сирийските демократични сили (СДС) - военизирана група, съюзник на коалицията, оглавявана от САЩ. \"Както се изправяме срещу тероризма и Даеш (\"Ислямска държава\") в координация с международния алианс, така и проблемът с чуждестранните джихадисти, техните деца и жени трябва да бъде решаван в координация с международната общност. Това е бреме, което не можем да носим сами\", допълни организацията. /БТА", "date": "2019.02.18", "title": "Германия реагира хладно на призива на Тръмп за връщане на джихадисти от Сирия"}
{"url": "https://www.dnevnik.bg/evropa/2019/02/18/3391865_v_bavariia_moje_da_ima_referendum_za_pchelite_sled/", "text": "Около 1.75 милиона баварски избиратели, което е исторически рекорд, са подписали петицията \"Спаси пчелите\". Това би могло да прерасне в референдум и да има важни последици за земеделието и промишлеността, информира \"Франс прес\". Текстът на петицията, който бе представен от малката Екологична демократична партия, предвижда 20 процента от обработваемите земи да спазват биологичните норми през 2025 година, преди да се достигне до 30 процента през 2030 година. Десет процента от зелените пространства в Бавария би трябвало също така да бъдат превърнати в цъфтящи ливади, а реките и потоците да бъдат по-добре защитени от пестициди и торове. Броят на хората, които са решили да подпишат петицията в кметствата на Бавария, според избирателната служба в провинцията е надминал значително изискуемия 1 милион души, за да се организира референдум до 6 месеца. Такива са изискванията на системата за пряка демокрация, която е в сила в Бавария. Земеделските организации обаче започнаха кампания срещу тази петиция и предупредиха за потенциалните финансови разходи за земеделието, ако тя бъде приложена. Петицията поставя в неудобно положение и баварското правителство, което е управлявано от Християнсоциалния съюз, партия, близка до Христяндемократическия съюз на канцлера на Германия Ангела Меркел, като фермерите са сред традиционния му електорат. С този бъдещ референдум Бавария би могла \"да се превърне в пионер в Европа в областта на защитата на околната среда\", посочва в. \"Зюддойче цайтунг\". Като една от главните причини на изчезването на насекомите учените сочат смущаващи промени на местообитанието им и прибягването до синтетични пестициди, които са в основата на интензификацията на земеделието в света през последните 60 години. /БТА", "date": "2019.02.18", "title": "В Бавария може да има референдум за пчелите след исторически успех на петиция"}
{"url": "https://www.dnevnik.bg/bulgaria/2019/02/18/3391870_atlanticheskiiat_suvet_poiska_ostavkite_na_glavniia/", "text": "Атлантическият съвет на България (АСБ) поиска оставките на главния прокурор Сотир Цацаров и ръководството на Държавната агенция за национална сигурност (ДАНС), става известно от позиция до медиите. Конкретните поводи са два - разкритията на журналистите от английския интернет сайт Bellingcat за ролята на руското военно разузнаване ГРУ в отравянето на  трима български граждани през 2015 г.,   както и разкритията за трансфери на огромни суми от Държавната петролна компания на Венецуела  до българска банка  и оттам към получатели извън страната Организацията, която обединява военни специалисти и общественици, призовава правителството на България да поиска подкрепа и експертна помощ от съюзните държави в НАТО и ЕС за справяне с проблема, както и да бъдат изгонени от страната поне трима руски дипломати като \"предупреждение, че повече няма да бъде търпяна руската неприятелска политика и намеса във вътрешните работи на България\". Атлантическият съвет констатира, че липсва способност на българските държавни институции, имащи за задача да защитават националната сигурност, да действат адекватно. \"В двата случая държавните институции, по-конкретно ДАНС, МВР и прокуратурата, се активираха по принуда, тъй като мащабите на тези скандали и тяхното международно измерение не позволяват премълчаване и \"снишаване\". Според съвета разследване и по двата скандала може вече да е започнало, но въпросът е дали българските институции могат и искат да го доведат до успешен край и виновните да бъдат наказани съгласно закона\". Миналата седмица извънпарламентарното обединение \"Демократична България\"  също поиска оставки  заради казуса с паричните преводи от Венецуела. АСБ припомня и за още два случая на подривна дейност на руските служби срещу България, за които според тях няма сведение, че българските институции са реагирали своевременно и адекватно. Единият случай е ноември 2018 г., описан от интернет сайта Bellingcat, за агент на ГРУ, издирван в Черна гора за подготовка на опита за преврат през 2016 г. в тази страна, често пътувал до България в периода 2013-2016 г. \"Не е ясно какво точно е правил той у нас и осъществявал ли е контакти с лица от дипломатическата мисия на Руската федерация у нас. Стана известно също така, че по време на пътуванията на този руски агент през 2015 г. до България поне двама сръбски граждани, след като са били обучавани в лагери на ГРУ в град Ростов на Дон, са установили своя база в България Те са били членове на паравоенни проруски терористични групи и са се сражавали в Донбас на страната на руските сепаратисти\", се допълва в позицията. Атлантическият съвет пита дали българските власти са знаели за тези случаи и дали са предприели конкретни действия, както и какво конкретно се прави за пресичането на тази руска подривна дейност срещу евроатлантическия път на страните от Западните Балкани, както и каква е ролята на руската дипломатическа мисия. АСБ поставя и въпрос към премиера дали липсата на достатъчно информация от специалните служби е причината България да не покаже солидарност с Великобритания по случая \"Скрипал\" и да не изгони от страната ни руски шпиони, действащи под прикритие на дипломати.", "date": "2019.02.18", "title": "Атлантическият съвет поиска оставките на главния прокурор и ръководството на ДАНС"}
{"url": "https://www.dnevnik.bg/sviat/2019/02/18/3391875_venecuela_otkaza_na_evrodeputati_da_vliazat_v_stranata/", "text": "Венецуела е отказала вчера на  група депутати от Европейския парламент  да влязат на нейна територия с аргумента, че отиват в Каракас с \"конспиративни мотиви\", съобщи ДПА. Европейският парламент заедно с няколко западни страни призна венецуелския опозиционен лидер  Хуан Гуайдо  за временен държавен глава, след като президентът Николас Мадуро спечели втори мандат миналата година на избори, които критици нарекоха измама. Четиримата евродепутати от дясноцентристката Европейска народна партия (ЕНП) са пътували към Венецуела, за да се срещнат с Гуайдо. \"В момента ни експулсират от Венецуела - конфискуваха ни паспортите, не ни казаха причината за експулсирането\", заяви евродепутатът Естебан Гонсалес Понс в разпространено в социалните мрежи видео, заснето на летището в Каракас. Венецуелският външен министър Хорхе Ареаса каза в акаунта си в \"Туитър\", че депутатите са били предупредени няколко дни по-рано, че няма да им бъде разрешено да влязат в страната. \"Няма да позволим на европейската крайна десница да смути мира и стабилността на страната със своите груби вмешателства\", написа той. / БТА", "date": "2019.02.18", "title": "Венецуела отказа на евродепутати да влязат в страната"}
{"url": "https://www.dnevnik.bg/sport/2019/02/18/3391894_snimka_na_denia_purvi_stupki_kum_zimnoto_prikljuchenie/", "text": "Рано тази сутрин Божидар Антонов започна опита си за зимно преминаване на най-дългия туристически маршрут в страната от връх Ком до нос Емине.", "date": "2019.02.18", "title": "Снимка на деня: Първи стъпки към зимното приключение \"Ком - Емине\" на Божидар Антонов"}
{"url": "https://www.dnevnik.bg/sviat/2019/02/18/3391904_avstraliiskiiat_premier_obvini_chujda_durjava_za/", "text": "Премиерът на Австралия Скот Морисън заяви, че неназована чужда държава е нападнала компютърните мрежи на парламента и е засегнала основните политически партии. Според киберексперти извършителят на тези злонамерени действия е действал много умело, каза Морисън. Засегнати са също така мрежите на Либералната партия, на Австралийската лейбъристка партия и на Националната партия. \"Нашите служби за сигурност засякоха този акт и действаха решително да му се противопоставят. В момента подсигуряват мрежите, за а защитят потребителите им\", добави премиерът, цитиран от агенция \"Франс прес\". За пробива в сигурността на компютърната мрежа, използвана от всички депутати и техните помощници, бе съобщено на 8 февруари. Местни медии цитираха източници от службите за сигурност да казват, че Китай може да стои зад атаките, но Морисън не уточни това. / БТА", "date": "2019.02.18", "title": "Австралийският премиер обвини чужда държава за хакерски атаки срещу властта"}
{"url": "https://www.dnevnik.bg/politika/2019/02/18/3391912_demokratichna_bulgariia_nastoiava_prezidenta_na_naloji/", "text": "Демократична България\" настоя президентът Румен Радев на наложи вето на промените на Изборния кодекс, които бяха  направени в четвъртък . \"Измененията в Изборния кодекс на практика отмениха правото на българския гражданин да гласува с преференция и по този начин да определя своите представители в Народното събрание, Европейския парламент и общинските съвети\", пише в декларация на обединението на ДСБ, \"Да, България\" и \"Зелените\". Въвеждането на изборна квота по същество е отмяна и ограничаване на съществуващи права на избор като част от активното избирателно право на българските граждани, смятат от \"Демократична България\". \"Три десетилетия след началото на демократичния процес в българското общество парламентарното мнозинство въвежда съществени ограничения на конституционното право на избор. Извоювани и активно използвани от гражданите права се отнемат. Нещо повече, приетите законодателни промени влизат в разрез с недвусмислено изразената воля на българските граждани в подкрепа на по-силен мажоритарен елемент в изборите на проведения през ноември 2016 г. национален референдум. До този момент възможността за преференциално гласуване е имала стимулиращ ефект върху гражданското участие по време на избори\", мотивират искането си \"демократите\". В декларацията се припомня и че се нарушават стандартите, утвърдени в рамките на Съвета на Европа за изработване на изборното законодателство и препоръките на Венецианската комисия. Според тях промените в изборното законодателство следва да се извършат най-късно до една година преди провеждането на съответните избори, което е стандарт срещу манипулиране на изборното законодателство в интерес на доминиращата политическа конюнктура. С поставянето на невъзможен за постигане праг за валидност на преференциалното гласуване се затрудняват преди всичко коалициите от партии, които ще участват на изборите, тъй като възможността за отбелязване на валиден преференциален вот е съществена част от кампанията по мобилизация на съответните партийни структури, а и на по-широката гражданска общност, пише още в декларацията. С пълния текст  може да се запознаете тук .", "date": "2019.02.18", "title": "\"Демократична България\" настоява президентът на наложи вето на Изборния кодекс"}
{"url": "https://www.dnevnik.bg/politika/2019/02/18/3391916_borisov_subra_rukovodstvoto_na_gerb_zaradi_promenite_v/", "text": "Председателят на ГЕРБ и министър-председател на България Бойко Борисов свика заседание на Изпълнителната комисия на партията днес. Заседанието се провежда в момента в централата на ГЕРБ, а темата, която се разисква, са последните промени в Изборния кодекс, съобщиха от партийния пресцентър. На среднощно заседание миналата седмица окончателно бяха приети изменения в изборните правила, като ГЕРБ подкрепи ДПС и обезсмисли преференцията при избор на депутати, евродепутати и общински съветници. Промените бяха критикувани от БСП, ВМРО, извънпарламентарни партии и анализатори и предизвикаха протести. Имаше призиви за вето. В петък от Мюнхен Борисов обяви, че не се бърка на парламентарната група на ГЕРБ, която решава въпросите с Изборния кодекс. В събота заместникът му Цветан Цветанов обяви, че е подкрепил обезсмислянето на преференцията, за да няма политическа криза. Той каза,  че е лично негово решението депутатите от партията да подкрепят предложението на ДПС . Днес Цветанов е в Косово и не участва в заседанието на Изпълнителната комисия. В неделя БСП обяви, че депутатите й няма да участват в заседанията на парламента, докато приетите промени не бъдат отменени. Социалистите искат да бъде сменен и съставът на Централната избирателна комисия, чийто мандат изтича през март.", "date": "2019.02.18", "title": "Борисов събра ръководството на ГЕРБ заради промените в Изборния кодекс"}
{"url": "https://www.dnevnik.bg/sport/2019/02/18/3391863_pred_finala_bez_bateriia_ili_kak_pilot_ot_formula_e/", "text": "Един от големите страхове на хората в съвременното всекидневие е да останат без батерия. Извън обикновеното неудобството обаче има и случаи, в които това касае и резултата от работата. Пилотът от Формула Е Паскал Верлайн изпита това усещане на финалната линия в е-При на Мексико. Германският състезател изпусна победата в последните метри, след като зарядът на батерията в неговата \"Махиндра\" изчезна. Верлайн вече виждаше карирания флаг, но тогава се появи Лукас ди Граси, който го изпревари, открадвайки успеха. \"Успях да го излъжа, че ще мина от външната страна, и видях, че той отваря леко пространство между себе си и бетонната стена. Затова се промуших оттам и го изпреварих\", каза след състезанието бразилецът Ди Граси. Верлайн водеше през по-голямата част от състезанието, но накрая пресече линията втори. За капак той получи и наказание от стюардите, които прибавиха пет секунди към резултата му. Причината беше съкращаване на трасето, преминавайки през един от шиканите. Така с петте допълнителни секунди Верлайн се озова шести. След четири старта от началото на сезона съотборникът на Верлайн в \"Махиндра\" Жером д'Амброзио води с 53 точки, а втори е Антонио Феликс да Коста с 46. Следват Сам Бърд с 45 и Ди Граси, който има 34.", "date": "2019.02.18", "title": "Пред финала без батерия, или как пилот от Формула Е изпусна победата (видео)"}
{"url": "https://www.dnevnik.bg/ot_vas/novini_ot_vas/2019/02/18/3391671_partizanski_pametnik/", "text": "Средата, в която живеем, е наситена с история. Някои от знаците бих ги определил като \"замърсени\" с исторически препратки заради близкото минало. Един пример, който не ми е правил впечатление като малък. Продължението на \"Граф Игнатиев\" завършва с мост над канала. От двете страни на моста на всеки ъгъл има скулптурни фигури (анонимни за мен) на прегърнати безименни двойки, които биха имали достойно място в музея на социалистическия реализъм, близкото минало или ежедневния кич. Тук е очевидна \"водещата роля на партията\" или \"водещата роля на СССР\". Така според мен се замърсяват съзнанието, средата, естетиката и историята.", "date": "2019.02.18", "title": "Партизански паметник"}
{"url": "https://www.dnevnik.bg/na_put/2019/02/20/3391046_fotogaleriia_val_dizer_-_da_ti_se_zavie_sviat_ot_sniag/", "text": "По склоновете на Вал д’Изер има от всичко и за всеки - от търсещите адреналин по \"черни\" писти или спускане през девствен сняг до любителите на спокойна разходка по пътеки или излет със снегоходки. Ако времето е лошо или човек няма настроение, може да отиде на фитнес, масажи, СПА. Предлагаме ви фоторазказ от само няколко от пистите на един от най-прочутите елитни алпийски курорти на Франция.", "date": "2019.02.18", "title": "Фотогалерия: Вал Д'Изер - да ти се завие свят от сняг и синева"}
{"url": "https://www.dnevnik.bg/citat_na_deniia/2019/02/18/3391923_citat_na_denia_dori_dps_ne_moje_da_stabilizira_tova/", "text": "Това каза в сутрешния блок на \"Нова телевизия\" зам.-председателят на ДПС Йордан Цонев в коментар на  изказване на зам.-председателя на ГЕРБ Цветан Цветанов в събота , в което обяви, че решението на ГЕРБ да подкрепи предложението на ДПС за промени в Изборния кодекс, с което на практика бе обезсмислено преференциалното гласуване, е било негово лично. Наложило се заради кратките срокове, с които е трябвало да се справят в парламентарната група, когато след близо 14 часа заседание за промените в Изборния кодекс,  преференциалното гласуване бе на практика обезсмислено . Той заяви това в интервю за \"Нова телевизия\" тази сутрин.", "date": "2019.02.18", "title": "Цитат на деня: Дори ДПС не може да стабилизира това управление"}
{"url": "https://www.dnevnik.bg/evropa/2019/02/18/3391921_velikobritaniia_planira_proizvoditeli_da_plashtat_za/", "text": "Великобритания ще представи днес планове за мащабни промени в системата си за рециклиране, предаде \"Ройтерс\". Предвижда се производителите на пластмасови опаковки да плащат изцяло разходите за рециклиране и отстраняване на отпадъците от техните изделия, а също така да се въведе схема за връщане на кенчета и бутилки. Плановете, които целят да направят и по-ефективно събирането на битови отпадъци в страната, ще бъдат представени от министъра на околната среда Майкъл Гоув, след което ще има период от три месеца за обсъждане. Данъкът ще бъде плащан от производителите, които не използват достатъчно материали, които се рециклират. В момента производителите дават само около 10 процента от цената за справянето с отпадъците от пластмасови опаковки, посочва министерството на екологията. Според новата система секторът ще се облага с по-големи такси, ако опаковките им се рециклират по-трудно. Системата ще събира между 800 милиона и един милиард британски лири (1 милиард - 1.3 милиарда долара) годишно за рециклиране и отстраняване на отпадъка, уточни министерството. Правителството ще търси мнения по две опции за това как може да работи схема за връщане на кенчета, стъклени и пластмасови бутилки. Първата опция ще бъде насочена към голямо количество напитки на пазара без значение от размера на опаковките им. Втората ще засегне по-малките опаковки, които често се продават за консумация извън дома. Делът на рециклирането на битови отпадъци в Англия се е повишил от около 11 процента през 2000-2001 година до около 45 процента, но от 2013 година делът остава непроменен според данните на министерството на екологията. /БТА", "date": "2019.02.18", "title": "Великобритания иска производители изцяло да плащат рециклирането на пластмаса"}
{"url": "https://www.dnevnik.bg/razvlechenie/2019/02/18/3391925_nov_serial_na_bnt_sus_zahari_baharov_se_fokusira_vurhu/", "text": "В 22.00 днес по БНТ започва излъчването на новия минисериал \"Денят на бащата\" с участието на Захари Бахаров, Весела Бабинова, Александър Сано и Малин Кръстев, съобщават от телевизията. На малкия екран ще се появи и режисьорът Явор Гърдев, който също е част от продукцията. Градската драма проследява борбата между двама родители за попечителството над малкия им син. Социалните теми в сериала са актуални с оглед на все по-големия брой разводи в България и Европа. В \"Денят на бащата\" са засегнати темите, свързани с отчуждението, раздялата, травматичното детство и негласната практика бащите да бъдат лишавани от право на попечителство. По данни на Европейската комисия на всеки два брака в Европа се пада по един развод. Тенденцията води до възникването на нов социален феномен - \"Синдром на родителско отчуждение\" (PAS). Синдромът характеризира случаите, в които след раздялата на родителите детето започва да отхвърля един от родителите под влиянието на другия. Така във Великобритания едно от всеки три деца на разведени родители престава да вижда баща си след развода. \"Денят на бащата\" е първият сериал за продуцентската къща \"Агитпроп\", а за неговото създаване са използвани данни на организации, които се борят срещу PAS синдрома. По този начин продукцията е изградена върху истински истории. Днес в Европа редица организации се борят за промени в националните законодателства, за да изградят работеща основа за \"споделено родителство\". Задачата не е лесна, защото почти навсякъде преобладава схващането, че майката неоспоримо притежава правата върху детето. В \"Денят на бащата\" дебют в главна роля прави младият Патрик Шон Хесън. Той е с българско-новозеландски произход и вече е участвал в няколко филма. Режисьор на шестте епизода на сериала, които ще бъдат излъчени в рамките на три седмици по БНТ   е един от водещите млади български режисьори Павел Веснаков. \"Филмът представя ситуации, които могат да се случат във всяко едно семейство. А когато в центъра на събитията са децата и залогът е тяхното щастие, това е огромен социален проблем. Мисията на обществената телевизия е да участва в намирането на най-доброто решение\", отбелязва Боряна Пунчева, главен продуцент на \"Продуцентски център \"Студия Екран\". Заедно с Янко Терзиев те са продуценти на сериала от страна на Българската национална телевизия. \"Важна тема и изключително високо качество предлагаме с \"Денят на бащата\". Филмът е базиран на истински истории, събирани от сценаристите в продължение на голям период от време, и се надяваме да доставим не само естетическо удоволствие у зрителя, но и да събудим неговата съпричастност към темата, да алармираме за това какво се случва с децата, когато между родителите настъпи раздяла\", коментира Мартичка Божилова, изпълнителен продуцент на \"Агитпроп\". \"За мен беше много важно, че от самото начало този проект беше фокусиран не толкова върху идеята да бъде поредното развлечение, а важни социални проблеми да бъдат представени в един телевизионен разказ с максимално много изразни средства на киното\", казва режисьорът и на шестте серии – Павел Веснаков.", "date": "2019.02.18", "title": "Нов сериал на БНТ със Захари Бахаров се фокусира върху водещи социални проблеми"}
{"url": "https://www.dnevnik.bg/analizi/2019/02/18/3391919_mistifikaciiata_kato_masovo_oglupiavane_-_sushto_i_v/", "text": "Версия 1: Преди 4 години в България пристига деец на руските тайни служби, който трови български бизнесмен с \"Новичок\", за да спре експанзията на успешната наша оръжейна промишленост. Българските власти прикриват случая, защото са зависими от Москва. Версия 2: Бизнесменът ял салата с повечко пестициди. Всъщност цялата конспирация от случая \"Скрипал\" насам е дело на британските тайни служби, които отчаяно се мъчат да отвлекат вниманието от катастрофалния Брекзит. На коя ще повярвате зависи от предварителните ви нагласи, които търсите да потвърдите. Например - атлантистите са твърдо зад първата, путинистите препращат из социалните си мрежи втората. А защо медиите ни ги подхвърлят, преди да е имало сериозно проучване на фактите? Ами тъкмо затова - за да намери всеки каквото търси и да кликне върху съответния линк. Конспиративните обяснения не са измислица на съвременната епоха. Идеята, че злото непременно има автор, съпъства развитието на цивилизацията. Човек не просто умира - животът му бива отнет от Смъртта с голямата коса; ние не просто се спъваме - дънерът злонамерено ни спъва, заради което бива наказан с хвърляне в огъня. Магията е онази човешка хитрост, която идентифицира скрития автор на злото и го обезсилва. В предишните епохи обаче конспиративните теории обединяват големи маси хора. Това прави както представата за Ангра Майниу, противник на единния бог в зороастризма, така и тази за еврейския заговор срещу християнството; както вещиците, които предизвиквали импотентност у мъжете, така и заговорът на капиталистите срещу работническата класа. Ерата на дигитално-медийното свръхпроизводство добавя едно фрагментиране, ако не пулверизиране на конспиративните сюжети. Показателен е подходът на изследователите: те вече не ги обследват един по един, а броят колко хора вярват в една, в две, в пет конспиративни теории. Колко са чували за тях. Колко имат аргументи, за да ги приемат или отхвърлят. Във Франция например се оказва, че склонност да вярват в 5 конспиративни теории имат привържениците на крайни политически формации - 20% от последователите на Меланшон, 27% и от тези на Льо Пен срещу десетина при центристки настроените избиратели. Откриват се странни връзки между теории, които нямат нищо общо. Например по-голяма вероятност има тези, които мислят, че земята е плоска и властите крият това от нас, да смятат, че следите от реактивните самолети са доказателство, че ни пръскат с химикали, че атентатите на 11 септември са организиран от президента Буш, илюминатите управляват света, а Хитлер все още е жив и пребивава някъде из Родопите. Логическа връзка между тези неща няма, само психологическа. Друга тенденция е в конспирациите да вярват не толкова слабо образованите, колкото онези, които се чувстват социално онеправдани, губещи. Виждаме го при промяна на политическата ситуация, при която някои небивалици отшумяват и биват замествани от други. Например слухът, че Обама не е роден в САЩ, днес рядко се обсъжда; затова пък разнообразни теории опитват да обяснят оранжевия цвят на сегашния президент Тръмп. С други думи: конспиративните теории са един вид фолклор, чрез който народът се противопоставя на елитите. Което не значи, че някой не ги измисля с пропагандна цел; фолклорното е в това, че авторите биват заличени по един съвсем конспиративен начин. Една от първите успешни манипулации в жанра е слухът, пуснат от КГБ през 80-те, че болестта СПИН е американско биологическо оръжие, изплъзнало се от лабораториите – съветските служби го пускат в малък, неизвестен никому индийски вестник, откъдето той тръгва по световните медии сам, като вирус. Трудно е да се открие логика в конспиративните теории, и все пак има някои тенденции. Появяват се във време на криза: Макрон организира атентата в Страсбург, за да отвлече вниманието от протестите; Сорос или пък Путин (според политическите предпочитания) пращат бежанци, за да ни заробят, а нашето Министерство на отбраната копае край Царичина в търсене на извънземен андрогин именно в началото на прехода. Пораждат ги често нови явления: когато се появиха, мобилните телефони опасно влияеха на мозъка ни, както няколко десетилетия по-рано беше правила телевизията. Любопитна е фигурата на демистификатора, който разкрива страшната истина на фейсбук страницата си. Понякога сам, чрез логически построения той стига до машинациите на управляващите (\"може ли да е случайно?\", \"кой има интерес?\"); в други случаи пък просто препраща разкрития, направени от други, което пък показва, че е вътре в мрежата на информираните и смелите. Има и шегобийци, но мрежата често няма чувство за хумор и взима измислиците им насериозно. България е особено уязвима за конспиративно мислене, защото населението традиционно се чувства унижено и оскърбено, и то далеч отвъд обективната бедност, характерна за страната. Няма легитимен културен център, който да удържа здравия разум; ако другаде новият фолклор атакува медиите и университетите, у нас самите те са възпроизвеждат новия фолклор, та дори националната телевизия откри предаване, озаглавено Новото познание \"за мистика, наука и конспиративни теории\". Интелигенцията, разделена между Изтока и Запада, прибягва до конспиративни атаки срещу другия лагер – русофили за едните, западняци за другите. Защото да приписваш лоши черти на враговете е част от всяка човешка битка, а обвинението в конспирации добавя към злия умисъл и неморалност – ние, значи, сме невинни жертви, които не подозират ужасните планове на противника. В началото на прехода основни политологически понятия в България бяха \"сценаристи\" и \"кукловоди\". На едно следващо ниво, след простото демистифициране на опонента, идваше разкритието на тоталната конспирация, наречена \"синьо-червената мъгла\". Разкритието, че всичко е нагласено и политическата битка е всъщност театър, прави излишно гласуването, протестирането, а защо не живота като цяло. Дали тази метаконспиративна теория не е също плод на някакъв заговор за приспиване на гражданската ни бдителност? Опасявам се, че тук опасно се доближаваме до параноята. Оглупяването у нас като че ли по-рядко се отнася до технология (например че Луната е куха и там живеят извънземните, които осеменяват жените ни). БАН трудно може да влезе в ролята на злодейска организация, която тайно си прави опити с нас, нали така? Фантазиите най-често черпят материал от историята, здравето и криминалната хроника. Полето на миналото е относително безопасно: да разобличиш мита за славянския произход на българите или пък да докажеш, че в Странджа е погребана египетска богиня, не пречи на никого. Да, лъжата, че Сюлейман паша бил евреин, наистина подклажда антисемитизма, но пък историята за предполагаемото убийство на цар Борис не буди особени антигермански настроения. Здравните конспирации могат да нанесат сериозна вреда, когато родителите не ваксинират децата си или когато ни се казва, че епидемията по животните е конспирация на властта, целяща опразване на райони за заселване на мигранти. Понякога обаче са просто политическа пушилка - когато например се разобличава Европа, че ни продава храни с по-малко лешник и мляко, за да ни унижи. Има и лайфстайл теории около глутена, ГМО, слънчевата вода. Най-вредни ми се виждат конспирациите, които неизменно съпътстват криминалната хроника. В България вече няма такива неща като неразбория или лошо политическо решение – всяко злополучие се приписва на хитро замаскиран мафиот. Не казвам, че няма организирана престъпност, а че когато всичко се слее в една безкрайна конспирация, която разбира се никога не се доказва, съдебната система губи все повече от авторитета си - въображението ни я изпреварва в много обиколки с конструирането на логически връзки и сюжети. На всекидневно ниво конспиративното мислене поражда нарастваща подозрителност: наместо да тръгнем към другия с доверие, ние предварително сме сигурни, че той непременно крои тайнствени злодейства. И ако ни убеждават в противното, значи и те са част от големия заговор. Въобще: всички са конспиратори до доказване на противното. Така държава не се прави.", "date": "2019.02.18", "title": "Мистификацията като масово оглупяване - също и в България"}
{"url": "https://www.dnevnik.bg/politika/2019/02/18/3391940_gerb_obiavi_che_shte_vuzstanovi_preferencialnoto/", "text": "Три дни след  окончателното приемане на инициираните от тях поправки в изборното законодателство  управляващите се отказаха от промените в правилата за преференциалното гласуване и от намерението си да оставят сегашната Централна избирателна комисия (ЦИК) да проведе изборите за евродепутати въпреки изтичащия й мандат. \"ГЕРБ ще възстанови по подходящия начин т.нар. преференциално гласуване, защото сме единствената политическа сила в България, която се вслуша в гласа на 2.5 млн. избиратели.\" Това обяви депутатът от партията Георги Марков след заседание на ръководството на партията, свикано спешно по-рано днес от лидера на партията Бойко Борисов. Той оповести и решението на ГЕРБ да започне процедура за избор на нова ЦИК . От думите на Марков се разбра и че вероятно няма да има и машинно гласуване, каквото бе въведено с поправките в кодекса по желание на ДПС. \"Вървим към Европа, не може да вървим към еврото, а да въвеждаме машинно гласуване, каквото няма никакво в Европа. А държавният глава каза, че ако няма машинно гласуване, щял да бъде опорочен вота\", каза Марков. Всъщност машинно гласуване има в Белгия, а електронно в Естония. Миналата седмица беше променен Изборния кодекс, според който машинно гласуване трябваше да има във всички секции на европейските избори през май. По-късно Марков обясни пред \"Дневник\", че това са негови размисли и ГЕРБ нямат намерение да променят промените въвеждащи машинно гласуване във всички секции, без тези под 300 избиратели, мобилните секции и тези зад граница. Заседанието на партийното ръководство се състоя в отсъствието на председателя на парламентарната група на ГЕРБ Цветан Цветанов, който ръководеше гласуването в парламента, а днес е в Косово. Бойко Борисов обясни приемането на текстовете, с които бяха повишени праговете за зачитане на преференциите, с необходимостта да се осигури подкрепата на ДПС за работата на парламента при липсата на достатъчно гласове от коалиционния партньор в управляващата коалиция - \"Обединени патриоти\". Той защити заместника си в партията Цветанов, като каза, че е постъпил правилно. Допълни, че сега вариантът за нови поправки ще е или след вето на президента, или с нови текстове, внесени от депутати от ГЕРБ. \"Що се касае за преференциите – за промените в тях пак не беше обяснено правилно. Не е отпаднала преференцията просто е вдигнат прагът. Само че и това не беше казано както трябва. Затова и с ветото на президента, което ще наложи - ако наложи такова, да се съобразим с него в тази си част. Или ако няма вето, спешно да се върнат нещата от депутатите така, както бяха досега. Виждате как БСП съумяват с една лъжа да манипулират общественото мнение. Издебват ме, когато съм в чужбина и се създава такова напрежение\", каза още премиерът. Борисов добави, че не ДПС, а НФСБ са били главен инициатор за вдигане на преференциалния праг, а ДПС са ги подкрепили, макар че се говори обратно. От НСФБ коментираха, че макар да са гласували за вдигане на преференциите, те не са вносители, а ДПС. Според направените миналата седмица промени преференциите се броят, само ако получените гласове за дадения кандидат са поне колкото избирателната квота, което реално обезсмисля преференциалното гласуване (Бел.Ред). Избирателната квота се получава, когато броят на гласувалите се раздели на броя на избирателите пуснали бюлетини. Това са необходимите гласове за вкарването на един депутат. Досега за парламентарни и местни избори бяха необходими около 7% от гласувалите за партийна листа да са гласували преференциално за един депутат или общински съветник. За европейски избори новата квота е 7% от действителните гласове за самата листа, което на практика са гласовете за избиране на един депутат. Борисов анонсира, че е поканил \"Обединени патриоти\" на среща утре, защото \"ако сме управляваща коалиция, всички трябва да ходят на работа\". Той изрично подчерта, че Цветанов постъпил правилно, но сега се налагало да се коригират решенията. Промените в изборните правила бяха приети окончателно на среднощно заседание миналата седмица, като ГЕРБ подкрепи ДПС и обезсмисли преференцията при избор на депутати, евродепутати и общински съветници. Промените бяха критикувани от БСП, ВМРО, извънпарламентарни партии и анализатори и предизвикаха протести. Имаше призиви за вето. В петък от Мюнхен Борисов обяви, че не се бърка на парламентарната група на ГЕРБ, която решава въпросите с Изборния кодекс. В събота заместникът му Цветан Цветанов обяви, че е подкрепил обезсмислянето на преференцията, за да няма политическа криза. Той каза,  че е лично негово решението депутатите от партията да подкрепят предложението на ДПС .", "date": "2019.02.18", "title": "ГЕРБ обяви, че ще възстанови преференциалното гласуване \"по подходящ начин\" (допълнена)"}
{"url": "https://www.dnevnik.bg/sport/2019/02/18/3391926_fotogaleriia_sportnite_momenti_ot_uikenda/", "text": "Спортният уикенд беше изпъстрен със събития, герои и постижения. Кои бяха най-ярките моменти от изминалите дни вижте в следващата галерия. На снимката:   в повторния си дебют за \"Левски\".", "date": "2019.02.18", "title": "Фотогалерия: Спортните моменти от уикенда"}
{"url": "https://www.dnevnik.bg/sviat/2019/02/18/3392007_london_zukurburg_se_durji_kato_digitalen_gangster/", "text": "Ръководителите на \"Фейсбук\" се държат като \"дигитални гангстери\", обвини британският парламент социалната мрежа. Докладът на медийната комисия бе публикуван след 18-месечно разследване на дезинформационните кампании. Той обвинява компанията, че целенасочено е пречила на разследването и не е спряла опитите на Русия да манипулира изборите. \"Демокрацията е в опасност заради злонамереното и непрестранно таргетиране на граждани с дезинформационни и персонализирани \"тъмни реклами\" от неидентифицирани източници, доставени чрез големи платформи на социални мрежи, които използваме всеки ден\", предупреди председателят на комисията Деймиън Колинс, цитиран от в. \"Гардиън\". Ето основните точки в доклада: - той обвинява  Марк Зукърбърг  в неуважение към парламента, задето е отказал три призива да свидетелства и е изпратил по-нисшестоящи служители, неспособни да дадат отговори на въпросите на комисията; - предупреждава, че британското право не е пригодено за настоящото положение и страната е уязвима за намесата на чужди враждебни държави, включително за опитите на руското правителство да  дискредитира демокрацията ; - призовава правителството да започне независимо разследване на \"чуждото влияние,  дезинформацията , финансирането, манипулацията на избирателите и споделянето на данни\" в шотландския референдум през 2014 г., референдума за Брекзит през 2016 г. и изборите през 2017 г. Министърът на културата  Джеръми Райт  ще се срещне със Зукърбърг тази седмица и вероятно ще бъде подложен на натиск да изложи изводите на доклада пред него. Той е обект на критика в личното си качество, задето \"не показва лидерството и персоналната отговорност, очаквани от човек, който оглавява една от най-големите компании в света\", посочи Колинс. \"Фейсбук\" продължава да избира печалбата пред защитата на данните, поемайки рискове, за да приоритизира\" това, пише в доклада. \"Ясно е, че \"Фейсбук\" действа сериозно само когато сериозните нарушения станат публични.\" Комисията разпространи и вътрешни документи на фирмата, получени от съдебния ѝ спор с компанията Six4Three, които \"подчертават връзката между данните на \"приятелите\" и финансовата стойност на отношенията на развойчиците с \"Фейсбук\". В умерен отговор компанията заяви, че е \"доволна, че има значителен принос\" към разследването, \"отворена е за смислена регулация\" и подкрепя препоръките за изборна реклама. Въпросната регулация, за която призовава комисията, е следната: - да се въведе етичен кодекс за технологичните компании, чието спазване да бъде следено от независим регулатор; - въпросният регулатор да има власт да съди фирмите за нарушенията им; - реформа на изборните закони, за да бъде обхваната чуждата намеса в тях; - социалните мрежи да бъдат длъжни да свалят източници на вредно съдържание, включително разпространяващи дезинформация; - технологичните компании, работещи във Великобритания, да плащат данъци, от които да се финансират регулиращите ги институции.", "date": "2019.02.18", "title": "Лондон: Зукърбърг се държи като \"дигитален гангстер\", време е за регулация на \"Фейсбук\""}
{"url": "https://www.dnevnik.bg/zdrave/2019/02/18/3392008_oficialno_15_sa_potvurdenite_klinichno_sluchai_na/", "text": "Официално потвърдените лабораторно случаи на морбили са 15, а по клинични и епидемиологични данни са над 20. В националната референтна лаборатория се чакат още 18 материала от Благоевград. Това каза днес директорът на Националния център по заразни и паразитни болести проф. Тодор Кантарджиев. Приоритетно започва издирването на деца до 18 години, които не са били ваксинирани при задължителната ваксинация на 13 месеца или на 12 години. Общопрактикуващи лекари вече сигнализираха, че това ще е доста трудно основно защото повечето такива деца са често в чужбина с родителите си или живеят при роднини, докато майките и бащите им работят извън страната. А също и заради хората с висок социален и образователен статус, които, базирайки решенията си на интернет информации, активно отказвали да имунизират децата си. Препоръките към хората с деца под една година са те да бъдат изолирани от места, където биха имали контакт с множество хора. А също и да се въздържат от пътувания в страни, където в момента има случаи на морбили. За момента в България не са установени случаи на разболели се от морбили хора, които са били ваксинирани, коментира още Кантарджиев. Няма такива и сред новите случаи на болни - всички те не са били ваксинирани. Попитан дали има начин да се проследи колко са т.нар. фиктивни ваксинации, които се водят само по документи, Кантарджиев коментира, че преди много години това се е правило с рутинните изследвания на кръвта при малките деца. Отделяни са пробите на определен брой деца - около 300 за дадена територия, за да бъдат изследвани за антитела и така да се проследи имунният статус на цялата общност. Сега обаче това не се прави и съответно не се знае колко е реалното покритие на имунизациите. По-късно от здравното министерство съобщиха за три нови случая на морбили, съобщени от здравната инспекция в Благоевград. Става дума за деца на възраст между една и три години. Два от случаите са от гр. Разлог (1 г. и 3 г.) и един – от гр. Добринище (2 г.). Всички заболели са осъществили контакт с болен от морбили. Две от децата са хоспитализирани в МБАЛ – Гоце Делчев, и едно в УМБАЛ \"Св. Анна\" - София. Децата не са имунизирани срещу заболяването поради ненавършена възраст или отказ на родителите. От министерството съобщават че до момента общо регистрираните случаи на морбили в страната са 24. По-късно от болница \"Св. Анна\" в София съобщиха, че около 14:20 ч. днес е било прието още едно дете с морбили. То също е от Разлог и е на 10 месеца. Детето е с усложнение, вследствие на болестта - диария, но е стабилизирано и без пряка опасност за живота. Така пациентите с морбили, хоспитализирани в УМБАЛ \"Св. Анна\"-София стават седем.", "date": "2019.02.18", "title": "Лабораторно потвърдените случаи на морбили са 15, още трима нови болни в Благоевградско"}
{"url": "https://www.dnevnik.bg/sviat/2019/02/18/3392015_britanskite_slujbi_smiatat_che_mogat_da_izpolzvat/", "text": "Британският Национален център за киберсигурност, който се занимава с киберразузнаване, смята, че е възможно да се ограничат рисковете, свързани с използването на оборудване за мрежи от пето поколение на китайския телекомуникационен гигант \" Хуауей \". Това съобщи Агенция \"Франс прес\", като се позова на информация на в. \"Файненшъл таймс\". Според изданието, което се позовава на два информирани източника, службата за киберразузнаване смята, че има няколко начина за управление на рисковете, които представлява китайската компания при изграждане на 5G мрежи във Великобритания. В информацията не се навлиза в детайли какви са те. Изводите на киберразузнаването би трябвало да изиграят роля при взимането на решение от британското правителство през март или април дали да се използва оборудване на \" Хуауей \" в мрежите от пето поколение. Изводите на британската служба са в противоречие с усилията на САЩ против развитието на \"Хуауей\" в западните страни, отбелязва Агенция \"Франс прес\". Вашингтон смята, че китайската компания може да има връзки с китайските разузнавателни служби. \"Хуауей\", един от най-големите световни доставчици на мобилно оборудване и мобилни услуги, отрича да има нещо общо с шпионаж. Британският министър на отбраната  Гавин Уилямсън  миналия декември изрази силно безпокойство от участието на китайския технологичен гигант в британската мрежа от пето поколение.  Във Великобритания най-големият мобилен оператор Би Ти обяви, че изтегля оборудването на \"Хуауей\" от мрежите си от трето и четвърто поколение. Неговият конкурент \"Водафон\" преустанови временно закупуването на оборудване на \"Хуауей\" за инфраструктурата си в Европа. Миналата година няколко страни, сред които Австралия, Нова Зеландия и САЩ, забраниха на китайската компания да участва в изграждането на 5G мрежи. Европейски страни, Япония и Канада продължават да оценяват рисковете, свързани с използването на продукти на китайската марка.", "date": "2019.02.18", "title": "Британските служби смятат, че могат да използват оборудване на \"Хуауей\" и занапред"}
{"url": "https://www.dnevnik.bg/ot_vas/novini_ot_vas/2019/02/18/3391943_figurka_do_uchilishte/", "text": "Повечето от 10-те детски фигури, поставени на ключови кръстовища във Варна преди две години, са жертва на посегателства.", "date": "2019.02.18", "title": "Фигурка до училище"}
{"url": "https://www.dnevnik.bg/bulgaria/2019/02/18/3392059_karakachanov_obvini_dps_che_prevrushta_romite_v/", "text": "Вицепремиерът и лидер на ВМРО Красимир Каракачанов обвини ДПС, че системно насърчават усещането за безнаказаност на \"престъпниците в циганските кланове\" и превръщат ромите в заложници на своята партия, за да се възползват от гласовете им. Това става известно от позиция до медиите. \"Днес депутатът от ДПС г-н Йордан Цонев след поредното  шокиращо и дръзко убийство в Кюстендил  на невинен българин, станал жертва на циганската престъпност,  си позволи да говори , че \"ВМРО се възползва и етнизира проблема\", пише в текста, като се визира участието на зам.-председателя на ДПС по \"Нова телевизия\". Според Каракачанов именно ДПС са тези, които от началото на прехода затвърждават модела на \"циганските гета\", за да се възползват електорално от този порочен модел. \"ВМРО повече от 10 години предупреждава, че ДПС системно насърчават усещането за безнаказаност на престъпниците в циганските кланове и с това спомогнаха и спомагат да се развие такава дръзка престъпност в циганските гета. Тази престъпност тормози и превръща в жертви и много от циганите, като ги кара да просят, да проституират, да продават дрога, да раждат и да продават децата си\", добавя лидерът на ВМРО. Позицията гласи, че в последните месеци въпреки всичките предупреждения на ВМРО се е стигнало до серия от дръзки престъпления. \"ДПС се изгради като комбинация между деспотичен ориенталски пашалък и \"розов\" европейски либерализъм, а тази ориенталско-либерална комбинация и днес продължава да прехвърля проблема от болната глава на здравата\", заявява Каракачанов. \"ДПС заедно с цялата кохорта от уж правозащитни организации като Българския хелзинкски комитет и други подобни са сред преките виновници за окаяното състояние на циганския етнос у нас и за етническото напрежение\", завършва позицията.", "date": "2019.02.18", "title": "Каракачанов обвини ДПС, че превръща ромите в заложници"}
{"url": "https://www.dnevnik.bg/sviat/2019/02/18/3392066_iziskvashtiiat_pens_i_uverenata_merkel_-_sblusuk_na/", "text": "Двамата гледат по съвършено различен начин на света: германският канцлер Ангела Меркел и американският вицепрезидент Майк Пенс, които се срещнаха в рамките на Мюнхенската конференция по сигурността. Доналд Тръмп демонстративно стои настрана от тази най-важна международна конференция за сигурност и по този начин само подчертава своята позиция \"Америка на първо място\". Меркел пък иска да спаси мултилатерализма, който обуславя света след края на Втората световна война и който по ирония на съдбата години наред бе налаган именно от САЩ. Посланията на Ангела Меркел И точно сега от Америка дойде една новина, засягаща Германия. Дали това беше случайност? Така Ангела Меркел успя да назове най-пресния пример за отказа на САЩ от сътрудничество със своите партньори: американското министерство на търговията очевидно е стигнало до заключението, че германските автомобили представляват заплаха, поради което президентът Тръмп може да наложи нови мита върху вноса. Всъщност много от тези автомобили се произвеждат в дъщерните заводи на германските концерни в САЩ. \"Ако тези коли, които се произвеждат в Южна Каролина, изведнъж представляват заплаха за националната сигурност на САЩ, това сериозно ни плаши\", посочи шеговито канцлерката. Въпреки някои иронични забележки Ангела Меркел произнесе една много сериозна реч. И тя звучеше като завещание. Канцлерът обобщи всички големи теми и актуални проблеми на днешния свят. От разпадащите се държави, през световната търговия до миграцията, от Русия, през Иран до Китай. Нейното решаващо послание гласи: Структурите са поставени под натиск, но ние не бива просто да ги разрушаваме. Тя не го каза директно, но косвено обвини именно Америка на Тръмп за разрушаването на структурите. А второто голямо послание на Меркел изглежда така: Трябва да разговаряме дори и с особено трудните партньори. И това се отнася най-вече до Русия. От геостратегическа гледна точка Европа \"няма интерес да прекъсне всичките си отношения с Русия въпреки всичките трудности\". В тази връзка канцлерът още веднъж  се застъпи за оспорвания газопровод \"Северен поток 2\" , по който трябва да тече руски природен газ през Балтийско море до Германия. \"Тръмп направи Америка отново силна\" Тъкмо този проект обаче означава за Майк Пенс опасна зависимост от Русия. \"Ние не можем да гарантираме отбраната на Запада, когато нашите съюзници стават зависими от Изтока\", заяви той. Вицепрезидентът се представи изцяло като №2 и в много от изреченията си споменаваше постоянно \"ръководството на президента Тръмп\". За разлика от Ангела Меркел, която се държа, общо взето, въздържано и дори призна някои грешки, Майк Пенс произнесе една похвална реч за постиженията на правителството на Доналд Тръмп във военно, политическо и икономическо отношение. Той говори за отново постигната сила на Америка и за борбата ѝ за свобода. Много често американският президент бил разбиран неправилно, заяви Пенс. Доналд Тръмп не искал да се отвръща от партньорите си. Той обаче изисквал нещо от тях. Но \"когато сме силни и единни, можем да постигнем всичко\", подчерта американският вицепрезидент. Очевидно Тръмп и Пенс имат ясна представа за това, което трябва да сторят съюзниците. Те трябва да увеличат разходите за отбрана, особено Германия, която Пенс не спомена изрично. Трябва да се откажат и от ядреното споразумение с Иран, защото \"Иран е най-големият поддръжник на държавния тероризъм в света\" и искал нов холокост. Освен това съюзниците трябва да се откажат от \"Северен поток 2\" и да купуват американски втечнен газ. И не на последно място - те трябва да признаят задружно самопровъзгласилия се за президент на Венецуела Хуан Гуайдо. Все по-самоуверена Меркел Меркел и Пенс имат различен поглед върху света. Поглед, който се обуславя от техните държави. От едната страна е правителствената ръководителка на подчертано цивилна средна сила, която разчита на уравновесяването на интересите. А от другата страна е вторият висш представител на една голяма военна и политическа сила, която се опитва да защити позициите си срещу старите врагове като Русия и новите парвенюта като Китай. Една сила, която обича да се вслушват в нея. Патос за свобода и сила при Майк Пенс. И внимателно посредничество при Меркел. Ангела Меркел е станала по-уверена в себе си. В заключение тя цитира републиканеца Линдзи Греъм, който не успя да се пребори срещу Тръмп на вътрешнопартийните избори. \"Мултилатерализмът може и да е сложно нещо, но е по-добър от това да си седиш сам у дома.\" Сигурно Пенс и Тръмп са се ядосали, че германската канцлерка цитира точно политик от Републиканската партия.", "date": "2019.02.18", "title": "Изискващият Пенс и уверената Меркел - сблъсък на два свята"}
{"url": "https://www.dnevnik.bg/sport/2019/02/18/3391994_ljuboslav_penev_govori_predi_purviia_si_mach_na/", "text": "Треньорът на ЦСКА Любослав Пенев излезе с остра критики срещу съдийството в мача срещу  \"Черно море\", загубен с 0:2 в първия пролетен кръг на Първа лига . Според него това е ключов проблем, който пречи на развитието на българския футбол. Думите на Пенев дойдоха на пресконференция преди мача с \"Ботев\" (Враца). Още в началото на изказването си треньорът обърна внимание на неточностите в играта на ЦСКА, след което заяви, че по-късно в разговора ще се върне и на друг проблем. Пенев заяви, че футболистите трябва да са наясно, че са в ЦСКА и трябва да заслужат мястото си в отбора, без значение дали са титуляри, българи или чужденци. Малко след това той се насочи към проблемите, които вижда в съдийството. В познатия си подбор на думи Пенев заяви, че е нормално да има грешки, но според него във Варна те са били умишлени. \"Президентът на футболния съюз и неговите помощници, които също са играли в чужбина, не спомагат. Страдат футболисти, отбори, подрастващо поколение, страда едно съдийство, което е един много тежък проблем. Кажете ми какво правят 15 години - линчуват, наказват, бичуват българския футбол. Въпросните съдии трябва да бъдат доста отговорни, да помагат, а не да пречат. Не знам дали го правят съзнателно или несъзнателно, според мен е първото\", каза Пенев. Грешките във Варна \"Давам ви един пресен пример с нашия мач. За първите 20 минути вълшебната тройка трябваше да покаже три жълти и един червен картон. Това, което се случва на терена, не е част от футбола. Това е проблем, който все още не е изчистен, с който много отбори се срещат\", заяви треньорът по темата за съдийството. \"ЦСКА е основен конкурент и не му се позволява да играе. Главният съдия и едно ниско момче от другата страна не позволиха да се играе футбол. Във Варна се говори цяла седмица как ЦСКА няма да победи. Това го знае целият град.\" За рефера Стефан Апостолов, който е депутат от ГЕРБ, Пенев каза още: \"Това ли е депутатът, който не знаеше да чете. Не искам да го обиждам, но той явно не чете и футболния правилник.\" Според Пенев вторият гол на \"Черно море\" е от засада, а освен това заради груби влизания е било застрашено здравето на играчите на ЦСКА, което по думите му е \"безотговорно\". \"Ще ви кажа още нещо. Делегатът на мача изпрати при мен четвъртия съдия да ми каже, че не ми вижда баджа. Представяте ли си за какво става въпрос\". Увереност в ЦСКА Пенев все пак изрази увереност, че ЦСКА ще изглежда много по-добре в предстоящата среща. Той очаква и подкрепа от публиката. \"Хората, които гледат мача, ще видят много по-добри неща. По-хубава игра в проценти, промяна в тактическата постройка. Промяна на футболистите, в различни позиции се появяват. Имам претенции към всички играчи, така че много са нещата, които ще бъдат променени. Аз съм спокоен, защото виждам, че имам футболисти с качества и пасват на моята идея за много комбинативен, скоростен и атрактивен футбол, близко до противниковата врата\", заяви Пенев преди двубоя с \"Ботев\" (Враца) във вторник. Треньорът уточни, че футболистите не са свикнали напълно с неговите изисквания, но смята, че отборът се движи в правилна посока. Ще има ли спортен директор Пенев остави отворен въпроса дали в ЦСКА вече работи италианецът Кристиано Джарета, който в петък беше на тренировката на отбора. Треньорът насочи въпроса към ръководството на клуба. \"Писаха се някои неща, нека ръководството да отговори точно с какви функции. Нищо не казвам, просто има неща, които може би малко по-късно идват при мен. За мен най-важното в момента е отборът - как ще тренира и как ще играе. Другите неща - като структура, са тема на ръководството\", заяви Пенев. \"Аз се чувствам добре, комфортно, познавам много добре хората, с които работя\", добави той.", "date": "2019.02.18", "title": "Пенев: В събота съдиите не позволиха на ЦСКА да играе (видео)"}
{"url": "https://www.dnevnik.bg/sviat/2019/02/18/3392081_sreshtata_na_vishegradskata_chetvorka_v_izrael_e/", "text": "Първата среща на Вишеградската четворка извън Европа няма да се състои, след като Полша официално отказа да изпрати външния си министър Яцек Чапутович в Израел, предадоха \"Ройтерс\" и \"Асошиейтед прес\". Малко след полското решение чешкият премер Андрей Бабиш, цитиран от държавната агенция CTK, каза, че вместо срещата на върха ще има двустранни разговори с премиера Бенямин Нетаняху. Израелските власти потвърдиха информацията, добавяйки, че министър-председателят ще се срещне с тримата си колеги. Премиерите на Унгария и Словакия, Виктор Орбан и Петер Пелегрини, вече са в Израел, пише в. \"Лидове новини\". Това стана часове след като Варшава обяви, че премиерът Матеуш Моравецки  няма да се включи в срещата на върха  заради коментари на Нетаняху, че поляците са сътрудничили на нацистките власти по време на холокоста. Вишеградската четворка включва Полша, Чехия, Словакия и Унгария, чиито премиери трябваше да са днес в Ерусалим за разговори с израелския министър-председател. Малко по-късно в. \"Джерузалем пост\", който бе сред цитиралите (и по-късно коригиралите) думите на Нетаняху във Варшава миналата седмица, писа, че външният министър Израел Кац е цитирал коментар на бившия премиер Ицхак Шамир, според което поляците \"се закърмят с антисемитизъм от майчиното си мляко\". Според Бабиш срещата между Вишеградската четворка и Израел може да се състои във втората половина на годината, когато Прага председателства групата.", "date": "2019.02.18", "title": "Срещата на Вишеградската четворка в Израел е отменена заради бойкота на Полша"}
{"url": "https://www.dnevnik.bg/kultura/2019/02/18/3392078_melba_predstavia_nov_moden_brand_selsko_chitalishte_i/", "text": "Новият моден бранд Lame God, графичният дизайнер Филип Бояджиев и проектът за ръчно изработени килими Nomad.ist са лицата на петото издание на МЕЛБА НА ЖИВО, съобщават организаторите. Срещата с тримата артисти ще бъде в \"Генератор\" на  . Така \"Студио Комплект\" за пети пореден път ще представи примери на успешен бизнес в сферата на дизайна и проекти с българско участие. Люба Асандурова се завръща в България след успешна кариера в САЩ като дизайнер на шапки, включително на холивудски звезди. Тя ще разкаже за пръв път пред публика за бранда за ръчно тъкани килими Nomad.ist, който е обвързан с фондация за хора в уязвимо положение. Поводът за гостуването на графичния дизайнер Филип Бояджиев е изграждането на визуална идентичност на новия Фолклорен център в село Чавдар. В този проект той използва стилизирани елементи, подобни на шевици, като така оформя отчетлив и функционален дизайн, даващ разнообразни възможности за употреба. Дизайнерката Диляна Манавска ще разкаже за все по-известния си моден лейбъл Lame God - ръчно облекло и аксесоари, съчетаващи духа на младежката култура, съвременното изкуство и ъндърграунд музиката. МЕЛБА НА ЖИВО е проект на \"Студио Комплект\", в който се представят актуални и забележителни със своя подход реализирани проекти от местни специалисти в сферата на дизайна. \"Изчерпателни, откровени и различни, тези визуални разговори са източник на вдъхновение за всеки\", казват организаторите от \"Студио Комплект\" - Адриана Андреева и Бояна Гяурова. Събитието е с вход свободен.", "date": "2019.02.18", "title": "МЕЛБА представя нов моден бранд, селско читалище и килими с кауза"}
{"url": "https://www.dnevnik.bg/evropa/evropeiski_parlament/2019/02/18/3392058_diasnocentristite_ostavat_purvi_v_evroparlamenta/", "text": "Дясноцентристите ще останат най-голямата група в Европейския парламент след изборите през май, на които обаче се очаква увеличаване на местата на крайнодесните. Това показа проучване, цитирано от \"Ройтерс\" и от пресслужбата на институцията (резултатите за България можете да видите  тук ). Данните се основават на селекция от проучвания, проведени от национални социологически институти в държавите членки и събрани от Kantar publiс. Партиите са разпределени към съществуващите политически групи или към европейска политическа партия, с която са свързани. Всички нови политически партии и движения, които още не са обявили намеренията си, са категоризирани като \"други\", а категорията е разпределена поравно в ляво и дясно на политическия спектър. За тази категория се уточнява, че след последните евроизбори през 2014 г. в държавите членки са се появили нови политически формации, които се стремят към места в Европейския парламент. Тъй като те не са част от никоя политическа група в ЕП в момента и ако в същото време не са член на някоя европейска политическа група, очакваните за тях места са включени в категорията \"други\". Сборът от броя на евродепутатите на Европейската народна партия (ЕНП) и на социалистите засега се очертава под половината от общия брой на мандатите в следващия Европейски парламент. Съюзът на германския канцлер Ангела Меркел (Християндемократически съюз/Християнсоциален съюз) ще остане най-голямата отделна партия с 29 места, но с много малка преднина спрямо италианската \"Лига\", крайнодясната партия, участваща в коалицията в Италия, която се очаква да има 27 места. Европейската народна партия (ЕНП), от която е част съюзът на Меркел, ще спечели 183 от общо 705 места, или 26%. В момента тя разполага с 29 на сто от местата. Лявоцентристкият Прогресивен алианс на социалистите и демократите (С&Д) ще получи 135 места, което представлява намаление с 6 на сто до 19% и от части се дължи на загубата на британските места след Брекзит. Оттеглянето на управляващата във Великобритания Консервативна партия ще засегне силно групата на Европейските консерватори и реформисти, която ще отстъпи третото място и ще стане четвърта по големина в европарламента. Очакванията обаче са да има големи промени в коалициите след евроизборите, което затруднява прогнозите. Според данните Европейските консерватори и реформисти биха получили с 2.5 на сто по-малко гласове, а Зелените - с 0.5 на сто по-малко. Европейската обединена левица би запазила досегашните си резултати, либералите (АЛДЕ) биха отчели ръст от 1.5 на сто (достигайки 75 от сегашните 68 места), групата \"Европа на свободата и пряката демокрация\" би нараснала с половин процент, групата \"Европа на народите и свободата\" - с 3.5 на сто. Успехи за крайнодесните Двете крайнодесни евроскептични групи сред общо осемте в сегашния парламент ще увеличат дела си от 10 до 14 процента въпреки загубата на активистите за Брекзит от Партията за независимост на Обединеното кралство. Това отразява успехите на италианската \"Лига\", добавяща 21 места, германската \"Алтернатива за Германия\" (11 места) и френския \"Национален сбор\" на Марин льо Пен, която ще добави шест места. Промени в съществуващите групи вероятно ще има след края на гласуването на 26 май и преди новият парламент да проведе първото си заседание на 2 юли. Италианското Движение \"Пет звезди\", което управлява с \"Лига\", в момента е в една група с Партията за независимост на Обединеното кралство, но се опитва  да създаде нова група . Според проучването \"Пет звезди\" може да получи между осем и 22 места. Не е ясно каква ще е съдбата на 24-те места за управляващата в Полша \"Право и справедливост\", както и за 18-те френски места, които се очаква да получи партията на президента Еманюел Макрон \"Република, напред!\". Ако Макрон се обедини с центристката група на либералите (АЛДЕ), това ще й даде 93 места и ще я издигне до третото място в парламента. Макрон обаче е предпазлив по въпроса какви съюзи ще сключва. Тъй като предстои Великобритания да напусне ЕС, местата в ЕП от 751 днес ще бъдат намалени на 705 след изборите тази година. Засега европарламентът не знае каква избирателна активност да очаква, но отбелязва, че по официални данни под половината от избирателите в ЕС (41 на сто) знаят на коя дата са поканени да гласуват.", "date": "2019.02.18", "title": "Дясноцентристите остават първи в европарламента, очаква се ръст на крайнодесните"}
{"url": "https://www.dnevnik.bg/evropa/2019/02/18/3392100_sedem_deputati_napusnaha_leiburistkata_partiia/", "text": "Седем британски депутати напуснаха днес Лейбъристката партия, предаде \"Ройтерс\". Като причина за напускането си депутатите посочиха провалите на ръководството във връзка с Брекзит и проявите на антисемитизъм в партията. Сред напусналите са Чука Умуна, който преди време бе смятан за потенциален бъдещ лидер на лейбъристите, и Лусиана Бъргър, която стана известна с критиката си срещу антисемитизма в Лейбъристката партия. Мнозина лейбъристи са недоволни от лидера на партията Джереми Корбин, отбелязва \"Асошиейтед прес\". Те го обвиняват, че е слаба опозиция срещу плановете на Консервативната партия за Брекзит и че се е провалил с изкореняването на антисемитските настроения в Лейбъристката партия. Останалите петима напуснали са Крис Лесли, Анджела Смит, Гавин Шукър, Майк Гейпс и Ан Кофи. Лидерът на лейбъристите Джереми Корбин заяви, че е разочарован от решението на депутатите да напуснат партията. Седемте напуснали са малка част от общо 256-те депутати на лейбъристите, но това е най-значителният подобен случай след 1981 г., когато членството си в партията прекратиха четирима високопоставени нейни представители, отбелязва \"Асошиейтед прес\". /БТА", "date": "2019.02.18", "title": "Седем депутати напуснаха Лейбъристката партия"}
{"url": "https://www.dnevnik.bg/photos/2019/02/18/3391974_fotogaleriia_slunchevite_bani_na_buda/", "text": "Ежегодният ритуал, известен като \"слънчеви бани за Буда\", част от Великият молитвен фестивал (Monlam), всяка година привлича поклонници от тибетските населени райони на Китай, както и много туристи.", "date": "2019.02.18", "title": "Фотогалерия: \"Слънчевите бани\" на Буда"}
{"url": "https://www.dnevnik.bg/sviat/2019/02/18/3392108_feisbuk_blokira_proekt_na_ruskata_televiziia_rt_vidian/", "text": "Фейсбук\" обяви, че е блокирал страницата на англоезичния видеопроект на телевизия RT (бившата Russia Today) In the Now, съобщи главният редактор на свързваната с Кремъл телевизия Маргарита Симонян. Видеоканалът, който съчетава развлечение и сериозни новини и чието съдържание се разпространява в голяма степен чрез \"Фейсбук\", според телевизия Си Ен Ен е блокиран още в петък. Опит за влизане в канала  води до съобщение , че \"това съдържание не е достъпно в този момент\" и че хипервръзката може вече да не съществува. Прессекретарят на Кремъл Дмитрий Песков коментира новината с думите, че подобни действия може да доведат до срив на доверието към социалната мрежа и RT трябва да получи обяснение защо е взето решението. Критици на програмата я обвиняват в \"пристрастност\" и пропагандно отразяване на действителността, което цели да защитава интересите на руските власти. В материала на Си Ен Ен се казва, че  каналът се финансира от Москва  и това е причина за решението на социалната мрежа, която сега търси информация за собственика на проекта. Симонян, която  заяви , че проектът има 2.5 млрд. посещения от създаването му преди няколко години и 4 млн. абонати само във \"Фейсбук\", написа в \"Телеграм\": \"Фейсбук\" ни блокира! Без да предяви никакви т.нар. обвинения. При това не сме нарушавали правилата на \"Фейсбук\", към нас нито веднъж не е имало претенции.\" Подобно искане за изясняване на собствеността на медия  е отправяно и от руските власти , но то бе към компанията разпространител на британския обществен оператор Би Би Си и сайта му на територията на Русия. Решението на руския регулатор, който проверява и дали Би Би Си  разпространява \"терористична пропаганда\" , бе в отговор на разследване на дейността на RT, започнато от британската  агенция за комуникациите \"Офком\" .", "date": "2019.02.18", "title": "\"Фейсбук\" блокира проект на руската телевизия RT, \"видян 2.5 млрд. пъти\""}
{"url": "https://www.dnevnik.bg/bulgaria/2019/02/18/3391998_djagi_fitnes_zali_zelenina_tova_sa_ofisite_na/", "text": "Пързалки, джаги, фитнес зали, игрища, кът за отглеждане на животни, свободно разхождащи се хора из просторните зали, пълни със зеленина, помещения за йога и зумба, безплатни масажи, личен психолог. Не, това не е описание на поредния луксозен СПА център, това е начинът, по който според прогнозите на мнозина експерти (и мечтите на не по-малък брой работещи професионалисти, а дори и на вас най-вероятно) ще изглежда  офисът на бъдещето . Някой би си казал, че това са пълни измислици. Всъщност не – оказва се, че няма нужда да чакаме да минат години, за да станем свидетели на това чудо, защото някои от най-големите компании в света вече са превърнали офисите си в много повече от традиционните схващания за работно пространство. Така например централата на Google в Цюрих има стая за масажи, аквариум и пързалка, по която инженерите могат лесно и бързо да се спуснат до корпоративния стол за обяд. В амстердамския офис на консултантската компания Deloitte пък са заделили по една празна стая на всеки етаж, която  служителите имат пълната свобода  да обзаведат и приспособят за каквото си пожелаят – видеоигри, билярд, физически упражнения и т.н. И ако си мислите, че това са само няколко щастливи изключения от правилото, ето още един пример – в калифорнийския щаб на социалната мрежа за професионални контакти LinkedIn има специална стая за отдих, снабдена с най-различни музикални инструменти – от йоники през барабани до китари и саунд техника, които работещите, в това число и тези, които нямат грам усет към музиката, могат да използват, за да разтоварят натрупания стрес (или гняв) по креативен начин. На фона на тези практики, които постепенно се превръщат в новото нормално на работното място в глобалните гиганти, по-голямата част от българските фирми за жалост все още стоят доста консервативно. Причините са доста – финансови, инфраструктурни и чисто управленски. И все пак добрите примери и у нас не липсват, особено в някои от най-бързоразвиващите се отрасли като IT и аутсорсинг секторите. Задълбочаващият се дефицит на кадри, натискът към по-голяма производителност, растящите нива на стрес и рискът от прегаряне са допълнителен фактор фирмите от тези браншове да искат да предоставят комфорт и забавление на настоящите и бъдещите си служители. Ако и вие искате да работите в подобна компания, може да потърсите мечтаното от вас работно място в предложенията за работа на  Karieri.bg . търси:", "date": "2019.02.18", "title": "Джаги, фитнес зали, зеленина... това са офисите на бъдещето"}
{"url": "https://www.dnevnik.bg/sport/2019/02/18/3392114_raztrognaliiat_s_cska_stanislav_manolev_podpisa_s/", "text": "Бившият футболист на ЦСКА  Станислав Манолев  вече е играч на \"Лудогорец\". Опитният 33-годишен защитник преминава при шампионите като свободен агент, независимо че в последните дни беше свързван с \"Левски\". Манолев идва в \"Лудогорец\" по настояване на директора на селекционния съвет Георги Караманджуков и треньора Антони Здравков. По информация на \"Дневник\" между тях е проведена среща през уикенда. През зимната пауза Здравков е настоявал за привличане на десен защитник, който да се конкурира с бразилеца Сисиньо. Манолев може да бъде използван и в халфовата линия, където играеше в началото на кариерата си в \"Литекс\". \"В понеделник клубът и играча постигнаха договорка, след което подписаха договор. Манолев избра \"Лудогорец\" пред оферти от България и чужбина\", обявиха от клуба. По непотвърдена информация договорът на Манолев е за година и половина. Опитният футболист се раздели с ЦСКА преди 10 дни, след като на 8 февруари разтрогна договора си с червените по взаимно съгласие. Това се случи в същия ден с  назначаването на Любослав Пенев  начело на червените. По информация на \"Дневник\" двамата имат конфликт от времето, когато Пенев беше селекционер на националния отбор. Това е втори случай в последните шест месеца, при който бивш играч на ЦСКА преминава в Разград. През миналото лято  шампионите привлякоха Антон Недялков  от американския \"Далас\". Той беше преминал в САЩ с трансфер от ЦСКА. Манолев изигра 70 мача за ЦСКА, в които отбеляза пет гола и даде 14 асистенции. Манолев игра дълги години в чужбина, след като беше продаден от \"Литекс\" в ПСВ (Айндховен). Фланговият футболист игра още за \"Фулъм\", \"Динамо\" (Москва) и \"Кубан\" (Краснодар). Той има 51 мача с пет гола и за националния отбор на България, където не е викан от март 2018 г. Това е пето ново попълнение за шампионите през зимата. Преди това в тима бяха привлечени националите Пламен Илиев (\"Астра\" Гюргево) и Серкан Юсеин (\"Ботев\" Пловдив), румънецът Адриан Попа, който е под наем от \"Рединг\", както и Давид Рибейро.", "date": "2019.02.18", "title": "Разтрогналият с ЦСКА Манолев подписа с \"Лудогорец\""}
{"url": "https://www.dnevnik.bg/politika/2019/02/18/3392115_v_dps_ne_sa_iznenadani_ot_reshenieto_na_gerb_da/", "text": "След като ГЕРБ обяви, че се  отказа от предложеното от ДПС решение за вдигане на прага за преференциалното гласуване , с което то на практика се обезсмисля, от ДПС коментираха пред \"Дневник\", че не са изненадани от действията на ГЕРБ. На среднощно заседание миналата седмица  ГЕРБ, ДПС и НФСБ подкрепиха предложенията на депутатите Йордан Цонев и Хамид Хамид префрененциите на изборите за депутати, евродепутати и общински съветници да се броят само ако получените гласове за дадения кандидат са поне колкото избирателната квота . Така, за да размести листата, един кандидат за евродепутат трябва да събере между 130-150 хил. гласа, а не 5% от гласовете за листата, в която участва. За един кандидат за депутат гласовете са между 9 и 15 хил., вместо досегашните 7% от гласовете за листата. След протести, критики от страна на извънпарламентарни партии и заявка, че  БСП няма да участва в заседанията на парламента , днес премиерът и лидер на ГЕРБ Бойко Борисов събра Изпълнителната комисия на партията, след което бе обявено, че преференцията ще бъде възстановена по подходящ начин. \"Не съм изненадан. Изненада би било те да са постоянни в нещо, което правят. Явно са решили да управляват напук на всички принципи. Така и така клякат на БСП, да клекнат и на президента и да помолят за вето, за да ги улесни\", коментира пред \"Дневник\" зам.-председателят на парламентарната група на ДПС Хамид Хамид. Другият зам.-председател, Йордан Цонев, обяви, че няма да коментира, докато парламентарната група не вземе решение как ще действат оттук нататък.", "date": "2019.02.18", "title": "В ДПС не са изненадани от решението на ГЕРБ да \"възстанови\" преференцията"}
{"url": "https://www.dnevnik.bg/evropa/2019/02/18/3392123_evrokomisiiata_raziasniava_mitnicheskite_pravila_pri/", "text": "Европейската комисия започна интензивна кампания за разясняване на митническите правила и изискванията за косвено данъчно облагане (например ДДС), които ще се прилагат, в случай че на 30 март Обединеното кралство прекрати членството си в ЕС без споразумение, предаде пресслужбата на институцията. Еврокомисията заяви, че компаниите, които имат отношения с Великобритания, трябва да се подготвят за митнически формалности и мита и да вземат предвид необходимостта от лицензи за внос и износ, както и по-рестриктивните разпоредби за ДДС, които ще се наложат, ако правилата на Световната търговска организация влязат в сила. Осведомителната кампания е част от подготовката на комисията за Брекзит без сделка и се провежда на фона на призивите на Европейския съвет от декември за активизиране на работата по подготовката за оттегляне на Обединеното кралство от ЕС при всички възможни сценарии. Кампанията ще информира предприятията, които възнамеряват да търгуват с Обединеното кралство и след 30 март, за необходимите стъпки, осигуряващи възможно най-безпроблемен преход към новите условия. Новата кампания има за цел да повиши осведомеността сред бизнес средите в ЕС, и по-конкретно сред малките и средните предприятия. За да се подготвят за Брекзит без сделка и да продължат търговските си отношения с Обединеното кралство, европейските предприятия трябва: - да преценят дали разполагат с необходимия човешки и технически капацитет във връзка с митническите процедури и правила (например  преференциалните правила за произход ); - да се снабдят с необходимите митнически разрешения и регистрации, които ще улеснят търговската им дейност, в случай че Обединеното кралство остане част от тяхната верига на доставките; - да се свържат със своите  национални митнически органи , за да се информират за необходимите допълнителни мерки. От днес предприятията разполагат с  материали , включително  списък с пет основни изисквания , с които трябва да се съобразят. Материалите са достъпни на всички езици на ЕС. Макар че ратифицирането на споразумението за оттегляне остава цел на еврокомисията, то е съпроводено с известна несигурност, се отбелязва в съобщението. Ако споразумението за оттегляне бъде ратифицирано преди 30 март, правото на ЕС ще престане да се прилага за Великобритания от 1 януари 2021 година. Ако споразумението не бъде ратифицирано преди 30 март, преходен срок няма да има и правото на ЕС ще престане да се прилага за Великобритания от 30 март. Ако Великобритания се оттегли от ЕС без споразумение, за вноса и износа на стоки към и от британския пазар ще се прилагат правилата за т.нар. трети държави, според които съответните стоки ще бъдат подложени на митнически формалности и надзор. Вносът от Великобритания ще бъде облаган с мита, ДДС и акцизи, докато износът към страната ще бъде освободен от ДДС.", "date": "2019.02.18", "title": "Брюксел предупреди бизнеса да се готви за разходи при Брекзит без сделка"}
{"url": "https://www.dnevnik.bg/sviat/2019/02/18/3392111_sasht_biha_izgubili_367_hil_rabotni_mesta_ot_mita_za/", "text": "Почти 367 хил. работни места може да изчезнат, ако Съединените щати решат да наложат 25-процентни мита върху вноса на автомобили и части, сочи доклад на Центъра за изследвания в автомобилната индустрия, цитиран от \"Ройтерс\". Такъв \"черен сценарий\" би повишил цените на леките коли средно с 2750 долара и би намалил продажбите с 1.3 млн. броя, се казва още в доклада. Той бе публикуван ден преди Министерството на търговията на САЩ да предаде на Белия дом дългоочаквания доклад с препоръки за вноса на автомобили и автомобилни части от гледна точка на националната сигурност, за който съобщиха късно снощи \"Ройтерс\" и \"Маркетуоч\", цитирана от БТА. Засега не се знае какви са препоръките на министерството, които биха могли да доведат до налагане на мита от 25 процента за вноса на автомобили и авточасти. Според \"Ройтерс\" обаче той може и да доведе до яростен отпор от бизнеса дори преди да е публикуван. Автомобилният сектор и инвеститорите се готвят за подобен изход, който може да нанесе сериозни щети на автомобилния внос от Германия и Япония, според доклад, публикуван в петък от германския институт \"Ифо\" (Ifo). Тръмп има 90 дни да вземе решение дали да се съобрази с препоръките в доклада. Според представители на автоиндустрията се очаква да има \"поне някакви\" мита върху сглобени автомобили или технологии и компоненти, свързани с електрически, свързани или споделени автомобили. Според Асоциацията на производителите на двигатели и оборудване, която представлява доставчиците на части, инвестициите ще се свият заради допълнителните мита и ще засегнат бранш, който вече пострада заради спада в продажбите, митата върху стоманата и алуминия и тези върху частите, доставяни от Китай.", "date": "2019.02.18", "title": "САЩ биха изгубили 367 хил. работни места от мита за вносните коли, сочи доклад"}
{"url": "https://www.dnevnik.bg/evropa/2019/02/18/3391980_na_evroizborite_gerb_shte_poluchi_348_bsp_-_331_pokaza/", "text": "На предстоящите избори за Европейски парламент ГЕРБ ще спечели 34.8% от гласовете, а БСП - 33.1%. Това показва публикувано днес  проучване , представено в прикачения документ и разпространено от Европарламента. Според политическите групи България ще има осем евродепутати в Европейската народна партия, шест в групата на социалистите и демократите, двама в групата на либералите (АЛДЕ) и един в категорията \"Други\", обединяваща политически партии и движения, които все още не са обявили намеренията си. Иначе казано, авторите от Kantar public прогнозират според нагласите в България, обобщени към 6 февруари, че на евроизборите българските кандидатите от ЕНП ще добавят едно депутатски място, от групата на социалистите и демократите - две, групата \"Европейски консерватори и реформисти\" ще изгуби двамата си евродепутати и ще остане без представителство от България, българите в АЛДЕ също ще намалеят с двама, нов евродепутат ще има от категорията \"Други\", но никоя друга група, включително \"Зелени/Европейски свободен алианс\", няма да има български евродепутати. Данните за общоевропейското проучване се основават на селекция от анкети, проведени от национални социологически институти в държавите членки и събрани от Kantar publiс. В България проучванията са проведени в края на януари от \"Маркет линкс\" и \"Афис\". Описанието на двете проучвания (стр. 100 от документа) показва, че те са правени сред над 1000 анкетирани в лично интервю с тях. \"Маркет линкс\" са провели своето в периода 12-21 януари и са го публикували на 31 януари, а \"Афис\" - между 14 и 19 януари и са му дали публичност на 23 януари, но за първото има линк директно към сайта на агенцията, а за второ е посочена публикация в \"Клуб Z\". Има сериозни разминавания между изводите на двете агенции - докато \"Маркет линкс\" дава на ГЕРБ 33.9%, а на БСП 28.5%, то \"Афис\" прогнозира 37.6% за БСП и 35.7% за ГЕРБ. При \"Демократична България\" разликите са толкова големи, че според \"Маркет линкс\" тази коалиция ще има евродепутат с 6.1% от гласовете, а \"Афис\" не ѝ дава никакъв шанс (1.6%).", "date": "2019.02.18", "title": "На евроизборите ГЕРБ ще получи 34.8%, БСП - 33.1%, показа проучване"}
{"url": "https://www.dnevnik.bg/zdrave/2019/02/18/3392139_nov_laboratoren_kompleks_shte_izsledva_suvremennite/", "text": "Нов научноизследователски комплекс ще изследва инфекции, вируси, техните мутации, ще проучва имунното състояние на населението, имунизационното покритие, за антибиотичната резистентност и др. с няколко съвременни и модерни лаборатории, нова техника, електронен силно чувствителен микроскоп. Това трябва да има България в края на 2023 г., след като Националният център по заразни и паразитни болести приключи проект за 23.5 млн. лв., финансиран основно с европейски средства и около 3 млн. лв. бюджетно финансиране. Днес в центъра бяха представени основните насоки и дейности по проекта. Идеята е да може да се направи профил на населението – да се знае какво е реалното покритие на имунизациите, какъв е общностният имунитет, кои инфекции и вируси могат да се окажат сериозни заплахи, кой как би реагирал на различните инфекции. А също как адекватно да се противодейства и да се предотвратят епидемични взривове от нововъзникващи и непознати патогени, как да се избере най-добрата профилактика на социално значими инфекциозни заболявания. Ще се изследва и до каква степен България е засегната от антибиотичната резистентност. Така например, когато дойде грипната вълна, вече ще знаем кой щам е, откъде идва и съответно да определим най-добрата терапия, даде пример за прекия ефект директорът на Националния център по заразни и паразитни болести проф. Тодор Кантарджиев. Сега пробите се пращали в лаборатория във Великобритания. Друга възможност, която проектът ще даде, е да бъдат изследвани хората за различни социално значими болести, тяхната предразположеност, да се види съответно до каква степен имунитетът им може да отговори на заплахите. Това може да става, когато хората отидат за конкретно изследване за дадено заболяване, но пробата се използва и за другите видове проучвания. Сега това не се прави заради липса на средства. В момента България не знае и какъв е реалния обхват на имунизациите и колко от тях са фиктивни – само на хартия, се разбра по-рано от думите на Кантарджиев. Пред \"Дневник\" той коментира, че преди част от дейността на националния център е била именно да проверява този имунизационен статус. Това се е правело с рутинните изследвания на кръвта при малките деца. Отделяни са пробите на определен брой деца - около 300 за дадена територия, за да бъдат изследвани за антитела и така да се проследи имунният статус на цялата общност. Сега обаче това не се прави и съответно не се знае колко е реалното покритие на имунизациите. По проекта ще бъдат оборудвани също две помещения с ниво 3 на биологична защита, което е за най-опасните вируси. Сега в България има само едно такова в рамките на националния център и е за туберкулозна защита. Ще се купи и високочувствителен микроскоп, с който ще могат да се откриват не само досега съществуващите микроби, но и непознати, мутирали микроби. Ще има още няколко високоспециализирани лаборатории, биологична банка, модерен учебен корпус. Амбицията е центърът да се ползва и от останалите съседни страни. Основните разходи – над 70 на сто от средствата, ще са за техника, софтуер и база. Партньори по проекта са Институтът по микробиология на БАН, Националният диагностичен научноизследователски ветеринарномедицински институт и медицинският институт на МВР.", "date": "2019.02.18", "title": "Нов лабораторен комплекс ще изследва съвременните инфекции и имунното състояние на българите"}
{"url": "https://www.dnevnik.bg/razvlechenie/2019/02/18/3392128_naslednikut_na_bari_uait_prevzema_zala_1_na_ndk_prez/", "text": "Марио Бионди, наричан често \"певецът с най-отличителния и чувствен глас в съвременната соул музика\", ще изнесе концерт в зала 1 на НДК на 18 октомври. Изпълнителят е считан за наследник на Бари Уайт не само заради тембъра си, а и поради специфичното усещане, което носи музиката му. Гостуването на Бионди е по покана на Националния дворец на културата и фондация \"Аполония\", а концертът е част от неговото турне за 2019 г. През последните години изпълнителят се наложи на международната музикална сцена с концерти в най-престижните музикални зали в света, сред които \"Роял Албърт хол\" в Лондон. Бионди има зад гърба си 9 музикални албума, а последният от тях излезе през март 2018 г. под заглавието Brasil. За неговото промотиране певецът реализира турне в 24 града в различни държави. Билети за концерта могат да бъдат закупени на касите на НДК и онлайн на сайта на НДК и в мрежата на \"Ивентим\". Организаторите предвиждат и ВИП билети в ограничен брой. Притежателят им ще се потопи в атмосферата на събитието, влизайки от различен вход през \"Клуб 1\", където ще бъде посрещнат с коктейл и подходящо музикално оформление. След това ще се възползва от места с отлична видимост. Марио Бионди не идва в България за пръв път. През 2017 г. той изнесе концерт в Sofia Live Club с албума си Best of Soul, с който отбеляза 10 години на сцената. ", "date": "2019.02.18", "title": "\"Наследникът на Бари Уайт\" превзема зала 1 на НДК през октомври"}
{"url": "https://www.dnevnik.bg/politika/2019/02/18/3392159_bsp_niama_da_se_vurne_parlamenta_dokato_ne_se_vuvede/", "text": "Депутатите от \"БСП за България\" няма да участват в заседания на парламента, докато не бъде отменен новоприетият график за въвеждане на машинно гласуване и не бъдат изпълнени сроковете по сега действащия кодекс. Според тях на изборите за евродепутати през май трябва да има възможност за гласуване с машини във всички секции, като избирателите да имат избор дали да гласуват с машина или чрез хартиена бюлетина. Според лидера на БСП Корнелия Нинова ГЕРБ е отложила въвеждането на машинно гласуване, за да може да фалшифицира изборите. На среднощното заседание на парламента миналата седмица бе приета възможността машинно гласуване на евроизборите да има в поне 3 хиляди секции, а на местните - в поне 6 хиляди. На следващите избори по предложение на ДПС в страната ще се гласува само и единствено с машини. На въпроса на \"Дневник\" дали одобрява въвеждането на машинно гласуване като единствен вариант Корнелия Нинова отвърна \"Да\", но обяви, че въпросът не е коментиран в парламентарната група. За да участва в заседанията на парламента, БСП иска още да се отмени решението изборите да не могат да се обжалват с касационна жалба във Върховния административен съд, обяви още Нинова. По думите й друго решение, което трябва да се отмени, е след решение да съда изборните комисии да вземат нови решение с обикновено мнозинство - 50% + 1 от членовете. По-рано днес  след заседание на Изпълнителната комисия на ГЕРБ по искане на лидера Бойко Борисов от партията обявиха, че ще възстановят преференцията \"по подходящ начин\" и ще изберат нов състав на Централната избирателна комисия , както искаше БСП. Корнелия Нинова обяви, че решението на ГЕРБ е заради страх на Борисов от протести, от действията на БСП и от по думите й признанието на заместника му Цветан Цветанов, че ГЕРБ управлява с ДПС. БСП кани партии и движения да направят общ фронт за честни избори, обяви още Нинова. Тя каза, че другата седмица социалистите ще се срещнат с посланици от страни-членки на Европейския съюз, за да ги запознаят със случващото се около изборните правила. Левицата е пратила и сигнал във Венецианската комисия.", "date": "2019.02.18", "title": "БСП няма да се върне в парламента, докато не се въведе машинно гласуване навсякъде за евровота"}
{"url": "https://www.dnevnik.bg/sport/2019/02/18/3392122_ljuboslav_penev_produljava_da_gleda_kum_prezidentskiia/", "text": "Треньорът на ЦСКА Любослав Пенев продължава да гледа към президентския пост в БФС. Той  направи поредното си остро изказване  срещу Борислав Михайлов и футболния съюз. По думите му с управлението си \"в последните 15 години\" те не са допринесли с нищо за развитието на отборите и школите в България. \"Да не говорим за корупция и уредени мачове\", каза Пенев. Той оспори и твърдението, че страната има лоби пред УЕФА. \"Това нещо няма да свърши добре, запомнете. Михайлов каза: \"Ама, той  футболът в България е на добро ниво. \" Той не гледа мачове, даже и по телевизията. Даже и репортаж по телевизията. Неговата идея е да пътува по чужбина, напред-назад, евентуално да отиде на някой мач и това е. Както и тия около него. Пътуваме по чужбина, търсим ресторанти, приоритетно с дансинг, и това е. Какво лоби в УЕФА? Това е лъжа и измама\", каза Пенев на пресконференция, на която говори критично за съдийството. \"Ние сами трябва да изчистим тази тиня. Футболният съюз? Да, една ябълка, чудесно звучи отвън. Прекрасна, но тя е изгнила. Изгнила от какво? От алкохол, от екстри, но не и от футбол. И наистина това ще приключи зле рано или късно. Ние се подиграваме с целия български народ, с всички, които обичат футбола - няма значение от кой отбор са\", продължи той. На въпрос кой може да изчисти българския футбол Пенев отговори: \"Например аз мога да изчистя тинята, като стана президент на футболния съюз. Някой ден ще се случи.\" След това уточни: \"Казвам хипотетично, предложение. Може след месец, два, три, година, две. Не съм се отказал. Не виждам нищо лошо в това.\" Пенев беше кандидат за президент при изборите в БФС преди година, Тогава  Михайлов спечели убедително  и вече кара четвъртия си мандат. Наскоро  президентът на футболния съюз заяви, че БФС е най-добрата спортна организация в България . Михайлов каза, че  той и БФС винаги ще са необходимият грешник . \"Това (съдийството) е основен проблем за много отбор, не е само ЦСКА. Но понеже ЦСКА е основен конкурент, не му се позволява да играе. Това е проблем, за който не чета никъде. Малко са тези, които ги устройва. Не можем да продължаваме по този начин\", добави Пенев.", "date": "2019.02.18", "title": "Любослав Пенев продължава да гледа към президентския пост в БФС"}
{"url": "https://www.dnevnik.bg/zdrave/2019/02/18/3392168_pri_operaciia_sreshti_izmami_v_telk_vuv_varna_za/", "text": "При операция на Главна дирекция \"Борба с организираната престъпност\" днес във Варна са задържани повече от 10 лекари, съобщи БНР. Те са заподозрени за участие в схеми за издаване на решения на трудово-експертните лекарски комисии (ТЕЛК), в чиито ръце е преценката за това дали човек има право на инвалидна пенсия и каква е степента на увреждането му, на хора, които не са били реално болни. От Специализираната прокуратура потвърдиха, че има такава операция. Подробности обаче ще бъдат дадени утре. Сред задържаните има лекари от комисии на ТЕЛК в морския град, както и лекари от болници в града. По предварителна информация на БНР в центъра на престъпната дейност е лекарка от Добрич - невролог, която има и клиент във Варна. Лекарката е изписвала лекарствата, които колегите ѝ от ТЕЛК са предлагали на пациентите си. Стана ясно, че голяма част от пациентите с лекарски експертизи също са разпитвани от разследващите органи. За по-малко от месец това е трета акция срещу служители на ТЕЛК след тези в  Ловеч , където беше арестуван председателят на комисията, и  Търговище . Преди месец анализ на прокуратурата и МВР на дейността на ТЕЛК  показа \"ужасяващи практики\"  по думите на зам. главния прокурор Иван Гешев. \"Стотици милиони \"изтичат в пясъка\" и не стигат до реалните хора, които имат нужда от тези пари – инвалидите\", допълни той. Статистическите данни показват, че от 2011 г. насам пенсионираните с инвалидни пенсии са нараствали с 22 хил. души годишно независимо от общата тенденция на намаляване броя на пенсионерите и населението като цяло. Според главния секретар на МВР Ивайло Иванов подкупът за издаване на неистински документ за намалена работоспособност от ТЕЛК варира между 600 и 2500 лв. в различни региони. Преди две седмици  Иван Гешов съобщи , че разследванията на измами при инвалидните пенсии не са временна кампания, до края на годината трябва да бъдат завършени.", "date": "2019.02.18", "title": "При операция срещу измами в ТЕЛК във Варна са задържани повече от 10 лекари"}
{"url": "https://www.dnevnik.bg/kultura/2019/02/18/3392309_shte_zapochnat_li_kabelnite_operatori_da_plashtat/", "text": "Филмаутор\" предприемат стъпки, за да плащат кабелните оператори отчисления на авторите и продуцентите на филми. Днес организацията, която се занимава с авторски и сродни права, започна официални преговори с Българската асоциация на кабелните и комуникационните оператори (БАККО) в Министерството на културата, съобщават от \"Филмаутор\". На срещата присъстваха представители на СЕМ и Международната конфедерация на Дружествата на автори и композитори (CISAC). \"България е единствената страна - членка на Европейския съюз, в която кабелните и комуникационните оператори не плащат такса за препредаване на филмово съдържание\", коментират от \"Филмаутор\". Според европейското законодателство и българския Закон за авторското право и сродните му права авторите и продуцентите на аудио-визуални произведения имат право да получават възнаграждение от излъчването на техните произведения в България. Законодателството задължава кабелните оператори да отделят сума от месечната такса на всеки потребител за авторски отчисления. Средствата трябва се изплащат на организации за колективно управление на права, които от своя страна да ги разпределят към правоносителите. Тази практика не се прилага у нас, въпреки че обемът на общите приходи от абонати на платена телевизия за 2017 г. възлиза на 219 млн. лева. От \"Филмаутор\" дават пример Словения и Румъния, където отчисленията само за 2017 г. са съответно близо 5 млн. и малко над 4 млн. евро. За да се определи размерът на дължимото възнаграждение, \"Филмаутор\" са изготвили икономически анализ и проект за тарифа, които са били представени на срещата в Министерството на културата днес. Това е и първата крачка от преговорите с БАККО. Проблемът с липсата на плащания към авторите и продуцентите на филми, препредавани в България, може да предизвика санкции от страна на европейските институции. \"Имаме разбирането, че за труда на авторите трябва да се плаща. Трудностите идват от различията в оценка на двете страни. Готови сме за преговори и се надяваме да постигнем баланс между очакванията на авторите и реалните възможности на пазара, тъй като именно този баланс ще гарантира дългосрочните ни отношения\", коментира Галя Маринова, председател на УС на БАККО. \"Смисълът на плащането на авторски възнаграждения е да бъдат създавани възможности за нови творчески произведения. Богатството на съдържание е в основата на бизнес модела на кабелните оператори\", отбеляза Виктор Божинов, режисьор, продуцент и председател на управителния съвет на \"Филмаутор\". \"Проблемът има международен контекст. Неплащането на права в България нанася щета и на чуждестранните автори. Няма друга страна - член на ЕС, с подобен хроничен проблем. Надявам се чрез започващия преговорен процес да се сложи край на неспазването на закона\", каза Митко Чаталбашев, директор на CISAC за Европа.", "date": "2019.02.18", "title": "Ще започнат ли кабелните оператори да плащат отчисления на \"Филмаутор\""}
{"url": "https://www.dnevnik.bg/sviat/2019/02/18/3392140_silite_na_asad_sa_izvurshili_nad_300_himicheski_ataki/", "text": "Сирийското правителство и силите, сражаващи се на негова страна, са осъществили над 300 атаки с използване на химически оръжия, откакто започна конфликтът в страната преди почти 8 години. Това твърди берлинският Институт за глобални публични политики (GPPI) в доклад, публикуван вчера и изготвен с подкрепата на германското външно министерство и фондация \"Бош\". С висока степен на достоверност, смята организацията, могат да се потвърдят общо 336 случая, в които са били използвани такива оръжия. От тях в 98% е намерена връзка с армията или паравоенни организации, включително с подкрепяните от Русия  \"Сили на тигъра\" . Останалите атаки се свързват с \"Ислямска държава\", която някога контролираше обширна територия в Сирия и съседен Ирак. Анализът обхваща периода от 23 декември 2012 г. насам, използвани освен свидетелски показания са информации за ефектите, които се наблюдават при химически вещества, и сведения за доставката им до местата на подобни инциденти. Според GPPI атаките не са спрели, след като предшественикът на американския президент Доналд Тръмп, Барак Обама, нарече употребата на химически оръжия червена линия за намеса на САЩ в Сирия. Това не се е случило и след като през 2013 г. атака в предградие на Дамаск доведе до сделка с посредничеството на Русия, при която Асад трябваше да унищожи запасите си от химически оръжия. След това нападение са били и 90 на сто от всички подобни атаки в Сирия. От началото на мандата на Тръмп имаше две атаки, които станаха новина в световните медии, в провинция Идлиб и в Дума (недалеч от Дамаск), съответно през април 2017 и април 2018 г. Те доведоха до въздушни удари на САЩ. \"Вашингтон пост\" отбелязва, че изчисленията - включващи най-подробния до момента списък с предполагаеми нападения с химически оръжия в Сирия - може да се използват, ако някой ден се стигне до разследване и съдебен процес за военни престъпления срещу режима на президента Башар ал Асад. \"Колкото повече гледахме моделите, свързани с тяхната употреба, толкова повече започвахме да разбираме химическите оръжия не като нещо специално, обособено зло, а като ключова способност на сирийската армия като част от по-широката ѝ кампания на безразборно насилие\", казва Тобиас Шнайдер, ръководил екипа на проучването. В уводните думи към доклада  се казва  още, че между химическата и конвенционалната война има тясно преплитане. Отправя се и призив за мерки на САЩ и международната общност срещу \"военните формирования, които биха били отговорни за всякакви бъдещи атаки\".", "date": "2019.02.18", "title": "Силите на Асад са извършили над 300 химически атаки в Сирия, твърди изследване"}
{"url": "https://www.dnevnik.bg/citat_na_deniia/2019/02/18/3392166_citat_na_denia_bfs_e_iabulka_izgnila_ot_alkohol_i/", "text": "Това заяви треньорът на ЦСКА Любослав Пенев в остър тон срещу ръководството и управлението на футболния съюз. Бившият селекционер  заяви, че продължава да гледа към президентския пост в БФС , за който не успя да се пребори преди година. , каза Пенев на пресконференция,  на която говори критично за съдийството .", "date": "2019.02.18", "title": "Цитат на деня: БФС е ябълка, изгнила от алкохол и други екстри, но не и от футбол"}
{"url": "https://www.dnevnik.bg/evropa/2019/02/18/3392109_bukuresht_sreshtu_kyoveshi_tova_e_mashtaben_zagovor/", "text": "Лаура Кьовеши, омразният бивш ръководител на Националната дирекция за борба с корупцията в Румъния, е трън в очите на много румънски политици. След като преди година социаллибералното правителство в  Букурещ я свали от този пост , срещу нея започна истинско преследване. Сега кръстоносният поход срещу Кьовеши достигна нова връхна точка - срещу нея се отправят несъстоятелни  обвинения в злоупотреба със служебното положение , получаване на подкупи и лъжесвидетелство. В Румъния Кьовеши има широката подкрепа на гражданското общество и на много съдии и адвокати. Президентът Клаус Йоханис също неведнъж положително е оценявал работата ѝ. В Европейския съюз Кьовеши се ползва с голям авторитет като компетентен и смел прокурор. Именно по тази причина Кьовеши е смятана за  фаворит за поста на европейски главен прокурор.  А фактът, че получи призовка да се яви на разпит пред ново звено за разследване на магистрати в Румъния малко преди изслушването си в Европейския парламент, е явно интригантство. Дори бившият премиер и бивш лидер на управляващите социалдемократи Виктор Понта, който е отявлен враг на Кьовеши, признава, че съвпадението не е случайно. \"Случайността е Божа работа\", саркастично отвърна той на въпроса на журналист относно насрочената призовка. Понта е един от свидетелите по делото. Удари по независимото правосъдие \"Случаят Кьовеши\" изглежда е мащабен заговор. Отправените срещу нея \"обвинения\" се базират на обвинение, предявено през декември миналата година от бившия депутат на Социалдемократическата партия Себастиан Гита. Той твърди, че преди десет години Кьовеши го била заставила да плати пътните разноски за връщането на избягал румънски гражданин от Индонезия. Кьовеши е била по онова време главен прокурор. Гита вижда в действията на Кьовеши по онова време злоупотреба със служебното положение, която обвинява също и в приемането на подкуп. Подновените сега обвинения за подкуп бяха отхвърлени преди две години от правосъдието. Румънската полиция официално заяви, че тя е поела разноските за чартърния полет. Срещу самия Гита текат няколко дела за корупция. Движеща сила в кампанията срещу Кьовеши очевидно е Ливиу Драгня, лидерът на Социалдемократическата партия и председател на парламента. Заради присъда за злоупотреба със служебно положение и изборна измама той нямаше как да заеме премиерския пост, но все пак има контрол върху правителството. Промените в правосъдните закони, за които той настояваше, някои от които бяха прокарани, предвиждат между другото Националната дирекция за борба с корупцията вече да не може да разследва хора от държавната администрация на ръководни постове. Правосъдното министерство получи повече възможности за контрол на прокурорите. Постоянните атаки срещу независимото правосъдие и правовата държава биват остро критикувани не само от гражданското общество и опозицията в Румъния, а и от Европейския парламент и Европейската комисия. Какво още трябва да се случи, за да реагира Брюксел? Германия също разкритикува атаката срещу Лаура Кьовеши. Председателят на Комисията по европейските въпроси в Бундестага Гюнтер Крихбаум изпрати писмо до зам.-председателя на еврокомисията Франс Тимерманс, в което определя разследването срещу Кьовеши като \"политическо мотивирано\". Това е опит да се провали \"успешната кандидатура на Кьовеши за поста на европейски главен прокурор\", посочва Крихбаум. Какво още трябва да направи в усилията си за демонтиране на правовата държава румънското правителство, за да накара най-после Европейската комисия да открие наказателна процедура по член 7-и, пита той. Въпросът придобива още по-голяма важност поради факта, че от началото на годината Румъния пое ротационното председателство на Съвета на ЕС. След разпита в петък Кьовеши заяви, че въпреки разследването срещу нея твърдо държи на кандидатурата си за поста на европейски главен прокурор. На 26 февруари тя ще се яви на изслушване в Европейския парламент. Досега срещу нея не е наложена забрана за излизане от страната. В Букурещ и в други големи румънски градове, както и в чужбина се очаква да се проведат големи протестни акции в защита на Кьовеши.", "date": "2019.02.18", "title": "Букурещ срещу Кьовеши: един мащабен заговор"}
{"url": "https://www.dnevnik.bg/sport/2019/02/18/3391848_fotogaleriia_letiashti_avtomobili_i_snejni_gledki_v/", "text": "От Танак с \"Тойота\" спечели рали \"Швеция\", втори кръг за сезона в  . Естонецът завърши с близо една минута аванс пред втория Есапека Лапи със \"Ситроен\" и третия Тиери Ньовил (\"Хюндай\"). Танак печели за пръв път снежната надпревара и става едва четвъртият пилот, роден извън Скандинавия, триумфирал в Швеция. Другите трима са Себастиан Льоб, Себастиан Ожие и Ньовил.", "date": "2019.02.18", "title": "Фотогалерия: Летящи автомобили и снежни гледки в рали \"Швеция\""}
{"url": "https://www.dnevnik.bg/sviat/2019/02/18/3392323_roiters_bulgariia_e_zadurjala_za_6_sedmici_doktor_ot/", "text": "Доктор от Кувейт, живял 12 години в България и останал без гражданство, е бил задържан от властите за шест седмици, след като е поискал да бъде изяснен статутът му, пише фондация \"Томсън Ройтерс\", в разговор с която мъжът отправя призив към властите да не се държат с хората без гражданство като с престъпници. В материала се казва, че Саджер Ал Анези е от етническата група бидун. Тя обитава Кувейт, където наброява 100 хил. души, и Обединените арабски емирства, и нейните представители нямат гражданство и в двете държави - от дума, обозначаваща липса на гражданство (т. нар. апатриди). Кувейт твърди, че те са просто граждани на други държави. След като Ал Анези се премества в България през 2007 г., започва образованието си и учи, за да стане сърдечен хирург. За \"Ройтерс\" докторът обяснява, че не можел да завърши университет в Кувейт, но получил паспорт от трета държава с подкрепата на родината си. Това му позволило да следва в чужбина и го отвело до България. Опитал да поднови паспорта си в \"третата страна\" (която не споменава), но тя отказала. Тогава поискал да бъде формално признат за човек без гражданство от България. Когато обаче на 3 януари поискал да разбере какво се случва с молбата му, е задържан. \"Държаха се с мен по-лошо, отколкото ако бях престъпник, но не знам какво е престъплението ми,\" казва Ал Анези за фондация \"Томсън Ройтерс\" в телефонно интервю. \"Как може да заключвате хора само защото нямат гражданство?\" В капан Българското вътрешно министерство така и не е отговорило на искане за коментар, изпратено в петък по обяд. Ал Анези е бил освободен късно в петък. Мъжът, на 29 години, твърди, че е длъжен да се явява в полицията веднъж седмично и не може да работи. Според адвоката му Валерия Иларева има заповед за депортацията му, но не е посочено в коя държава трябва да бъде върнат и Анези се оказва хванат в капана на неизвестността. Преди няколко години България  въведе процедура, позволяваща  на хората без гражданство да кандидатстват за формално признаване на статута си. Това създава възможност за разрешение за пребиваване и пътни документи. Според Иларева истинският брой на задържаните надхвърля общо 130-те души без гражданство в документите на правителството. Причината е, че на тези хора често погрешно е била приписвана националност. \"Искам само лична карта\" Правни експерти, запознати със случая, отбелязват, че той е пример за уязвимостта на милиони хора без гражданство по целия свят, непризнати от нито една държава и лишени от основни права. Макар да няма надеждни оценки за броя им по света, според статистики на ООН те може да са 10 млн. души. През 2014 г. организацията започна кампания, за да сложи край на случаите на хора без гражданство до 2024 г. Междувременно Европейската мрежа за хора без гражданство, правозащитна организация, публикува доклад, в който критикува България за \"сериозни пропуски\", пише \"Ройтерс\". (На сайта на агенцията няма документ с подобна фраза, но пише, че  последният доклад  е от 2019 г.) Директорът на организацията Крис Наш е цитиран с думите, че \"Д-р Ал Анези е бил откъснат от работата си като доктор и заключен само защото няма националност. Историята му показва загубата на човешки потенциал, причинена от система с пропуски, която има нужда от спешно подобряване.\" \"Искам най-простото нещо - лична карта,\" казва Ал Анези. \"Искам да продължа с обучението си. Не е много. Искам просто да се отнасят с мен като с човек.\" Обяснява, че баща му е роден в Кувейт, но няма гражданство. Майка му е гражданка на Кувейт, но жените не могат да предават гражданството си на децата според кувейтските закони.", "date": "2019.02.18", "title": "\"Ройтерс\": България е задържала за 6 седмици доктор от Кувейт, загубил гражданството си"}
{"url": "https://www.dnevnik.bg/politika/2019/02/18/3392351_predsedateliat_na_parlamenta_obeshta_nova_izbiratelna/", "text": "Ще има нова Централна избирателна комисия (ЦИК). Освен това парламентарната група на ГЕРБ ще внесе законопроект за изменение на Изборния кодекс, където преференциите се връщат в същия диапазон, в който бяха в предишния Изборен кодекс. Това заяви в Петрич председателят на Народното събрание Цвета Караянчева, цитирана от БТА. Тя е в града за възпоменателната церемония по повод 146-ата годишнина от обесването на Васил Левски. По-рано днес се разбра, че  ГЕРБ е внесла нов законопроект за промени в Изборния кодекс,  с който да се запази сегашният ред за отчитане на преференциално гласуване. Става въпрос за проект, според който прагът за отчитане на преференции на евровота ще бъде 5% от гласувалите за съответната листа, а на парламентарните и местни избори - 7%. Беше внесен и проект за започване на процедура за избор на нов състав на Централната избирателна комисия, До решението на политическата сила се стигна след  спешно заседание на Изпълнителната комисия на партията  по искане на Бойко Борисов. Промените бяха гледани в отсъствието на лидера на парламентарната група на управляващата партия Цветан Цветанов. Караянчева каза още, че тази седмица ще се проведе и заседание на правната комисия, която ще излезе с правила и начин за избиране на ЦИК. \"Няма да чакаме президентско вето. Вече подписах мотивите\", посочи Караянчева. \"Нямаме притеснения да правим избори и със стара и нова ЦИК\", добави тя.", "date": "2019.02.18", "title": "Председателят на парламента обеща нова избирателна комисия за евроизборите"}
{"url": "https://www.dnevnik.bg/sviat/2019/02/18/3392345_kitai_sledi_dvijeniiata_na_pone_26_mln_dushi_v/", "text": "Китай проследява местоположенията на поне 2.6 млн. души в северозападниата провинция Синцзян-Уйгурски автономен регион, където уйгури и други мюсюлмански малцинства са под непрекъснат полицейски контрол. Това сочи база данни, изтекла в интернет и открита от холандски изследовател, съобщава  \"Файненшъл таймс\" . Изследователят обяснява, че компания за лицево разпознаване (SenseNets), работеща с полицията, е събрала координати на 6.7 млн. устройства в база данни за 24 часа. Данните за местоположенията са свързани с имена - много от които уйгурски - заедно с номера на лични документи, адреси, снимки и работодатели. Голям брой организации също са свързани с базата данни, сред тях полицейски участъци, хотели и няколко компании. ООН и други организации  предупреждават , че в последните години Китай е затворил в лагери \"за превъзпитание\" над 1 млн. мюсюлмани. Пекин твърди, че действията му спрямо уйгурите целят само  да предотвратят случаи на екстремизъм . Синцзян често се оприличава в медиийни публикации и научни изследвания на лаборатория за употреба на технологии за лицево разпознаване от силите за сигурност, от жителите се събират и  биометрични данни . На пропускателните пунктове там масово се използват камери за лицево разпознаване, а канадски журналист наскоро разказа как е бил проследен по маршрут от 1600 км чрез камери, разпознаващи регистрационните номера на автономила, пише \"Файненшъл таймс\". Същите впечатления идват и от  други пътешественици . SenseNets, базирана в Шънджън, споменава на сайта си договори за поръчки на полицията, които е получила в Китай. Освен услуги за лицево разпознаване и анализ на тълпи тя продава и записващи устройства. Базата ѝ данни е била достъпна в продължение на половин година без никаква парола на сървър със свободен достъп, казва Геверс, съосновател на организацията с нестопанска цел GDI Foundation. Геверс обяснява, че е изпратил имейл на собствениците на сървъра съобразно политиките на фондацията си. Изглежда SenseNets е поправила пропуските, защото вече не може да се влезе в базата данни. Според Боб Дяченко от \"Секюрити дискавъри\", консултанска компания, работила с Геверс, случаят е \"етична дилема\". \"Бих го докладвал, както е направил Виктор, и бих продължил да разпространявам информацията за него, за да се уверя, че такова проследяване няма да се случи.\" Базата данни се използва от организации, свързани с правителството, за проследяване на малцинствата, продължава той.", "date": "2019.02.18", "title": "Китай следи движенията на поне 2.6 млн. души в Уйгурския регион"}
{"url": "https://www.dnevnik.bg/citat_na_deniia/2019/02/18/3392343_citat_na_denia_mashinite_sa_za_debili_samounijavame_se/", "text": "Това каза пред Би Ти Ви депутатът от ГЕРБ Георги Марков. Той направи аналогия с изказването на съветника на президента Румен Радев Иво Христов, който през 2017 г. заяви, че  80% от населението на страната са дебили  и не могат да се подписват. Повод за изказването на Марков стана днешното решение на ГЕРБ да внесе нов законопроект за промени в Изборния кодекс, с който да се запази сегашният ред за отчитане на преференциално гласуване. До него се стигна след спешно заседание на Изпълнителната комисия на ГЕРБ по искане на Бойко Борисов. След него от партията обявиха, че ще възстановят преференциалното гласуване \"по подходящия начин\". На среднощно заседание миналата седмица ГЕРБ, ДПС и НФСБ приеха окончателно промени в Изборния кодекс, с които на практика преференцията се обезсмисля, тъй като прагът става прекалено висок. Според гласуваните правила, за да размести листата, един кандидат за евродепутат трябва да събере между 130 и 150 хил. гласа, а един кандидат за депутат - между 9 и 15 хил.", "date": "2019.02.18", "title": "Цитат на деня: Машините са за дебили, самоунижаваме се с тях"}
{"url": "https://www.dnevnik.bg/sport/2019/02/18/3391869_fetel_zapochna_testovete_vuv_formula_1_s_nai-dobur/", "text": "Пилотът на \"Ферари\" Себастиан Фетел записа най-добър резултат в първия ден от предсезонните тестове във Формула 1. Германецът беше зад волана на  SF90 , както в сутрешната така и в следобедната сесия и завъртя общо 169 обиколки на пистата \"Каталуня\" край Барселона. Фетел записа 1:18.161 минути в най-добрата си обиколка. Това се случи точно преди паузата за обяд, а гумите, които използва германеца бяха вариант 3, както ги бяха обозначили от \"Пирели\". Смята се, че това са гумите от типа \"софт\", което ги прави средно твърдите от всички налични за предстоящия сезон. Пилотът на \"Ферари\" не срещна никакви проблеми с болида си в рамките на деня. \"Мисля, че нямаше как да си мечтаем за по-добър първи ден от тестовете. Всичко мина невероятно и е направо невероятно\", каза Фетел и изрази своето задоволство от болида, който ще пилотира през сезона. Резултатът на германеца е далеч по-добър от най-силното постижение от тестовете през 2018 г.   Най-близо до звездата на \"Ферари\" изненадващо се озова Карлос Сайнц с \"Макларън\". Испанецът записа време 1:18.558 само с 397 хилядни по-слабо от Фетел. Той използва най-меките гуми, но даде поводи за оптимизъм на \"Макларън\" преди втория сезон с двигатели \"Рено\". Испанецът завъртя 119 обиколки, а останалите пилоти, които караха в рамките на целия ден бяха Макс Верстапен с \"Ред бул\" (128 обиколки) и Кими Райконен с  \"Алфа Ромео\"  (114). Финландецът обаче имаше излитане извън пистата още в сутрешната сесия. Световните шампиони от \"Мерцедес\" разделиха деня между двамата си пилоти. Валтери Ботас беше зад волана на  W10  сутринта и завъртя 69 обиколки, а Люис Хамилтън следобяд и направи 81 тура. Двамата бяха с идентично темпо, оставайки осми и девети. Ботас направи най-бързата си обиколка за 1:20.127, а Хамилтън - 1:20.135. Единственият тим с проблеми беше \"Уилямс\", като британският отбор дори не се появи на пистата. Първоначално беше обявено, че тимът от Гроув среща трудности и забавяне ще доведе до поява на пистата във вторник. Следобяд обаче стана ясно, че болидът на \"Уилямс\" ще бъде готов за тестване най-рано в сряда. Първият предсезонен тест продължава до 21 февруари.", "date": "2019.02.18", "title": "Фетел започна тестовете във Формула 1 с най-добър резултат и оптимизъм за 2019 г."}
{"url": "https://www.dnevnik.bg/sviat/2019/02/18/3392370_spored_trump_e_imalo_nezakonen_opit_da_bude_svalen_ot/", "text": "Президентът на САЩ Доналд Тръмп обяви, че през 2017 г. заместник-министърът на правосъдието Род Розенстайн и бившият и.д. директор на ФБР Андрю Маккейб са обсъждали конституционни начини да го свалят от длъжност, съобщава БТА. Този разговор бе споменат през септември от медиите и е потвърден от Маккейб, който стана и.д. шеф на ФБР след уволнението на Джеймс Коми през май 2017 г. По онова време, заявява Маккейб в излъчено вчера интервю за Си Би Ес, Розенстайн и той самият са били силно обезпокоени от действията на Тръмп, когото подозирали в опит да осуети разследването за възможно съглашателство между неговия предизборен екип и Русия. По този повод Розенстайн и Маккейб обсъдили 25-ата поправка на конституцията, която позволява на вицепрезидента и мнозинство от министрите да свалят президента от длъжност, ако се прецени, че той не е в състояние да изпълнява задълженията си. Днес президентът Тръмп постави под съмнение надеждността на Андрю Маккейб, който през март 2018 г. бе уволнен от ФБР, като същевременно изглежда се довери на тези негови твърдения. \"Леле, толкова много лъжи от и.д. директор на ФБР и вече опозорен Андрю Маккейб. Той беше уволнен за лъжите си и разказът му днес става още по-откачен. Той и Род Розенстайн изглежда са планирали едно много незаконно деяние и са били разкрити\", написа Тръмп в \"Туитър\". Миналата година, след като новината за този разговор излезе в медиите за пръв път, Розенстайн отрече да е предлагал сваляне от длъжност на президента.", "date": "2019.02.18", "title": "Според Тръмп е имало незаконен опит да бъде свален от длъжност"}
{"url": "https://www.dnevnik.bg/photos/2019/02/18/3392117_fotogaleriia_svetovnite_snimki_na_denia_-_18_fevruari/", "text": "Военнослужещ от специалните части на Беларус демонстрира уменията си на събитие в база в Минск.", "date": "2019.02.18", "title": "Фотогалерия: Световните снимки на деня - 18 февруари 2019 г."}
