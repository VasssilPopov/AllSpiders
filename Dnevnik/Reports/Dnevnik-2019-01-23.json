{"url": "https://www.dnevnik.bg/sport/2019/01/23/3379559_sus_sredna_vuzrast_23_godini_siti_vze_pesteliva_vtora/", "text": "Носителят на трофея \"Манчестър сити\" се класира за финал на Купата на лигата след втора победа срещу третодивизионния \"Бъртън албиън\". Английският шампион спечели пестеливо с 1:0, след като още преди две седмици  обезсмисли реванш с разгромен успех с 9:0 . Мениджърът на \"Сити\" Пеп Гуардиола направи доста промени и даде шанс на млади играчи с малко игрови минути за първия отбор като вратаря Ариянет Мурич, централните защитници Ерик Гарсия и Филип Сандлер, вътрешния халф Фил Фоудън и лявото крило Ян Поведа. Средната възраст на 11-те футболисти в състава на \"гражданите\" беше 23 години и 323 дни. Това е най-младият отбор, с който \"\"Манчестър сити\" излиза в официален мач, от 29 октомври 2008 г. Тогава тимът играе срещу \"Мидълзбро\" със средна възраст на състава 23 години и 318 дни. Гуардиола пусна в игра и опитните играчи като Данило, Фабиан Делф, Рияд Марез, Кевин де Бройне и Серхио Агуеро, който отбеляза единственото попадение в мача. Аржентинският нападател се разписа в 26-ата минута. Де Бройне задържа в центъра и пусна отличен извеждащ пас за Марез. Алжирецът се измъкна зад защитата по десния фланг, изчака включването на Агуеро и му подаде, а голмайсторът на \"гражданите\" насочи топката покрай вратаря Брадли Колинс. Гостите не успяха да стигнат до повече попадения до края на мача, но и не позволиха на съперника да създаде сериозни голови опасности пред вратаря Мурич. В 67-ата минута дебют за \"Сити\" записа и 18-годишния халф Феликс Нмечеа, който замени Александър Зинченко. Няколко минути по-рано завръщане в игра след дълго отсъствие заради контузия направи Бенжамен Менди. В битката за трофея \"Манчестър сити\" ще се изправи срещу победителя от двубоя между \"Тотнъм\" и \"Челси\".  \"Шпорите\" спечелиха първата среща с 1:0 , а реваншът на \"Стамфорд бридж\" е в четвъртък, 24 януари. Финалът на турнира ще е на \"Уембли\" на 24 февруари.", "date": "2019.01.23", "title": "С най-младия си състав от 2008 г. \"Сити \" взе пестелива втора победа над \"Бъртън\""}
{"url": "https://www.dnevnik.bg/bulgaria/2019/01/23/3379438_prosvetniiat_ministur_iska_merki_sreshtu_rannite/", "text": "За мерки за преодоляване на ранните съжителства на семейни начала с непълнолетни ученички от ромски произход се обяви просветният министър Красимир Вълчев днес. По думите му т.нар. ранни бракове са сред причините за отпадане на роми от училище. Миналата седмица БСП поиска строги санкции за съжителство с малолетни. Предстои внасянето на промени в Наказателния кодекс по въпроса. Днес на изслушване в комисията по образование и наука в парламента министър Вълчев каза, че най-много неизвинени отсъствия на ученици от ромската общност има в Пловдивска област, в Софийска област и София-град, както и в Сливенско. Имало случаи, в които учениците отсъствали в първите два часа, после се появявали за третия и четвъртия, а накрая пак си тръгвали. Сред оправданията за ранните отсъствия били, че вечерта били на банкет.", "date": "2019.01.23", "title": "Просветният министър иска мерки срещу ранните ромски \"бракове\""}
{"url": "https://www.dnevnik.bg/politika/2019/01/23/3379479_deputati_iskat_sreshta_s_glavniia_prokuror_za/", "text": "Временната комисия за проучване на всички данни, факти и обстоятелства по повод изнесените в европейски и български медии твърдения за скандалната подкупна схема при придобиване на българско гражданство от чужди граждани\" ще иска среща с главния прокурор Сотир Цацаров и ДАНС. На заседанието на комисията беше решено председателят ѝ Йордан Цонев (ДПС) и заместникът му Тома Биков (ГЕРБ) да поискат среща с Цацаров. Комисията ще напише писмо до ДАНС с искане на информация за разработките по схемата за придобиване на българско гражданство. От Министерството на правосъдието ще се изиска конкретика за броя на издадените български гражданства, от МВР справка за чуждестранни граждани, получили българско гражданство, които са криминално проявени. Комисията беше създадена по искане на ДПС след публикации в български и  чужди медии  за корупционна схема за купуване на гражданство с участието на ВМРО. През есента председателят на агенцията за българите в чужбина Петър Харалампиев бе обвинен като ръководител на престъпна група за корупционна схема при даването на български паспорти за чужденци. Европейската комисия  днес представи  подробен  доклад  за  схемите за гражданство  и право на пребиваване срещу инвестиции, прилагани от някои държави - членки на ЕС. В три държави - членки на ЕС ( България , Кипър и Малта), се прилагат схеми за предоставяне на гражданство на инвеститори при условия, които не са толкова строги, колкото обикновените режими за натурализация. В тези три страни   на лицето, нито изискване за други   с държавата, преди да бъде получено гражданство, се казва в доклада. Тези дни се разбра, че руският гражданин Сергей Адониев, който се смята за близък до Владимир Путин, е с  отнето българско гражданство  след сигнал от антикорупционния фонд (АКФ) и последващи писма от партньорски служби на Държавната агенция \"Национална сигурност\" (ДАНС). \"Причината за отнемането е укрита от българските власти при процедурата за натурализация \"за особени заслуги\" през 2008 година информация за осъдителна присъда в САЩ през 1998 г. по обвинение за пране на пари, измама и нарушаване на търговско ембарго спрямо трети страни.\" ВМРО и ДПС се разбраха да няма обвинения срещу политически партии Комисията не се зае с разглеждане на публикации по темата, въпреки че точката беше в дневния ред на заседанието. \"Видно е, че за тиражираните неща източникът е един. Оттам тръгват всякакви варианти и допълнения.\" \"Знам кой ги е писал, поръчвал. Този човек и кръгът около него един ден ще си понесат последствията\", каза депутатът от \"Обединени патриоти\" (ВМРО) Юлиан Ангелов. Той каза, че са зад този човек стоят и партии, като не спомена името на ДПС, която партия стои зад сигналите, според ВМРО. Съпартиецът му Красимир Богданов добави, че има доказателства за корупционни схеми от същото лице, което е източникът, и затова акцентът на работата на комисията трябва да бъде върху препоръките. Обвиненията към политически партии са популизъм, отговори му Йордан Цонев. Говорим евентуално за наличие на корупция при длъжностни лица, добави Цонев. Той смята, че политизирането няма да помогне комисията да стигне до правилните изводи. \"Задачата ни е по-сложна, ние сме законодатели. Да видим какво можем да променим в законодателството\", каза още Цонев. Оставам с впечатлението, че има възможност за корупция повече на по-ниските етажи, отколкото на по-високите заради стеснен достъп на хората, които кандидатстват за гражданство до институциите, които го дават, каза и Тома Биков. \"Ако можем чисто нормативно и концептуално да решим този въпрос, да премахнем условията за корупция, това ще бъде по-важно. Има следствени органи, които се занимават с нарушенията на длъжностни лица\", каза още Биков.", "date": "2019.01.23", "title": "Депутати искат среща с главния прокурор за случаите на корупция с българско гражданство"}
{"url": "https://www.dnevnik.bg/video/2019/01/23/3379372_video_da_smalish_telefona_si_napolovina/", "text": "Ако телефонът едва се побира в ръката ви, можете да го сгънете. Така може да се обобщи посланието на китайския производител на технологии \"Сяоми\" (Xiaomi), публикувал за пръв път концепцията си за телефон, чиято площ на екрана намалява наполовина с три движения. В 50-секундния видеоклип, разпространен в китайската социална мрежа  Weibo , участва самият президент и съосновател на компанията Лин Бин. Телефонът, който той държи, първоначално изглежда по-голям от обичайното. Лин обаче го обръща, за да сгъне горния и долния край на екрана му, а интерфейсът се нагажда към позицията и размера. Публикувайки видеото, Лин Бин обяснява, че идеята е устройството да може да се ползва като таблет и компютър едновременно, а компанията обмисля масово производство на устройството. Китайският производител далеч не е първият, експериментиращ с подобна концепция - през ноември прототип бе показан от \"Самсунг\", а най-големият производител на телекомуникационно оборудване (и една от водещите в продажбите на смартфони), китайската \"Хуауей\", работи по сходен проект според някои публикации. Към показваните вече устройства имаше критики, че трудно се работи с тях и не са разрешени софтуерни проблеми за сметка на дизайна, а и интерфейсът реагира твърде бавно на промяната в размера.", "date": "2019.01.23", "title": "Видео: Да смалиш телефона си наполовина"}
{"url": "https://www.dnevnik.bg/sport/2019/01/23/3379425_lazarov_i_donev_specheliha_uaild_kard_za/", "text": "Александър Лазаров и Габриел Донев спечелиха \"уайлд кард\" за квалификациите на  \"София оупън\" . Двамата заслужиха право на участие в пресявките на турнира от категория \"АТП 250\" в София, след като достигнаха до финала на държавното първенство в зала. Поставеният под №2 Лазаров се класира за финала след убедителна победа над Васил Младенов. 21-годишният състезател от столичния клуб \"Дема\" надигра представителя на варненския \"Черно море Елит\" с 6:2, 6:4. Донев, който се състезава за тенис клуба на НСА, също премина убедително през полуфиналите. 22-годишният тенисист се наложи с 6:3, 6:4 над Васил Кирков от \"Асеновград\". В предишния кръг Донев, който е поставен под №5 в схемата на надпреварата в зала \"София\", отстрани миналогодишния шампион Александър Донски след категоричен успех с 6:2, 6:3. Донев, който през декември достигна до рекордното в кариерата си 834-о място в световната ранглиста, ще дебютира в \"София оупън\". За Лазаров, който в края на миналия сезон беше №629 в класацията на АТП, това ще е четвърто поредно участие. Той игра в квалификациите през 2016 и 2018 г., като отстъпи съответно срещу румънеца Мариус Копил и германеца Оскар Оте. През 2017 г. Лазаров получи \"уайлд кард\" директно за основната схема. В първия си и единствен засега мач в основна схема на турнир от календара на АТП българинът загуби от молдовеца Раду Албот. В основната схема на \"София оупън\" ще участват 32-ма тенисисти. 25-има ще влязат директно според класирането си в световната ранглиста, четирима ще се класират от квалификациите, в които ще играят общо 16 души, а трима ще се включат с \"уайлд кард\". Участие в София са заявили носителят на три титли от Големия шлем Стан Вавринка и седем играчи от топ 30. Дебют в \"Арена Армеец\" ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП  и достигна до  полуфиналите на Australian Open . Другите четирима от топ 30, които са заявили участие, са руснакът Данийл Медведев (№19), грузинецът Николоз Басилашвили (№20) и испанците Роберто Баутиста Агут (№24) и Фернандо Вердаско (№28). В турнира ще участва и атрактивният французин Гаел Монфис. В квалификациите ще се включат трима шампиони в турнирите на АТП - испанецът Гилермо Гарсия-Лопес (№100), украинецът Серхий Стаховски (№132) и сърбинът Виктор Троицки (№200), който игра финал в първото издание на надпреварата в София. Останалите тенисисти, които са подали заявки за участие в квалификациите в София, са Лукаш Лацко (Словакия, №115), Яник Маден (Германия, №124), Стефано Травалия (Италия, №137) Салваторе Карузо (Италия, №156), Егор Герасимов (Беларус, №158), Лука Вани (Италия, №163), Камил Майхжак (Полша, №176), Андреа Арнаболди (Италия, №178), Даниел Брандс (Германия, №183), Джеймс Уорд (Великобритания, №187) и Даниел Химено-Травер (Испания, №188). За трети път  турнирът ще премине без участието  на най-добрия български тенисист - Григор Димитров. Той игра само през 2017 г., когато спечели титлата. В основната схема все пак ще има най-малко двама българи -  Димитър Кузманов и Адриан Андреев, които получиха \"уайлд кард\" . Третата покана ще се пази до последния в момент, в случай че някой от водещите тенисисти прояви интерес. Ако не се появи такъв, най-вероятно и тя ще отиде при български състезател.", "date": "2019.01.23", "title": "Лазаров и Донев спечелиха \"уайлд кард\" за квалификациите на \"София оупън\""}
{"url": "https://www.dnevnik.bg/bulgaria/2019/01/23/3379480_mareshki_pravi_koaliciia_rodoljubci_za_evropeiskite/", "text": "Лидерът на \"Воля\" Веселин Марешки ще обяви утре формирането на широка коалиция \"Родолюбци\", с която партията му ще участва на предстоящите избори за Европейски парламент тази пролет. Засега от \"Воля\" не съобщават имената на другите формации, които ще участват в коалицията. \"Разговаряме с различни социалдемократически и земеделски формации, както и с такива с център дясно, които са били разочаровани и измамени от т.нар. патриоти\", поясни Веселин Марешки в неделя пред \"Нова телевизия\". В края на м.г. в София по покана на Марешки бе лидерът на френската крайна десница Марин льо Пен, която припозна \"Воля\" за партньор, а не \"Обединените патриоти\". Днес и от трите партии в малката коалиция - ВМРО, НФСБ и \"Атака\" обявиха, че  може да се явят отделно на европейските избори.", "date": "2019.01.23", "title": "Марешки прави коалиция \"Родолюбци\" за европейските избори"}
{"url": "https://www.dnevnik.bg/zelen/2019/01/23/3379483_cer_na_300_godini_e_bulgarskiiat_predstavitel_v/", "text": " Цер на 300 години от село Рани луг, община Трън, ще е българският представител в конкурса \"Европейско дърво на годината 2019\". Растението беше предложено от Пенко Янков за участие във вътрешното допитване \"Дърво с корен\" и с 1236 гласа беше избрано за победител, съобщиха от фондация \"Екообщност\". Дървото е високо 20 метра и с обиколката на ствола около 4.80 метра. То е обявено за вековно през 1983 г. Дървото ще представи България в международния конкурс \"Европейско дърво на годината 2019\" и ще получи диагностика с препоръки за подходящи грижи от Асоциацията на арбористите в България. Гласуването ще започне на 1 февруари и ще продължи до края на същия месец.", "date": "2019.01.23", "title": "Цер на 300 години е българският представител в конкурса \"Европейско дърво на годината\""}
{"url": "https://www.dnevnik.bg/sport/2019/01/23/3379496_cska_vze_purva_pobeda_v_kontrolite_v_ispaniia/", "text": "Заемащият второто място в Първа лига ЦСКА записа първа победа в контролите от зимния подготвителен лагер в Испания. Червените спечелиха с 1:0 срещу седмия в китайската Суперлига \"Шанхай шенхуа\". Али Соу отбеляза единствения гол в мача. Гамбийският нападател, който играе при червените под наем от италианския \"Киво\", се разписа в 80-ата минута след асистенция на Евандро. Соу започна на върха на атаката, а останалите в стартовия състав бяха Витаутас Черниаускас, Станислав Манолев, Николай Бодуров, Стивън Перейра, Жеферсон Телес, Жанио Бикел, Тиаго Родригес, Рубен Пинто, Едвин Джеси и Енрике Рафаел. В 60-ата минута старши треньорът на ЦСКА Несто Ел Маестро направи пет промени, като пусна в игра Евандро, Жоржиньо, Божидар Чорбаджийски, Стойчо Атанасов и Кристиян Малинов. В последните седем-осем минути на терена се появиха 15-годишният Мартин Смоленски и 17-годишният Йоан Бауренски. В първата си контрола ЦСКА завърши  наравно с втородивизионния германски \"Бохум\" (1:1) , а във втората загуби с  1:3 срещу деветия в унгарското първенство \"Академия Пушкаш\" . Последната проверка на червените на испанска земя е срещу чешкия шампион \"Виктория\" (Пилзен) на 28 януари. ", "date": "2019.01.23", "title": "ЦСКА взе първа победа в контролите в Испания"}
{"url": "https://www.dnevnik.bg/politika/2019/01/23/3379517_sds_otkaza_da_se_iavi_na_evroizborite_v_koaliciia_s/", "text": "Съюзът на демократичните сили (СДС) няма да се яви на евроизборите в коалиция с партия \"Воля\". Това каза за \"Фокус\" главният секретар на СДС Илия Лазаров. Той уточни, че са имали предложение от политическата сила, ръководена от Веселин Марешки, но не са го приели заради идеологически различия на тема европейска и атлантическа интеграция. Утре  \"Воля\" ще обяви формирането на широка коалиция \"Родолюбци\" , с която партията ще участва на предстоящите избори за Европейски парламент тази пролет. Засега от \"Воля\" не съобщават имената на другите формации, които ще участват в коалицията. Марешки заяви преди дни, че е \"разговарял с различни социалдемократически и земеделски формации, както и с такива с център дясно, които са били разочаровани и измамени от т.нар. патриоти\". От СДС уточниха, че към днешната дата не са започнали официални преговори с нито една политическа сила за предстоящите избори. Разговори обаче са водени. Досега са проведени такива с \"Демократична България\", Движение \"България на гражданите\" и \"редица малки партии, които са произлезли от СДС\". \"Реши се да се продължат разговорите с представители на \"Демократична България\" и с представители на близките до нас като възгледи патриотични сили в парламента\", обясни Илия Лазаров.", "date": "2019.01.23", "title": "СДС отказа да се яви на евроизборите в коалиция с \"Воля\""}
{"url": "https://www.dnevnik.bg/sviat/2019/01/23/3379520_merkel_v_davos_globalnite_institucii_triabva_da_se/", "text": "Германският канцлер  Ангела Меркел  защити пламенно многостранния световен ред в днешната си реч на Световния икономически форум в Давос. \"Свидетели сме на един нов подход, подход със съмнения във валидността на международната система. Казват \"Дали не трябва да се погрижим първо за своите интереси\" и после да мислим за ред, от който да се възползват всички\". Сериозно се съмнявам, че това е  правилният подход . Смятам, че става ли въпрос за национални интереси, трябва винаги да помним, че отсрещната страна също има своите интереси, да ги вземем предвид и да създадем ситуация, в която всички печелят\". Германия е най-голямата икономика  в Европа, разчита много на международната търговия и има сериозен интерес да запази подредбата на света, атакувана от протекционисткия подход на сегашния американски президент Доналд Тръмп, припомня агенция \"Ройтерс\". Западният свят \"трябва да противодейства на фрагментацията на международната архитектура и да се подготви да реформира съществуващите институции\", каза Меркел. \"В продължение на дълго време развиващи се държави като Китай и Индия влияеха силно на световната икономика и когато на съществущата система ѝ отнема прекалено много време да реагира на това, другите държави обръщат вниманието към себе си чрез нови институции\", посочи тя.", "date": "2019.01.23", "title": "Меркел в Давос: Глобалните институции трябва да се рефомират така, че всички да печелят"}
{"url": "https://www.dnevnik.bg/evropa/2019/01/23/3379067_bebeto_e_tiranin_chiiato_volia_triabva_da_bude/", "text": "\"Най-добре е детето да бъде оставено само в стаята си, а започне ли да плаче или да крещи, игнорирайте напълно това. В никой случай не го вдигайте на ръце, не го носете и не го слагайте в скута си, нито пък се опитвайте да го успокоявате. Защото детето много бързо ще разбере, че трябва сáмо да се разреве, за да се притече някоя състрадателна душа на помощ. Скоро след това то ще свикне, че това е негово право, и край на спокойствието – така се създава един малък и безмилостен домашен тиранин.\" Тези съвети за възпитанието на малките деца са публикувани през 1934 година в книжката \"Германската майка и първото ѝ дете\" от лекарката Йохана Харер. Навремето нейните книги са били истински бестселър в Германия. И в следвоенния период те са били настолно четиво в редица германски семейства. Тази философия е вършела отлична услуга на националсоциалистите. За да се възпитават добри войници и послушни изпълнители на заповеди, режимът на Хитлер е изисквал от майките да не създават емоционална и физическа привързаност между тях и децата им, пише в тази връзка седмичникът \"Ди Цайт\". \"Бебето като тиранин, чиято воля трябва да бъде прекършена\" - така Йохана Харер е гледала на децата. Последиците от подобно отношение могат да се видят и днес. Някои учени, лекари и психолози смятат, че голяма част от познатите психически заболявания могат да бъдат обяснени с това съзнателно наложено незачитане на децата и техните потребности. \"Обграждането на детето с нежност го прави мекушаво\" \"Грижите за децата трябва да се свеждат само до основното - да бъдат хранени, къпани и повивани. Всичко останало, от което малките се нуждаят, е да бъдат оставени на спокойствие\", съветва Харер. Тя разглежда само физическите аспекти, но игнорира напълно психическата страна на въпроса и дори предупреждава да не се изпада в \"маймунско възхищение\" от децата: \"ако детето бъде отрупвано с нежности, вкл. и от трети лица, това може да се окаже пагубно и да го направи мекушаво\", твърди авторката. Затова тя съветва германските майки да бъдат много внимателни и пестеливи в оказването на внимание. Тя отива и още по-далеч - препоръчва бебето да бъде оставяно напълно изолирано през първите 24 часа след раждането му, а майката да му говори нормално като на възрастен човек, а не да преправя гласа си гальовно. \"Ако бебето се разплаче, оставете го да плаче - това ще заздрави белите му дробове и ще го кали\", пише още Харер. Нейните съвети са имали претенцията да са модерни и научно обосновани, но в действителност са били грешни и дори вредни, което до голяма степен е било известно още тогава, четем по-нататък в \"Ди Цайт\". Защото децата имат нужда от физически контакт, а Харер препоръчва той да се избягва почти изцяло. Този феномен си проличава и на много снимки от онова време: майките държат децата неестествено отдалечени от тялото си, така че физическият контакт да е сведен до минимум, и гледат към децата си, но не и право в очите им. Подобно отношение може да породи психически травми, коментира изданието. Екип от психолози от Франкфуртския университет по приложни науки в продължение на няколко години е изследвал хора, чиито първи години са преминали по времето на войната. Учените са установили неочаквано висока степен на лоялност към техните родители. \"Липсата на каквито и да било конфликти също е знак за дълбоко разстройство в отношенията между деца и родители\", казва по този повод психоложката Илка Квиндо, ръководителка на изследването. Неспособни да изпитват чувства Интересен експеримент са провели в Университета \"Тюлейн\" в Ню Орлиънс, щата Луизиана: 136 румънски деца сираци на възраст от шест месеца до 4 години са били разделени на две – децата от първата група останали в дома, а от втората били дадени на приемни семейства. Всички те били сравнявани с контролна група деца от региона, които се отглеждали от биологическите си родители. Децата от първите две групи показали сериозни езикови и поведенчески проблеми. Един експеримент установил например, че почти всяко второ дете от останалите в дома е било готово да тръгне навън с първия непознат човек, който му предложи това. Два пъти по-малко (24%) деца от групата на онези, които се отглеждали от приемни родители, били готови на подобно нещо, и едва 3.5 процента от децата, отглеждани в семействата си. \"Деца, които лесно могат да бъдат подмамени, които не мислят и не чувстват, са много удобни за нуждите на една война\", казва по този повод германският психиатър и психотерапевт от Мюнхенския университет Карл-Хайнц Бриш. Той припомня, че също и в антична Спарта деца са били възпитавани в този дух със същата цел. Националсоциалистическият режим на Хитлер целенасочено е подкрепял д-р Харер, макар че тя не е имала никакво педагогическо или педиатрично образование: нейните съвети от книгата ѝ \"Германската майка и първото ѝ дете\" задължително са се изучавали в специални курсове, предназначени за \"майките на Райха\" (Reichsmütterschulungen). Само до април 1943 година през такива курсове са преминали най-малко 3 милиона германки. Освен това концепцията на Харер е била основата за възпитателната работа в детските домове и градини в Германия по онова време. До края на войната съветите на Йохана Харер са издадени в тираж от 690 хил. бройки - не без активната подкрепа на националсоциалистите. А заедно с второто преработено издание, вече изчистено от нацисткия жаргон, до 1987 година книгата \"Германската майка и първото ѝ дете\" е била купена от общо 1.2 милиона германци. Други произведения на Харер са \"Мамо, разкажи ми за Адолф Хитлер\" - антисемитска и антикомунистическа пропаганда под формата на приказка за деца, и \"Нашите малки деца\". След края на войната мюнхенчанката е интернирана за година и половина, а самата тя остава убедена привърженичка на националсоциалистите чак до смъртта си през 1988 година. Каквито родителите, такива и децата Деца, които са били възпитавани по този начин, предават въпросния поведенчески модел по-късно и на собствените си деца - до този извод стига екипът на Клаус Гросман от университета в Регенсбург, работил над множество проучвания за връзката между майката и детето. До подобен извод стигат през 2016 година и учени от Амстердамския университет, изследвали поведенческите особености на близо 5 хил. души.", "date": "2019.01.23", "title": "\"Бебето е тиранин, чиято воля трябва да бъде прекършена\""}
{"url": "https://www.dnevnik.bg/bulgaria/2019/01/23/3379524_bnt_svali_vremenno_valia_ahchieva_ot_ekran_i_obiavi/", "text": "Българската национална телевизия обяви вътрешен конкурс за ново предаване за разследваща журналистика. Предложения може да дава всеки един от журналистите в държавната медия, като концепциите ще се приемат до 20 март, съобщиха от телевизията. На днешната среща на Управителния съвет на БНТ е взето решение настоящото предаване за разследваща журналистика \"Открито с Валя Ахчиева\" да падне временно от екран, \"за да се осигури максимална равнопоставеност при кандидатстването\", уточняват от телевизията. Генералният директор на БНТ Константин Каменаров уточни пред \"24 часа\", че лично е уведомил Ахчиева за временното сваляне на предаването ѝ от екран. \"В същия времеви слот ще продължим да излъчваме силния документален формат \"В кадър\", казва Каменаров в разпространеното до медиите съобщение от БНТ. От своя страна лидерът на БСП Корнелия Нинова реши да покани Ахчиева в телевизията на левицата, която трябва да започне излъчване утре сутрин. Според Нинова \"не за пръв път се опитват да заглушат нейните журналистически разследвания за корупция и злоупотреби\" и допълва, че \"на една журналистка се спира предаване, на друга се повдига обвинение\", намеквайки за повдигнатите обвинения срещу депутата на социалистите Елена Йончева. Тя беше обвинена в пране на пари. \"В България има авторитарна власт, която тъпче основни свободи. Каня Валя Ахчиева, ако желае, да прави своето предаване в Българска свободна телевизия, която стартира утре. Ще има свободата да изразява себе си без цензура, да разследва без ничия намеса и да показва истината\", написа до медиите Нинова. \"Открито с Валя Ахчиева\" е едно от най-старите предавания на телевизията. То започва да се излъчва през 1994 г. В началото на 2016 г. в предаването беше излъчен епизод за бартер на ваксини между България и Турция. По-късно по темата се заинтересува и прокуратурата, която в крайна сметка повдигна обвинение на тогавашния здравен министър Петър Москов. Той е на съд по три обвинения  във връзка с ваксините \"Пентаксим\", \"Еувакс Б\" и \"Тетадиф\", внос от Турция. Заедно с него подсъдими са заместникът му Адам Персенски и още трима души от \"Бул Био НЦЗПБ\" ЕООД, която произвежда ваксините, с които е направен бартерът с турските ваксини. Заради това бе заведено делото от прокуратурата. Разследването по случая започна, малко след като вторият кабинет на Борисов подаде оставка през ноември 2016 година. Тогава на разпит в Столичното следствие бяха извикани няколко министри и дори премиерът.", "date": "2019.01.23", "title": "БНТ свали временно Валя Ахчиева от екран, Нинова я покани в телевизията на БСП"}
{"url": "https://www.dnevnik.bg/sport/2019/01/23/3379207_klubove_ot_visshata_liga_shte_pomagat_za/", "text": "Общо 32 английски клуба от Висшата лига и Английската футболна лига се включват в програма, която цели да намали повторните провинения на затворниците в Англия. Идеята е клубовете да работят със затворите в своя район, като ще организират курсове за треньори и стюарди. Целта е на затворниците да се предостави възможност за нов път в живота. Също така да се намали процентът на затворниците, които след освобождаването им извършват нови престъпления. Бившият заместник изпълнителен директор на \"Арсенал\" Дейвид Дийн, който е основател на проекта, заяви, че той се радва на огромен интерес и ентусиазъм от всички страни, които ще вземат участие в него. \"Признание за проекта е, че толкова голям брой клубове дадоха съгласието си да участват в него. Заедно ще се опитаме да намерим решение на един сложен проблем в обществото\", заяви той. Семинари за обучение за съдийство също са включени в програмата на кампанията. Първите такива ще започнат през втората четвърт на 2019 г. Дийн обяви, че разговаря с още клубове, които имат интерес. Част от клубовете от Висшата лига, които вече са потвърдили участието си, са \"Арсенал\", \"Челси\", \"Ливърпул\", \"Манчестър сити\" и \"Тотнъм\". \"Астън вила\", \"Лийдс юнайтед\" и \"Стоук сити\" пък са сред клубовете от по-долните нива на английския футбол, които ще участват.", "date": "2019.01.23", "title": "Клубове от Висшата лига ще помагат за превъзпитаване на затворници"}
{"url": "https://www.dnevnik.bg/sviat/2019/01/23/3379526_shefut_na_parlamenta_na_venecuela_se_obiavi_za/", "text": "Председателят на венецуелския парламент Хуан Гуайдо се самообяви за временен президент и положи клетва, а минути по-късно получи признание от Съединените щати и поне десет американски държави, сред които всички големи в Южна Америка. Управляващите в Каракас нарекоха случващото се опит за преврат и намеса в делата на Венецуела с цел създаване на \"марионетно правителство\", а президентът Николас Мадуро обяви, че страната му скъсва отношения със Съединените щати. Това стана часове след насрочената \"масова мобилизация\" заради  бунта на няколко десетки военни  във Венецуела, на фона на опита на доминирания от опозицията парламент да отстрани Мадуро, чийто избор смята за нелегитимен. Мадуро започна новия си мандат на 10 януари в условията на продължаваща години икономическа  криза  в страната и  рекордна хиперинфлация . \"Официално се заклевам да изпълнявам правомощията на президент на Венецуела\", заяви самият временен президент на митинг на опозицията във венецуелската столица, съобщи венецуелският вестник \"Ел Насионал\" и БТА. Това стана, след като  хиляди хора излязоха днес по улиците  на Каракас и други градове, за да искат отстраняване на правителството на Мадуро. Гуайдо увери привържениците си, че е готов да свали Мадуро с помощта на армията, ако това е възможно. Реакции \"Временният президент\", за какъвто Гуайдо се смята сега, бе бързо признат и от американския държавен глава  . В изявление президентът на САЩ каза, че \"ще използва цялата дипломатическа и политическа тежест (на страната си), за да оказва натиск за възстановяване на венецуелската демокрация\", предаде \"Ройтерс\". Тръмп също така окуражи другите правителства в Западното полукълбо да признаят Гуайдо. Джон Болтън, съветникът му за националната сигурност, написа в \"Туитър\", че \"народът на Венецуела храбро извиси глас срещу корупцията на режима, недостига на храна и лекарства, липсата на върховенство на закона\". С тези думи Болтън обяви и показа копие от решението на Тръмп. Последва публикация на самия президент, в която той каза, че жителите на Венецуела са \"страдали твърде много\" заради \"нелегитимния режим на Мадуро\". Няколко испаноезични медии, като цитират източници от Вашингтон, твърдят, че Белият дом разглежда \"всички възможни мерки\" като отговор на евентуално насилие от страна на управляващите. Източник на \"Ройтерс\", пожелал да запази анонимност, междувременно съобщи, че   също планира да признае Гуайдо в близките часове. Президентът на   Марио Абдо Бенитес също обяви поддръжка за него, предаде регионалната телевизия NTN24. Следващият обявил Гуайдо за законен президент бе Хуан Дуке, държавният глава на  . Малко по-късно това направи и президентът на   Жаир Болсонаро, който увери, че ще поддържа \"демократичния преход\" във Венецуела. Последваха  ,   и  . Половин час след тях дойде ред на президента на   Маурисио Макри. \"Ел мундо\" пише, че решението е взето на среща на лидерите на страните по време на икономическия форум в Давос. Различна реакция дойде от  , чието външно министерство каза, че \"засега\" няма да има промяна в политиката към Венецуела. Мексико бе една от страните,  обвинявани от Мадуро , че стоят зад протестите на опозицията от 2017 г., при които загинаха над 120 души, а по-късно - и за  покушение срещу него . За момента обаче страната не признава Гуайдо, съобщиха \"Ел паис\" и \"Ройтерс\". Очаквано   също застана зад Мадуро. Президентът на   (ОАД) Луис Алмагро поздрави Гуайдо и каза, че той има \"пълното признание\" на ОАД, за да подтикне завръщането на Венецуела към демокрацията, съобщи \"Ел Паис\". ОАД - основната регионална група, обединяваща всички държави на континента - през юни обяви, че заради управляващите във Венецуела и кризата, която предизвикват,  членството на страната  ще бъде замразено. Междувременно в Мадрид хиляди призовават испанския премиер Педро Санчес също да признае Гуайдо за президент, пише в. А Бе Се. Днешните протести срещу Мадуро бяха свикани от венецуелците в десетки държави, а най-голяма част от напусналите американския континент отидоха  именно в Испания . Две водещи опозиционни партии - консервативната Народна партия и центристката \"Граждани\" - официално поиската от социалиста Санчес да предприеме тази стъпка. В отговор външният министър Жозеп Борел обясни, че е поискал \"бърз дебат\" на страните в ЕС, за да се запази \"единството в действието\" в съюза. \"Народът издига, народът сваля\" Управляващите отговориха, като поискаха от привържениците си да излязат на контрадемонстрация. В. \"Ел паис\" и местни издания междувременно съобщават, че при демонстрации в Каракас и други градове има сблъсъци с полицията и т. нар.  \"колективи\"  - подкрепящи режима доброволчески организации - а свидетели на \"Ройтерс\" разказват, че срещу протестиращи на няколко места полицията е използвала сълзотворен газ. Същевременно председателят на създаденото от Мадуро Учредително събрание ( орган, подобен на Велико народно събрание , който трябва да пренапише конституцията на страната) Диосдадо Кабейо призова поддръжниците на Мадуро да се съберат пред седалището на президентството в знак на подкрепа пък държавния глава. Самият Мадуро отмени участието си в \"контрамитинг\", който трябваше да се състои в Каракас. \"В този президентски дворец сме и ще бъдем с гласовете на народа. Само народът издига, само народът сваля... Това е домът на народа, на народния суверенитет,\" каза той, предаде агенция \"Ефе\". По думите му \"народът на Венецуела казва \"не\" на държавния преврат и \"не\" на интервенцията\". Мадуро освен това даде 72 часа на американския дипломатически персонал и гражданите да напуснат Венецуела. По-рано Гуайдо, който като председател на парламента  обяви Мадуро за узурпатор миналия месец , обяви, че ще свика избори. Още тогава телевизия Си Ен Ен, като цитира свои източници, съобщи, че Тръмп обмисля да приеме позицията на парламента във Венецуела. Източници на \"Ройтерс\" казаха днес, че администрацията на президента е чакала Гуайдо да се закълне, за да изпрати позицията си.", "date": "2019.01.23", "title": "САЩ, Бразилия, Колумбия и Аржентина признаха шефа на парламента на Венецуела за президент"}
{"url": "https://www.dnevnik.bg/sviat/2019/01/23/3379260_nito_muje_nito_jeni_-_kak_se_jivee_v_turskoto/", "text": "Акюрт е малко селце в Югоизточна Турция, намиращо се на 30 километра от главния път, свързващ градовете Диарбекир и Шанлъурфа. Една близка до правителството информационна агенция неотдавна го нарече \"кошмарното село\". Причината: по думите на местните хора над 20 от жителите му били интерсексуални, пише германският \"Тагесцайтунг\". \"Интерсексуалността е генетично обусловена. Женитбата между близки роднини не е единствената причина за нея, има и много други причини\", казва Корай Башар, преподавател по медицина в университета \"Хачеттепе\" в Анкара. Ахмет Зини е женен за своя братовчедка - дъщеря на негов чичо. Три от неговите 12 деца отказват да носят дадените им женски имена, затова са ги променили сами: Сабрие е станала Сабри, Айшел вече се нарича Вейшел, а Юксел е запазил името си, тъй като то е едновременно и мъжко, и женско. Преди една година 24-годишният Юксел Зини се е подложил на операция за смяна на пола. Той никога не е ходил на училище, не може да чете и да пише. След операцията се оженил за момиче от неговото село - по ислямското право. В Турция тези бракове нямат законна сила, но продължават да са много разпространени - особено в дълбоката провинция. Законен граждански брак Юксел може да сключи чак след като в регистъра на ражданията полът му бъде променен в мъжки. Турците не са готови за третия пол \"Турското общество признава само два пола и не е готово да приеме трети пол\", казва проф. Абдуррахман Йонен от детската клиника в Диарбекир, цитиран от германския \"Тагесцайтунг\". Затова и немалко от семействата, особено от селските райони, бързо след раждането настояват за операция за промяна на пола на детето в мъжки. \"Като цяло се приема, че интерсексуалните хора имат право чрез медицинска намеса да получат истинския си пол\", казва Корай Башар. По думите му интерсексуалността е много по-разпространено явление, отколкото мнозина си мислят. В тази връзка той цитира няколко изследвания. Според едно проучване 1 на всеки 2500 до 4000 души в света е интерсексуален, а в друго проучване се говори за 1.7% от световното население. Преди години в медицината се използваше терминът \"хермафродит\", но от 2006 година се говори за \"хора със смущения в половото развитие\". Засегнатите, както и специалистите обаче критикуват остро този термин, тъй като той набляга върху \"смущението\". В тази връзка Башар казва, че от научна гледна точка не съществува никаква необходимост човешкото тяло да бъде класифицирано като принадлежащо към единия или другия пол. Отхвърлени от обществото В село Чъкрък, което е съседно на Акюрт, живее далечен роднина на Ахмет Зини - 50-годишният днес Азис Ишък. Той също е роден с мъжки и женски полови органи. Но е записан в регистрите като момиче. Когато е на 4 години, неговият личен лекар установява смущение на яйчниците и препоръчва на родителите да изчакат до навършването на 14-годишна възраст и евентуално чак тогава да го подложат на операция за смяна на пола. Защото едва тогава щяло да стане ясно кой от двата пола е по-силно изразен. Родителите на Азис Ишък обаче така и не успяват да убедят властите, че се налага операция за промяна на пола. През годините синът им е подложен на силен психически стрес и е тотално отхвърлен от обществото. Днес Ишък страда от тежка форма на депресия. Междувременно 50-годишният мъж вече не желае да си сменя пола - след като баща му починал, той започнал да получава 1/3 от заплатата му под формата на пенсия за сираци. По закон право да я получават имат само законните наследници от женски пол, но не и синовете на починалите. Но тъй като той се води от женски пол, има право да я получава. Има и още една причина, поради която Азис Ишък вече не желае да сменя пола си. \"Всички момичета, които някога съм обичал, отдавна вече са омъжени\", казва той. Ахмет Зини не е изгубил надежда, че другите му две интерсексуални деца също ще успеят да си сменят пола. За тази цел семейството вече събира пари. Някои от неговите деца берат памук на близките полета и отделят от заплатите си, за да помогнат на двамата си братя.", "date": "2019.01.23", "title": "Нито мъже, нито жени - как се живее в турското \"кошмарно село\""}
{"url": "https://www.dnevnik.bg/evropa/2019/01/23/3378515_s_kritiki_kum_bulgariia_brjuksel_za_pruv_put_shte/", "text": "Европейската комисия днес се очаква да призове държавите - членки на ЕС, да засилят проверките на богати инвеститори, кандидатстващи за т.нар. златни визи, и да предупреди, че тези схеми са отворили блока за пране на пари, организирана престъпност и корупция, пише \"Файненшъл таймс\". Брюксел ще отправи първите си препоръки към държавите как да защитят от злоупотреби схемите за \"инвестиции срещу статут\", в рамките на които правителствата предлагат право на пребиваване или гражданство в замяна на инвестиции. Предупреждението ще се съдържа в доклад, в който еврокомисията прави анализ на програмите за продажба на гражданство в Малта, Кипър и  България . Те позволяват на богати индивиди да купуват европейски паспорти, които им носят облаги като свободно придвижване в блока. Във вторник агенция \"Ройтерс\" съобщи, че в черновата на доклада са отправени остри критики към трите страни. Ден по-късно българското Министерство на правосъдието  предложи промени  в Закона за българското гражданство, сред които отпадане възможността за получаване на българско гражданство на основание инвестиции; съкращаване на сроковете и прецизиране на критериите; въвеждането на изискване кандидатите за гражданство на основание произход да владеят български език и да имат работа и доход в страната. Малко след това министърът на икономиката Емил  Караниколов каза, че  дори законодателството да се промени, инвеститорите в реално производство, които разкриват работни места в България, трябва да могат да получават българско гражданство. Близо 15 хил. чужденци са одобрени за българско гражданство  през миналата година. Един от неблагоприятните примери е този с  руския милиардер Сергей Адониев , получил български паспорт през 2008 г. \"за особени заслуги\", който се оказа с осъдителна присъда в САЩ за пране на пари, измама и нарушаване на търговско ембарго спрямо трети страни. Рисковете Активисти срещу корупцията многократно са предупреждавали, че  липсата на прозрачност  при даването на паспорти е отворила вратата на престъпници от държави с високо ниво на корупция да действат в Европа. Около 20 правителства в ЕС, сред които тези на Великобритания, Португалия и Испания, предлагат ограничени права за пребиваване на богати граждани на страни извън съюза в замяна на инвестиции в имущество, държавни ценни книжа или понякога директно в бюджета. В доклада, който представлява първият анализ на еврокомисията на схемата, се посочват редица проблеми, включително различни стандарти за проверки на кандидатите и на източниците на тяхното богатство. Брюксел освен това насочва вниманието към това, че частни инвестиционни компании, които работят заедно с правителствата в Кипър и Малта в управлението на схемите, нямат законово задължение да извършват проверки за сигурността в съответствие с правилата на ЕС срещу пране на пари. Според проучване на \"Глобал Уитнес\" и \"Трансперънси интернешънъл\" държавите - членки на ЕС, са спечелили около 25 милиарда евро преки чуждестранни инвестиции за последните 10 години благодарение на схемата, която предлага право на пребиваване или пълно гражданство в замяна. Въпреки че Брюксел няма преки правомощия да контролира схемите, се очаква да призове правителствата да договорят общи проверки за сигурност на кандидатите и да поискат задължителен списък с броя успешни и отхвърлени кандидати всяка година заедно с посочване на страната, от която са. Критиките България, Кипър и Малта позволяват чужденци да се сдобият с паспорт и лична карта срещу инвестиции в рамките на 1-2 милиона евро. Те са единствените три от 28-те държави, които \"продават\" паспортите си и правото на постоянно пребиваване, и според  черновата на доклада  са обект на особена критика. Общо 20 страни правят същото с правото за пребиваване. Работният вариант на документа, цитиран от \"Ройтерс\", посочва и: - недостатъци на властите в София, Никозия и Ла Валета, когато стане дума за проверка на богатството на тези хора - освен това трите страни нямат система, с която лесно да бъдат идентифицирани онези, които са си \"купили\" паспортите - трета слабост е, че се заобикаля правилото в ЕС да се изисква \"ефективно\" пребиваване в страна от съюза, преди да се получи право за сдобиване с гражданство и съответно на свободно движение по цялата територия на съюза. Националните схеми за получаване право на постоянно пребиваване срещу инвестиции определят сумите в много широки рамки - от по-малко от 15 хил. евро в Хърватия до над 5 милиона евро в Люксембург и Словакия, се казва още в проекта. Проблеми има и с национални програми като тази на Португалия. Там право на законно пребиваване се предоставя на чужденци, които е достатъчно да са били на територията ѝ едва 7 от 365 дни в годината. Правилото на ЕС е това да става след \"продължителен престой\". Други от 20-те страни в тази група изобщо не изискват продължително и непрекъснато присъствие. Властите в Лисабон също така не проверяват произхода на богатството и на плащанията, направени от чужди граждани, на които се позволява постоянно пребиваване, а това е потенциален риск за пране на пари. Очаква се Европейската комисия да обяви, че ще създаде специална експертна група, която до края на 2019 г. ще препоръча мерки за премахване на рисковете, създавани от схемите, обект на доклада.", "date": "2019.01.23", "title": "С критики към България Брюксел ще обяви първите си препоръки за продажбата на паспорти в ЕС"}
{"url": "https://www.dnevnik.bg/sport/2019/01/23/3378567_stefanos_cicipas_-_zreliiat_talant_prizvan_da_spre/", "text": "\"Полуфинал в Големия шлем\", смело заяви Стефанос Циципас, когато преди старта на сезона беше попитан какви са целите му през 2019 г. Гръцкият талант имаше нужда от едва три седмици, за да изпълни целта си. И да даде заявка за нещо много по-значимо в близко бъдеще. В неделя Циципас затвърди по впечатляващ начин статута си на една от най-големите надежди на световния тенис.  20-годишният грък детронира своя идол Роджър Федерер  в четвъртия кръг на Аustralian Open, където 37-годишният швейцарец нямаше загуба от 2016 г. Циципас проведе мача по впечатляващ начин, като показа страхотен характер и много зряла игра в решаващите моменти. Федерер имаше цели 12 възможности за пробив, но не успя да реализира нито една и прекъсна серията си от 17 поредни победи в Мелбърн. Циципас успя да надиграе легендарния си опонент в неговата собствена игра - агресивен тенис, ранно взимане на топката, чести излизания към мрежата и търсене на всяка удобна възможност за атака. \"Не мога да опиша с думи как се чувствам. Толкова съм щастлив. От самото начало вярвах в себе си и в своите шансове да спечеля. Роджър е легендата на нашия спорт. Изпитвам огромно уважение към него. Гледам го, откакто бях на шест години. Само да изляза срещу него на корта беше сбъдната мечта, а да го победя... Нямам думи\", заяви Циципас след мача. Два дни по-късно гръцкият тенисист доказа, че в успеха му няма нищо случайно.  Той спря похода на сърцатия испанец Роберто Баутиста Агут , който нямаше загуба от началото на сезона и спечели три петсетови битки в Мелбърн. \"Всичко е като приказка. Просто изживявам мечтата си и това, за което съм работил толкова здраво. Мога да кажа, че изненадах малко себе си с представянето си тук\", заяви Циципас, след като стана най-младият полуфиналист в Australian Open след Анди Родик през 2003 г. В последните години много млади тенисисти бяха сочени за тези, които най-накрая ще разбият доминацията на Федерер, Рафаел Надал и Новак Джокович. Особено след проблемите с контузии, които тримата имаха в последните сезони. Нищо подобно обаче не се случи. Швейцарецът, испанецът и сърбинът продължават да властват в мъжкия тенис. Те спечелиха всички титли от Големия шлем през 2017 и 2018 г. и окупираха първите три места в ранглистата. В същото талантите от следващите поколения имат своите проблясъци, но така и не успяват да се утвърдят като постоянни претенденти за най-значимите отличия.  В лицето на Циципас най-накрая се откроява тенисист, който има потенциал да сложи край на хегемонията на тримата големи. Освен със солиден сервис, мощни удари от основната линия и страхотен бекхенд с една ръка той впечатлява с изключително зряла за годините си игра, спокойствие в напечените ситуации и способност да разнообразява играта си в зависимост от съперника. В комбинация с физическата издръжливост, която демонстрира, той изглежда надраснал своята възраст и вече готов за големи успехи. В четвъртък Циципас ще се изправи срещу втория от тях - Надал, а нов паметен успех ще го превърне в най-младия финалист в Големия шлем след Джокович на US Open през 2007 г. Спортен ген Циципас се ражда на 12 август 1998 г. в семейството на двама бивши тенисисти - гръка Апостолос Циципас и рускинята Юлия Салникова. Неговата майка има успешна кариера при девойките, като достига до №1 в света. Още на 16 години тя дебютира за СССР в купа \"Дейвис\". Кариерата й обаче не продължава дълго. Тя достига до №194 в световната ранглиста на сингъл и до №130 на двойки, но след това решава да се концентрира върху образованието си. През 1990 г. завършва журналистка в Московския държавен университет. Неин баща е бившият футболист на \"Спартак\" (Москва), \"Динамо\" (Москва) и \"Зенит\" (Санкт Петербург) Сергей Салников. Нападателят е част от националния отбор на СССР, който печели златен медал от летните олимпийски игри в Мелбърн. Той участва и на световното първенство в Швеция през 1958 г. Юлия и Апостолос се запознават по време на турнир на WTA в Атина, в който тя участва като състезател, а бъдещият й съпруг - като лайнсмен. По времето, когато Стефанос се ражда, двамата работят като тенис инструктори в Атина. \"Първите ми спомени са когато бях на три и удрях топката с баща ми. Помня, че като бебе съм наблюдавал тенис мачове по телевизията. Не мога да ви кажа кой е играл, но си спомням, че гледах\", разказа Стефанос Циципас в интервю от 2018 г. Първи стъпки Циципас започва да тренира сериозно в тенис клуб в родния си град Атина, когато е на шест години. Оттогава досега негов главен треньор е баща му. Апостолос споделя, че синът му сам е взел решението да стане тенисист. \"След един турнир във Франция, когато беше на девет години, той се събуди през нощта и ми каза: \"Татко, искам да стана професионален тенисист. Харесвам състезанията, харесвам предизвикателствата\", спомня си бащата на бъдещата тенис звезда, която в онзи период се занимава още с футбол и плуване. В началото Стефанос Циципас удря топката от бекхенд както с една, така и с две ръце. В крайна сметка избира първото, защото му пасва по-добре, а освен това неговите родители и идолът му Федерер играят по този начин. Гръцкият талант приковава внимание през декември 2014 г., когато достига до финала на \"Ориндж боул\", въпреки че по това време се намира извън топ 100 в ранглистата при юношите. През 2015 г. гръкът участва в четирите турнира от Големия шлем, като най-доброто му представяне е четвъртфинал в Australian Open. През същата година той започва да тренира в академията на Патрик Муратоглу в Париж, като разделя времето си между Франция и Гърция. Работата с известния френски специалист от гръцки произход бързо дава резултати, а двамата продължават да работят заедно и до днес. Пробивът на Циципас при юношите идва през 2016 г. Той достига до първото място в света, след като печели турнира \"Трофео Бонфилио\" в Милано, а в четирите състезания от Големия шлем записва три полуфинала и един четвъртфинал. Същата година в тандем с естонеца Кенет Райсма Циципас печели титлата на двойки от \"Уимбълдън\". Това го превръща в първия гръцки състезател с трофей от Големия шлем в Откритата ера на тениса и едва втория в историята след Николаос Калогеропулос, който триумфира в юношеските надпревари на \"Ролан Гарос\" и \"Уимбълдън\" през 1963 г. Пробивът при мъжете Циципас прави своя дебют в основна схема на турнир от календара на АТП през 2017 г. в Ротердам. Той губи от бъдещия шампион Жо-Вилфред Цонга. Младият грък напредва с бързи темпове, като показва отлична игра на всички настилки. Той успява да преодолее квалификациите в два поредни турнира от Големия шлем - \"Ролан Гарос\" и \"Уимбълдън\". През октомври Циципас печели първата си победа на ниво АТП - срещу Карен Хачанов на мастърса в Шанхай. Седмица по-късно той предизвиква истински фурор в турнира от категория АТП 250 в Антверпен, след като стартира от квалификациите и достига до полуфиналите. По пътя към финалната четворка гъркът побеждава поставения под №1 Давид Гофен за първия си успех срещу играч от топ 10. Циципас завършва 2017 г. под №91 в света и става първият гръцки състезател, пробил в топ 100 на ранглистата при мъжете. Възходът на таланта от Атина продължава с пълна сила, а представянето му през 2018 г. надминава всички очаквания. През април гръкът достига до финала на турнира от категория \"АТП 500\" в Барселона, а през август - до финала на мастърса в Торонто. И в двата случай губи от световния №1 Рафаел Надал. Между двете надпревари прави първото си значимо участие в Големия шлем - осминафинал на \"Уимбълдън\", където е спрян от Джон Иснър. През октомври Циципас печели първия си турнир при мъжете - АТП 250 в Стокхолм, а в началото на ноември триумфира в младежките финали на АТП след пет победи от пет мача. В рамките на 2018 г. той подобрява цели 19 пъти рекордното си класиране в световната ранглиста, приключва сезона под №15 и печели наградата за най-прогресиращ играч. \"Циципас ми напомня малко на Бьорн Борг. Той прави всичко толкова правилно. Много е вълнуващ като тенисист, а начинът, по който запазва спокойствие в критичните моменти, е просто феноменален. Той притежава борбения характер на Анди Мъри, но и спокойствие, което ми напомня на Роджър Федерер\", коментира бившият №4 Грег Руседски през лятото на 2018 г.", "date": "2019.01.23", "title": "Стефанос Циципас - зрелият талант, призван да спре доминацията на тримата големи"}
{"url": "https://www.dnevnik.bg/sviat/2019/01/23/3378728_erdogan_shte_obsudi_budeshteto_na_siriia_s_putin_v/", "text": "Турският президент Реджеп Тайип Ердоган ще е в Москва утре, за да разговаря за бъдещето на Сирия с руския си колега Владимир Путин. С това още днес започва \"дипломатическият трафик между Турция и Русия за 2019 г.\" след осем срещи и 18 телефонни разговора, пише проправителственото издание \"Дейли сабах\". То цитира думи на Ердоган от понеделник, според които приоритетна тема ще са \"освободените от терористични елементи\" райони на Сирия и ситуацията, която ще последва там изтеглянето на САЩ. Миналата година консенсусът на Ердоган и Путин помогна да се предотврати кръвопролитие в Идлиб - последната провинция в Сирия под контрола на бунтовнически групи - чрез създаване на нова буферна зона. Двамата лидери са част от поне две групи за регулиране на конфликта - тази на \"гарантите\" от Астана (заедно с президента на Иран Хасан Рохани) и друга с лидерите на Франция и Германия, президента Еманюел Макрон и канцлера Ангела Меркел. Отбраната може също да е тема на разговорите им. През декември 2017 г. Анкара се съгласи да купи руски противоракетни системи С-400 и разтревожи Вашингтон, чиято делегация миналата седмица обсъди продажба на американски \"Пейтриът\". САЩ обвързаха с продажбата на руска техника с доставката на изтребители F-35, но Ердоган настоява, че Турция има нужда и \"от двете\".", "date": "2019.01.23", "title": "Ердоган и Путин обсъждат бъдещето на Сирия днес"}
{"url": "https://www.dnevnik.bg/sport/2019/01/23/3378657_vitosha_zimen_fest_ochakva_ljubitelite_na_sporta_v/", "text": "Спускане с колело и паралелен слалом ще са главните състезания в програмата на \"Витоша зимен фест\". Събитието, което ще отбележи Световния ден на снега, ще се проведе за четвърти път в неделя. Организаторите отложиха провеждането му с ден, тъй като в петък и събота се очаква обилен снеговалеж. Спортният празник ще започне в 10.30 ч., като записването за състезанията е половин час по-рано пред х. \"Алеко\".  Цената на дневната лифт карта за всички участници в събитието и деца под 14 години ще бъде 1 лев.  Програмата ще започне със надпревара по ски алпинизъм пред х. \"Алеко\", като по същото време ще се проведе състезание по ски бягане. То ще бъде в пет възрастови групи с четири масови старта, а най-дългата дистанция е 10 км. След нея е предвидено масово бягане на любители по писта \"Универсиада\". В 11.30 ч. започва най-атрактивната дисциплина в събитието - планинското колоездене, което ще се организира за трети път. Стартът е пред х. \"Алеко\", като трасето ще е дълго 800 метра с много виражи, скокове и възможности за трикове, а финалът е пред долна станция на Романския лифт.  Програмата предвижда още много демонстрации, планинарски песни, игри и викторини. На плаца пред х. Алеко ще бъде нареден паралелен слалом, по който децата да могат да изпробват уменията си, като всеки победител в двойките ще получи награда. Професионални инструктори ще дават безплатни уроци. Няколко организации използваха пресконференцията за \"Витоша зимен фест\", за да призоват за промени - от \"Витоша ски\", дружеството, което стопанисва лифтовете на Витоша,  поискаха да се установят ясни и недвусмислени закони за развитието на българския планински туризъм .", "date": "2019.01.23", "title": "\"Витоша зимен фест\" ще се проведе в неделя с богата програма"}
{"url": "https://www.dnevnik.bg/sviat/2019/01/23/3378770_shte_specheli_li_starbuks_voinata_na_kafetata_v_kitai/", "text": "Starbucks влезе в Китай преди 20 години с обещанието да отваря в страната едно кафене на всеки 15 часа. Смел местен конкурент, Luckin Coffee, днес иска да детронира американската компания, като открива едно... на всеки три часа и половина. Динамиката на стартъпа успя да привлече потребители с неговите многобройни купони за намаления. Неговата целева група са студентите и \"белите якички\", които обичат да си резервират кафето чрез смартфоните си, след това да минат да си го вземат или да им го доставят. Защото ако заведенията на Starbucks обикновено предлагат обширни площи с канапета, които са идеални за работа или за срещи с приятели, то кафенетата на Luckin Coffee по принцип са по-минималистични. Някои кафенета са относително просторни и също имат дизайнерски столове, но повечето са в спартански стил: няма маси, няма тезгяси или дори няма каса, защото всички плащания се правят чрез смартфон. Този икономически модел позволява на Luckin да предлага по-ниски цени от конкуренцията. Едно лате тук струва само 24 юана (3 евро) в сравнение с 31 юана (4 евро) в Starbucks. След като потребителите са поръчали предварително кафето си чрез мобилното приложение, на тях не им трябват повече от броени минути в кафенетата с интериор в синьо и бяло: достатъчно е да се сканира един QR код и да се плати. \"Такава е практиката. Няма дълги опашки от чакащи. А освен това не сте длъжни да седите съвсем сам, след като кафето ви е готово\", обяснява Юй Цян, финансова анализаторка, която живее в Пекин. Страната на чая \"Голямото предимство за нас да имаме такъв тип продажби е, че плащаме значително по-ниски наеми в сравнение с конкурентите\", обяснява Рейнут Шакел, директор по стратегиите в Luckin. Създадената само преди една година компания обяви през януари, че иска да отвори 2500 кафенета до края на годината, за да станат общо 4500. За сравнение, Starbucks има 3600 кафенета в страната. Американският гигант държи 80% от китайския пазар на ароматната ободрителна напитка, който се оценява на 3.4 млрд. долара (3 млрд. евро) според консултантската компания Euromonitor. Luckin Coffee обаче вярва в своите сили. Защото макар китайците да пият годишно средно едва четири до пет чаши кафе, примерът на съседни страни сочи, че има потенциал, подчертава Шакел. В Япония и в Южна Корея, където също като в Китай чаят е традиционната напитка, кафето успя да си извоюва територия до такава степен, че жителите на тези страни вече пият по 300 чаши кафе годишно. Китай е вторият пазар на Starbucks след САЩ и най-силно растящият. Американският гигант откри в края на 2017 година в Шанхай, в източната част на страната, най-голямото си заведение в света. Само че късно навлезе в сектора на доставките, който е свръхразвит в китайските градове, в много по-голяма степен, отколкото на Запад. Откъде идват парите  И след като Starbucks видя как Luckin гризе от дяловете му на този пазар, най-сетне през юли се обедини с приложението Ele.me, китайски гигант в сектора. \"Вече покриваме над 2000 пункта за продажба в 30 града\", заяви пред АФП Дерек Енджи, директор по комуникациите на Starbucks China. Конкуренцията принуди американския гигант отново да съсредоточи усилията си върху луксозните си кафенета от гамата Reserve и да прави собствени промоции, отбелязва Ху Юйван, анализатор от шанхайската компания за пазарни проучвания Daxue Consulting. \"Дали сме конкурент на Starbucks? Вероятно в известна степен\", заключава Рейнут Шакел. \"Искаме обаче да разберем дали търсенето идва от новите любители на кафето или от клиенти на Starbucks\". Сред организациите, които финансират Luckin, са инвестиционният фонд Centurium Capital (основан от бившия директор за Китай на фонда Warburg Pincus), както и Сингапурският суверенен фонд GIC. Групата е събрала близо 400 милиона долара (351 милиона евро) при два тура на финансиране през 2018 г. и твърди, че пазарната й капитализация е 2.2 млрд. долара. Вече се носят слухове, че тя може да излезе на Хонконгската фондова борса, но Luckin отказа какъвто и да е коментар по тази тема.", "date": "2019.01.23", "title": "Ще спечели ли \"Старбъкс\" \"войната на кафетата\" в Китай"}
{"url": "https://www.dnevnik.bg/sviat/2019/01/23/3378974_britanskata_granichna_policiia_predupredi_za/", "text": "Британската гранична полиция предупреди ръководството на страната за заплахите за сигурността на кралството и транспортните проблеми, които могат да възникнат при излизане на Великобритания от ЕС без споразумение. Презентацията, подготвена от Гранична полиция, бе публикувана във вторник вечерта на сайта на телевизия \"Скай нюз\", съобщава БТА. . Според документа в случай на Брекзит без споразумение британската гранична полиция ще загуби достъп до част от важна за нейната работа информация и до редица важни компютърни бази на ЕС. Това ще доведе до влошаване на ситуацията в сферата на граничната безопасност, се посочва в документа. Британските полицаи ще трябва да използват базата данни на Интерпол вместо Шенгенската информационна система. Един от главните проблеми ще бъде това, че служителите на Гранична полиция ще бъдат лишени от възможността да различават отдавна живеещите и работещи в Обединеното кралство граждани на ЕС от току-що пристигащите в страната. Брекзит без сделка може да доведе и до това пътуващите към ЕС британски граждани да бъдат лишени от възможността да използват коридорите за притежатели на електронни паспорти. Това заплашва да образува дълги опашки на гишетата за паспортен контрол на летищата в ЕС и да обърка разписанията на полетите. Със същия проблем може да се сблъскат и пътниците на влаковете \"Евростар\", които пътуват от Лондон до Амстердам, Брюксел и Париж. Гранична полиция предупреждава и за потенциални проблеми пред гражданите на ЕС на британските митници. Те ще трябва да използват \"червения коридор\" при внасяне в страната на определени категории стоки. При Брекзит без сделка съществено ще бъде затруднен превозът на стоки между френския град Кале и английския Дувър. Ако бъдат възобновени митническите проверки по този важен маршрут, ще бъдат превозвани не повече от 12-25 процента от сегашния обем товари, което ще принуди британските власти да търсят алтернативни начини за доставка на стоки от континента.", "date": "2019.01.23", "title": "Британската гранична полиция предупреди за опасностите при Брекзит без споразумение"}
{"url": "https://www.dnevnik.bg/sviat/2019/01/24/3379203_robotite_ubiici_pritesniha_i_cherveniia_krust/", "text": "Държавите трябва да се споразумеят за строги правила за \"роботите убийци\" - автономни оръжия, които могат да убиват без човешка намеса. Това заявява високопоставен представител на Червения кръст на фона на нарастващите етични опасения за тяхното използване в бъдещи войни. Полуавтономни оръжейни системи - от дронове до танкове - се използват от десетилетия в съвременното военно дело за унищожаването на мишени, но те всички са под контрола на човек. Поради стремителното развитие на изкуствения интелект сред хуманитаристите има опасения, че той ще бъде използван при разработването на машини, които самостоятелно да вземат решение кого да убият. Ив Дакор, генерален директор на Международния комитет на Червения кръст (МКЧК), казва, че през следващите години това ще бъде критичен проблем, тъй като възникват етични въпроси относно делегирането на смъртоносни решения на машини и относно отговорностите. \"Ще имаме оръжия, които летят без дистанционно управление от човек и разполагат с достатъчно интелект, за да локализират мишена и да решават дали това е точният човек за отстраняване\" , казва Дакор в интервю за фондация \"Томсън Ройтерс\". \"Няма да има човек, който да взема решението; машината ще решава и по същество светът ще прехвърли върху алгоритъм отговорността за решението кой е враг и кой не е, а също кой трябва да живее и кой трябва да умре\", добавя той. МКЧК е инициатор за международното одобряване на четирите женевски конвенции, залегнали в сърцевината на международното хуманитарно право от 1949 г. Оттогава МКЧК приканва правителствата да адаптират международното хуманитарно право към променящите се обстоятелства, в частност съвременното развитие на военното дело, така че да се осигури по-ефективна защита и помощ за жертвите на конфликти. Да се забрани или да не се забрани Едно глобално изследване, публикувано от \"Хюман райтс уоч\" и Кампанията за спиране на роботите убийци (международна коалиция от неправителствени организации), установява, че шестима от десетима души се противопоставят на разработването на автономни смъртоносни оръжия. Проучването, извършено от \"Ипсос\", обхваща 18 795 души в 26 държави, сред които Бразилия, Великобритания, Израел, Индия, Китай, САЩ, Южна Африка и Япония. Дакор казва, че автономните оръжия преминават отвъд нравствената бариера, защото машините не притежават човешки характеристики като състрадание, необходими за вземането на сложни етични решения. Те нямат човешката преценка да решат дали една атака е пропорционален отговор, да различават цивилните от военните и да се придържат към основните принципи на международното хуманитарно право, добавя той. Въпросът за \"роботите убийци\" разделя хуманитаристите. Генералният секретар на ООН Антонио Гутериш е призовал за пълната им забрана, докато други организации като МКЧК са привърженици на строга регулация. \"Не трябва да стигаме до забрана, но съм на мнение, че трябва да запазим равнището на човешки контрол върху такива оръжия. Това означава по всяко време на операцията да е възможна намесата на човек\", казва Дакор. \"Не съществуват наръчници за тяхното използване и те даже още не са дефинирани, така че ние трябва да създадем общи правила между държавите и насоките в разработките или задължаващ договор\", препоръчва той. Правилата трябва да обхващат въпроси като дефиниция за автономно оръжие, ниво на човешки надзор върху тези оръжия (като възможност за намеса и деактивиране), както и оперативните условия за тяхното прилагане, заявяват от МКЧК. Поддръжниците на автономните оръжия твърдят, че те ще направят войната по-хуманна. Те ще бъдат по-прецизни при набелязването и елиминирането на мишените, няма да се поддават на човешки емоции като страх от отмъщение и ще сведат до минимум цивилните жертви, казват те. Но Дакор смята, че такива машини може да се повреждат, а това повдига въпроси за това кой ще носи отговорност. \"Можеш да държиш под отговорност по международното хуманитарно право хора заради дистанционно управлявани оръжия като дронове. С автономните оръжия отиваме в друга територия\", казва той. \"Този процес е в ход, но трябва да съберем страните да се споразумеят по общ текст, което не е лесно. По-добре е те да започнат да преговарят още сега и да постигнат споразумение, отколкото да чакат голямо бедствие\", заключава генералният директор на Международния комитет на Червения кръст. /БТА", "date": "2019.01.23", "title": "\"Роботите убийци\" притесниха и Червения кръст"}
{"url": "https://www.dnevnik.bg/sport/2019/01/23/3378976_plishkova_spasi_chetiri_machbola_za_nemislim_obrat_i/", "text": "Каролина Плишкова спаси четири мачбола и пречупи Серена Уилямс в наглед немислим обрат, за да стигне полуфиналите на Australian Open. Чехкинята спечели с 6:4, 4:6, 7:5, след като в третия сет губеше с 1:5. В полуфиналите тя ще срещне японката Наоми Осака. Шампионката от US Open беше убедителна за 6:4, 6:1 срещу Елина Свитолина. При 5:1 и 40:30 Уилямс имаше първа възможност да спечели мача, но съперничката ѝ се спаси. При разиграването американката получи проблем в глезена и до края на гейма не взе точка. \"Тя удряше линиите и това ме побърка. Игра невероятно при точките, които имах за спечелване на мача. Нямаше нищо общо с глезена ми. Очевидно направих някои грешки, но тя игра наистина добре\", каза Уилямс. За Плишкова и за Осака това ще е първо участие в полуфиналите в Мелбърн. Чехкинята ще опита да стигне до втория си финал в Шлема, след като през 2016 г. загуби от Анжелик Кербер на US Open. В първия сет Плишкова игра много силно и след ранен пробив взе преднина. По-късно тя поведе с 40:0 при сервис на Уилямс, но американката се защити. Въпреки това чехкинята не даде никакви възможности на съперничката си да изравни. Плишкова успя да пробие и във втория сет, като поведе с 3:2. Този път Уилямс отговори мигновено. Носителката на 23 титли от Големия шлем влезе в много силна серия и спечели девет от следващите 11 гейма. Това отведе американката до изравняване и убедителна преднина от 5:1 в третия сет. Тогава Плишкова прояви характер и воля. С отлична игра в решителните разигравания чехкинята се спаси и започна да гради обрата си.", "date": "2019.01.23", "title": "Плишкова спаси четири мачбола при немислим обрат и пречупи Серена Уилямс в Мелбърн"}
{"url": "https://www.dnevnik.bg/evropa/2019/01/23/3378978_predlojenie_za_ogranichavane_na_skorostta_po/", "text": "Изтекло в медиите предложение за налагането на ограничение върху скоростта по аутобаните в Германия предизвика гнева на автолюбителите в страната, предаде \"Асошиейтед прес\". Германия е една от малкото страни в света, в която няма ограничение за скоростта по автомагистралите. Идеята тя да бъде ограничена до 130 км/ч е предложена с аргументи като намаляване на замърсяването на въздуха, принос в борбата срещу климатичните промени и намаляване на броя на катастрофите. Щефен Зайберт, говорител на канцлера Ангела Меркел, се опита да успокои вълната от възмущение сред германските шофьори, като каза, че една комисия, назначена от правителството, проучва различни предложения, но още нищо не е решено. Вчера министърът на транспорта Андреас Шойер заяви, че идеята \"противоречи на здравия разум\". А видният депутат от партията \"Зелени\" Джем Йоздемир каза, че това е \"разумен акт\". /БТА", "date": "2019.01.23", "title": "Предложение за ограничаване на скоростта по магистралите ядоса шофьорите в Германия"}
{"url": "https://www.dnevnik.bg/evropa/2019/01/23/3378980_britancite_stavat_vse_po-razdeleni_po_vuprosa_za/", "text": "Нито едно от възможните решения на въпроса с Брекзит не се ползва с подкрепата на мнозинството от британците, които са единни само в неодобрението си на договорената от премиера Тереза Мей сделка за излизане на Великобритания от Европейския съюз, според публикуван вчера доклад, предаде \"Франс прес\". Авторите на доклада, учени от шотландския университет в Стратклайд, обобщават резултатите от няколко социологически проучвания. Малка част от анкетираните британци подкрепят предоговаряне на постигнатата от Мей сделка с ЕС според доклада \"Брекзит и обществено мнение 2019\". Приблизително еднакъв е броят на привържениците на Брекзит без сделка и на желаещите провеждането на втори референдум за излизане от блока. Нито една от двете групи обаче не поддържа \"мек\" Брекзит, при който се запазват близките отношения между Великобритания и европейските институции. Според публикувано в неделя проучване Брекзит без сделка е предпочитан пред втори референдум, нови парламентарни избори и сделката на Тереза Мей, но въпреки това се ползва с подкрепата на едва 28 процента от участвалите в анкетата. Макар че кампанията за провеждане на втори референдум набра сила през последните месеци, тази опция не е \"толкова популярна, колкото понякога я представят\", заяви професорът по политически науки от университета в Стратклайд Джон Къртис. По думите му анкетите сочат, че мнозинството британци би искало да си каже думата по сделката на Мей, но когато оставането в ЕС е представено като възможно решение, опозицията срещу нов вот води с близо 10 пункта. Според Къртис изправените пред толкова разделеното обществено мнение политически лидери трябва да си припомнят мисълта, че да управляваш означава да избираш. /БТА", "date": "2019.01.23", "title": "Британците стават все по-разделени по въпроса за Брекзит"}
{"url": "https://www.dnevnik.bg/evropa/2019/01/23/3378982_germaniia_zamrazi_uchastieto_si_v_operaciiata_sreshtu/", "text": "Германия обяви, че замразява участието си във  военноморската операция \"София\"  на Европейския съюз, която има за цел да пресича трафика на хора през Средиземно море. В нея остава да участва само фрегатата \"Аугсбург\", която бе изпратена там неотдавна, се казва в съобщението, получено и разпространено от ДПА. Операция \"София\" започна пред 2015 г. и има за задача да залавя трафиканти и да разбива техния бизнес модел, а същевременно да обучава  либийската брегова охрана  и да наложи оръжейно ембарго над раздираната от вътрешни конфликти северноафриканска страна. Мандатът на операцията бе подновен през декември за три месеца и трябва да приключи в края на март. /БТА", "date": "2019.01.23", "title": "Германия замрази участието си в операцията срещу трафика на хора през Средиземно море"}
{"url": "https://www.dnevnik.bg/evropa/2019/01/23/3378985_prez_2020_g_ljuksemburg_shte_stane_purvata_strana_s/", "text": "Жителите и гостите на Люксембург ще пътуват безплатно с обществения транспорт, съобщи австрийският в. \"Стандарт\". От 1 март 2020 г. за пътуване с автобусите, трамваите и влаковете на втората най-малка страна в ЕС няма да имате нужда от билет, а само от лична карта, съобщи министърът на инфраструктурата Франсоа Бош. По този начин Люксембург ще стане първата страна в света с безплатен обществен транспорт не на последно място защото може да си го позволи, отбелязва изданието. Мярката, която има за цел да мотивира повече хора да се откажат от колите си, ще бъде финансирана от държавния бюджет с 41 млн. евро годишно. Пътуванията първа класа обаче ще продължат да се плащат. Не се очакват съкращения в транспортните компании, като на продавачите на билети и контрольорите ще бъдат намерени нови задачи, каза Бош. От инициативата полза ще имат също чуждестранните гости и хората, които всеки ден пътуват до работното си място, макар че ще трябва да плащат пътуванията си до люксембургската граница. Люксембург планира до 2023 г. да инвестира и 2.2 млрд. евро в жп пътища, а от 2030 г. всички автобуси трябва да станат електрически. /БТА", "date": "2019.01.23", "title": "През 2020 г. Люксембург ще стане първата страна с безплатен обществен транспорт"}
{"url": "https://www.dnevnik.bg/na_put/2019/01/23/3378175_fotogaleriia_predshestvenicite_na_inkite_chast_2/", "text": "Отново на път. Спираме в красиво колониално селце със сложното индианско име Андауайлиляс, за да посетим \"Сикстинската капела\" на Андите. \"Църквичка\" с внушителни размери е сякаш насред нищо и никакво село, построена върху останките на инка-сграда. Изрично сме предупредени да не снимаме и ни връчват по един диск, който не работи. Отвътре - неочаквана комбинация от живопис, фрески и купища злато. Всичко е микс от класически европейски влияния и индиански вярвания (Дева Мария дъвчи кока, по тавана и по стените има изображения, които напомнят местното изкуство и изобразяват перуанска флора и фауна, и само богатите испанци са на пътя за Ада). Целият таван е тип конструкция арабско ветрило – в синьо и златно.", "date": "2019.01.23", "title": "Фотогалерия: Предшествениците на инките (част 2)"}
{"url": "https://www.dnevnik.bg/biznes/2019/01/23/3378991_razdelianeto_na_osigurovkite_poravno_ne_e_prehvurliane/", "text": "Предложението за разделяне на осигуровките поравно между работодател и работник не е прехвърляне на тежестта, а гаранция за връщане на работна ръка от чужбина. Това заяви председателят на Българската стопанска камара Радосвет Радев в ефира на БНТ. \"В момента работникът е най-фаворизиран. Заплатите нарастват периодично, а нито една фирма не е постигнала подобен ръст, както този на трудовите възнаграждения\", каза той. Поводът за коментара му е  предложението  на основните работодателски организации финансовата тежест да е еднаква за двете страни, което беше представено вчера. В момента вноската се дели в съотношение 60:40, като бизнесът плаща по-голямата част. Според бизнеса това няма да се отрази на заплатите, защото ще бъде компенсирано от увеличение на трудовите възнаграждения. За целта с промени в Кодекса на труда може да бъдат въведени нов тип трудови договори. Предстои предложението за реформа да бъде обсъдено със социалните партньори. На такова обсъждане подлежи и искането на работодателите да се отмени задължението на работодателя да изплаща първите три дни болничен.", "date": "2019.01.23", "title": "Радосвет Радев: Разделянето на осигуровките е гаранция за връщане на работници от чужбина"}
{"url": "https://www.dnevnik.bg/evropa/2019/01/23/3378988_podkrepata_za_alternativa_za_germaniia_e_na/", "text": "Дясната антиимигрантска партия \"Алтернатива за Германия\" (АзГ) губи позиции сред германските избиратели, сочи проучване, направено, след като службата за вътрешно разузнаване съобщи, че  разследва партията , предаде вестник \"Билд\", цитиран от ДПА. Според проучването на социологическата агенция ИНСА, която е анкетирала 2044 души в края на миналата седмица, подкрепата за партията в момента е 13 процента - най-ниското равнище от над една година. Спадът само за една седмица е с 1.5 процента. Според ИНСА пикът на подкрепата за АзГ е бил 18.5 процента в началото на октомври. Партията, която отбеляза стремителен възход след имиграционната вълна през 2015-2016 г., сега е четвъртата по популярност в страната и значително изостава от консервативния алианс ХДС-ХСС на канцлера Ангела Меркел, който е подкрепян от 31 процента - повишение с 2 процентни пункта за седмица. Зелените качват 1.5 процентни пункта за седмица и имат 19.5 процента. Социалдемократите (ГСДП) имат спад от 1 пункт до 13.5 процента. Твърдата левица също губи 1 пункт и спада до 9.5 процента, колкото има и либералната Свободна демократическа партия, при която няма промяна. При това разпределение на силите, ако изборите бяха днес, голямата управляваща коалиция между ХДС/ХСС и ГСДП би спечелила 44.5 процента, което е недостатъчно за парламентарно мнозинство. Германското контраразузнаване обяви миналата седмица, че поставя под засилено наблюдение (АзГ) заради подозрения, че контактува с екстремисти. Предвижда се да бъдат проучвани публичните коментари на членове на партията, както и техните връзки с екстремистки групи, каза на пресконференция директорът на Федералната служба за защита на конституцията (Bundesamt fur Verfassungsschutz) Томас Халденванг. По думите му обаче режимът на наблюдение не предвижда внедряване в партията на агенти под прикритие, нито използване на специални разузнавателни средства. Общата задача за наблюдението е да установи дали партията се придържа към екстремистки тенденции, които може да нарушат конституционния ред в Германия. /БТА", "date": "2019.01.23", "title": "Подкрепата за \"Алтернатива за Германия\" е на най-ниското си ниво от над 1 година"}
{"url": "https://www.dnevnik.bg/kultura/2019/01/23/3378695_voaiori_sus_svetovna_slava/", "text": "Едно кьоше на паркинг в Брюксел за репетиционна, една обикновена каравана за сцена и... любов за вдъхновение – това е всичко, с което Габриела Каризо и Франк Шартие разполагат преди 20-на години. Тя е от Аржентина. Той е от Франция. Те са актьори, които танцуват. Или пък танцьори, които говорят. Запознали са се няколко години по-рано в известната компания Les Ballets C de la B на хореографа Ален Плател и не предполагат, че от сливането на идеите, кариерите и животите им ще покълне една от най-завладяващите компании за танцов театър. Днес Peeping Tom е генератор за съвременна култура, с хореографии, които се дават за пример, и със спектакли, изкупувани почти моментално. В България ще ги видим за втори път (след \"МАЙКА\" през 2017) на 20 септември 2019 с \" ДЕТЕ \" в рамките на фестивала  ONE DANCE WEEK , а интересът към събитието вече е сериозен. Това не е случайно, защото продукциите на Габриела Каризо и Франк Шартие, лични и универсални едновременно, успяват да си създадат фенове навсякъде по света.  Още първият им спектакъл \"Caravana\" задава стандарт, който ще се превърне в запазена марка на Peeping Tom. Както подсказва името, взето от жаргонния израз, зрителите на спектакъла са едновременно и гости, и воайори. Гледайки какво се случва пред и около караваната или вътре – направо през прозорците и вратата, публиката се натъква на парадокси и сътресения в уж скучното ежедневие на една любовна двойка.  В дебютната постановка личат всички следи, които впоследствие Peeping Tom ще оставят на световната сцена за изпълнителски изкуства – декор, толкова истински и познат, че те кара да забравиш, че се намираш в театралната зала. История, която уж ти се е случвала, но в следващия момент поема неочакван обрат. Танцово майсторство, което не забавлява очите, а опровергава ума за онова, което обикновено си налагаме да мислим, вярваме или помним.  Същата каравана ще се появи 9 години по-късно в \"32 rue Vandenbranden\" (2009), един от най-популярните и награждавани спектакли на компанията. Действието се развива в планински заслон близо до село през зимата, където снегът и самотата са единствените спътници на малцината обитатели. Това е дисекция на желанието да промениш коренно живота си, мечтата да избягаш другаде, но да не можеш да направиш нищо по въпроса.  Peeping Tom са една от най-последователните танцови компании и по отношение на основната тематика – човекът зад маските. Това е майката извън задължителните й геройства, бащата без сили, синът без уважение към родителите. Това е семейството отвъд задръжките и регулираните отношения. В света на Каризо и Шартие нищо не е такова, каквото изглежда – и срутването на \"нормалното\" и \"приемливото\" чрез танц и психология обяснява защо компанията е толкова популярна. Първата трилогия на Peeping Tom е създадена между 2002 и 2007г. Първият спектакъл се нарича \"Le Jardin\", а кабаретна обстановка и вечерно градинско парти отпращат послание, че разпиляването на времето е трагедия. Вторият – \"Le Salon\" – бележи пробива на белгийците на международната сцена. Спектакълът разказва за богато семейство в период на морален, физически и финансов упадък. Остарелият баща губи контрол над дома, децата, простатата и впоследствие над самия си живот. Действието се развива във фамилната всекидневна, някога богата, сега западаща и захабена. Финалната глава \"Le Sous Sol\" разказва за живота след смъртта. Във вехто пространство и пясък несбъднатите мечти продължават да живеят. Заедно трите части построяват къща – метафора за изградените отношения между членовете на фамилията, които всъщност са ужасно крехки и предстои да се разпаднат. Защото всеки един от семейството обитава своя вселена на неизказаното, несбъднатото, незабелязаното от другите. В семейството на Peeping Tom също е така, само че личните преживявания на всеки от артистите са насърчени да излязат наяве.  Каризо и Шартие често казват в интервюта, че работата им е колективен резултат – всички в екипа са допринесли малко или много за сюжета, движенията или естетиката на сцената. За 20 години хореографите включват артисти от няколко континента и от различни поколения – от 5-годишни до 80-годишни. Сред тях е Еурудайк дьо Бел, мецосопрано, която се присъединява в \"Caravana\" (1999) и продължава да излиза на сцената и до днес. Последната семейна трилогия на Peeping Tom съвсем скоро ще бъде затворена. Първо Франк Шартие създава психологическия спектакъл за остаряването \"Баща\" / Vader (2014). След това Габриела Каризо разполага непознатата \"Майка\" / \"Moeder\" в музей и родилно отделение като реакция за смъртта на собствената си майка. Двамата заедно създават \" ДЕТЕ \", който ще видим за първи път в България през септември в Пловдив.  Световната премиера на \"ДЕТЕ\" предстои през април в Les Théâtres de la ville – Люксембург, а в Пловдив ще бъде едно от първите му представяния. Каризо и Шартие са подготвени сериозно по темата. Чрез различни работилници с деца - на богати семейства, със специални потребности, сираци и бежанци, хореографите изучават поведението на децата и конструират всички персонажи в спектакъла.  Очакваме драматургия с много психология, фантазии с кошмари, видения от сенките и, разбира се, впечатляващи танцови умения. Съдейки по богатата визитка на Peeping Tom, \"ДЕТЕ\" ще бъде постановка, за която дълго ще се говори след това. ", "date": "2019.01.23", "title": "Воайори със световна слава"}
{"url": "https://www.dnevnik.bg/evropa/2019/01/23/3379001_polskite_upravliavashti_obeshtaha_pensii_na/", "text": "Консервативното правителство на Полша одобри планове за осигуряване на пенсии на майки с четири и повече деца, които не работят, предаде \"Ройтерс\". Т.нар. майчинска пенсия ще струва около 800 милиона злоти (около 186 милиона евро) тази година и около 11 милиарда злоти (2 млрд. и 600 млн. евро) през следващите 10 години, заявиха премиерът Матеуш Моравецки и министърът на труда Елжбета Рафалска. По думите на Рафалска проектът се приема много добре от обществото и показва, че усилието да се отглеждат много деца се радва на значителна подкрепа сред поляците. Майките на четири и повече деца, които са достигнали възрастта за пенсиониране, но не са работили достатъчно дълго, за да получават минималната пенсия, ще могат да канддатстват от март за месечна помощ от 1100 злоти (256 евро). Очаква се около 86 хил. жени да се възползват. Бащите също ще могат да кандидатстват, но само ако майката е починала или е напуснала семейството. Схемата е част от новите социални политики на управляващата партия \"Право и справедливост\". Евроскептичното правителство, което подчертава значението на семейните ценности и се стреми към увеличаване на населението, ще се изправи пред парламентарни избори преди края на годината. Планът трябва да бъде одобрен от доминирания от \"Право и справедливост\" парламент и изисква подписа на президента.", "date": "2019.01.23", "title": "Полските управляващи обещаха пенсии на многодетните майки, които не работят"}
{"url": "https://www.dnevnik.bg/sviat/2019/01/23/3378995_kongresut_na_sasht_prie_zakon_zabraniavasht_na_trump/", "text": "Камарата на представителите на САЩ прие късно във вторник Закон в подкрепа на НАТО, с който забранява на президента Доналд Тръмп да използва федерални средства за действия, целящи оттеглянето на страната от алианса. В защита на американското членство в 70-годишния съюз гласуваха 357 конгресмени, 22 се обявиха против, а общо 54 не гласуваха (26 демократи и 28 републиканци). Освен че потвърждава властта на Конгреса над федералния бюджет, законът още веднъж подкрепя атлантическия съюз и най-важния Член 5 от Вашингтонския договор, гарантиращ взаимна защита на страните членки. Подкрепя се приемането на Черна гора, \"солидното\" финансиране на Инициативата за европейска отбрана и целта всяка държава да заделя поне 2% от БВП за отбрана към 2024 г. \"В някакъв смисъл е безумие, че трябва да предприемем всичко това. Но аз сериозно се отнасям към президента на Съединените щати, а той не крие презрението си към алианса и готовността си да разгледа напускането му\", заяви конгресменът Том Малиновски, бивш помощник държавен секретар на САЩ. \"Този закон дава да се разбере, че Конгресът на САЩ продължава да вярва в мисията на НАТО и ще предотврати всякакви недалновидни усилия\" за едностранното му напускане, добави Станли Хойер, лидер на мнозинството на демоклатите в Камарата на представителите. Тръмп изпраща противоречиви сигнали за позицията си за НАТО. След като при първото си посещение в централата на алианса той не подкрепи публично Член 5 и поставяше под въпрос членството при незадоволителни за него разходи от другите страни, миналата седмица каза: \"100% ще бъдем с НАТО, но, както заявих на другите страни, трябва да отделите повече\". Законът, одобрен от конгресмените, е внесен от няколко демократи, сред които и Елиът Енджъл, председател на комисията по външна политика. \"Трябва да осъзнаем, че НАТО не е само заради трансатлантическите отношения. Не можем да се фокусираме единствено върху това кой колко плаща и какво получава. Членството в НАТО не е като това в голф клуб\", каза Панета. Енджъл напомни, че разцепването на алианса е една от основните цели на руския президент Владимир Путин \"и поради това е толкова разочароващо и тревожно да видим САЩ да изпращат объркващи сигнали за този съюз или да се отнасят към него като към бреме\". Сред вносителите има и четирима републиканци, които заявиха, че НАТО се радва в Камарата на представителите на силна подкрепа от двете основни партии в страната. Вотът се състоя няколко часа след като Уес Мичъл, основният американски дипломат за отношенията с Европа, обяви, че напуска поста си в средата на февруари по лични причини. \"Той бе единствената контратежест [на Белия дом], останала след оттеглянето на бившите генерали Джим Матис (министър на отбраната), Х. Р. Макмастър (съветник по въпросите на националната сигурност) и Джон Кели (началник на администрацията на Белия дом), както и на Ники Хейли като постоянен представител в Съвета за сигурност на ООН\", коментира Малиновски, един от вносителите на Закона в подрепа на НАТО. \"Всички те си отидоха, а ние сме единствените останали и е важно и спешно Конгресът да изпълни конституционната си роля и да предприеме това действие\", добави бившият дипломат и настоящ член на комисията по външна политика на камарата. \"Често е казвано, че конституцията е боен зов, и ние заявяваме, че не напускаме НАТО без битка.\"", "date": "2019.01.23", "title": "Конгресът на САЩ прие закон, забраняващ на Тръмп да напуска НАТО"}
{"url": "https://www.dnevnik.bg/bulgaria/2019/01/23/3378999_kratki_novini_izdirva_se_momche_potunalo_v_zamruznal/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Агенцията \"Електронно управление\" ще се помещава в резиденция \"Бояна\" Държавната агенция \"Електронно управление\" получава за управление едноетажна сграда - Дом № 3 в комплекс \"Бояна\", реши правителството. Сградата - публична държавна собственост, е с площ 1337 кв. м. До момента имотът е управляван от Министерския съвет, но е с отпаднала за него необходимост. Сградата ще се използва от агенцията за изпълнение на нейните функции. Кабинетът отпусна пари за нова дирекция в министерството на икономиката Правителството реши да отпусне 2.7 млн. лв. по бюджета на Министерството на икономиката, с които да се финансира работата на новосъздадената там дирекция - \"Регулиране на икономически дейности\". Тя се създаде по закона за горивата, чието действие днес  депутатите отложиха  с 6 месеца. Протест срещу строителството на нов блок в столичния кв. \"Бъкстон\" Предложен за одобрение план предвижда детска площадка в столичния кв. \"Бъкстон\" – до Шесто районно управление, да се премахне и на мястото й да бъде издигнат блок. Това е причината хората от близките блокове да излязат на протест. Измами с фалшиви фишове за неправилно паркиране в София Издирват се мнимите инспектори, които са лепили фалшиви фишове и са събирали глоби за паркиране в столицата, съобщи БНТ. Издирва се момче, удавило се в замръзнал водоем Инцидентът с 15-годишното момче е станал вчера край пловдивското село Марково, съобщава Би Ти Ви. Момчето било със свои приятели на водоема, стигнало до средата му по леда, когато изведнъж пропаднало. Другите деца се обадили на свой роднина, който първоначално опитал да извади момчето, но без успех. На място има полиция и водолази, които продължават акцията по издирването на тялото. Язовирът е общинска собственост, но не се охранява.", "date": "2019.01.23", "title": "Кратки новини: Издирва се момче, потънало в замръзнал водоем"}
{"url": "https://www.dnevnik.bg/sviat/2019/01/23/3379004_venecuela_shte_prerazgleda_otnosheniiata_si_sus_sasht/", "text": "Президентът на Венецуела Николас Мадуро е наредил преразглеждане на дипломатическите отношения със САЩ, след като американският вицепрезидент Майк Пенс изрази подкрепа към опозицията във Венецуела и нарече Мадуро \"диктатор, който няма законно право на власт\", предаде \"Ройтерс\". Видеопосланието на Пенс бе разпространено ден преди планираните за днес национални протести на опозицията с призиви за сваляне на Мадуро от власт, посочва АП. Президентът на Венецуела говори по държавната телевизия няколко часа по-късно, като каза, че Пенс е ударил дъното в отношенията между двете страни, като е одобрил преврат. САЩ поддържат посолство в Каракас, но двете страни не са си разменяли посланици от близо 10 години, припомня АП. \"От името на президента Доналд Тръмп и от целия американски народ позволете ми да изразя твърдата подкрепа на САЩ за вас, народа на Венецуела, дайте глас на своя призив за свобода\", призовава Пенс във видеопосланието, което започва с поздрава \"Ола\" (Hola), или \"здравейте\", на испански език. Пенс заявява още веднъж подкрепа за опозиционера Хуан Гуайдо, с когото разговаря по-рано този месец, и за парламента, ръководен от него, като \"последен белег на демокрацията\" във Венецуела. Американският вицепрезидент казва, че Вашингтон подкрепя решението на Гуаидо да отстоява правата на парламента, да обяви Мадуро за \"узурпатор\" и да настоява за сформиране на преходно правителство. Междувременно правителството на Венецуела заяви, че групата военни, които откраднаха оръжия при опит за метеж в понеделник, са ги предали на опозиционната партия \"Народна воля\". Партията отхвърли това обвинение като \"лъжа\" и опит за прехвърляне на вина. /БТА", "date": "2019.01.23", "title": "Венецуела ще преразгледа отношенията си със САЩ"}
{"url": "https://www.dnevnik.bg/sport/2019/01/23/3378986_luka_pui_produlji_prikazkata_si_v_melburn_s_pobeda/", "text": "Французинът Лука Пуи продължи приказката си на Australian Open, като достигна първия си полуфинал в турнирите от Големия шлем. 24-годишният тенисист се наложи със 7:6 (4), 6:3, 6:7 (2), 6:4 срещу Милош Раонич. Следващият му съперник ще бъде победителят от мача между Новак Джокович и Кей Нишикори. Другият полуфинал противопоставя  Рафаел Надал  и  Стефанос Циципас . Въпреки 25-те си аса Раонич не беше убедителен в разиграванията при първи вкаран сервис. Канадецът допусна и повече непредизвикани грешки - 34 срещу 24, а печелившите удари на двамата бяха почти равни - 62 за Пуи и 59 за съперника му. Мачът започна безупречно за Раонич, който в първите три гейма даде само една точка на съперника си. Канадецът държеше преднината си до 5:2, когато Пуи започна обрат. Французинът най-напред върна пробива в последния възможен момент, за да стигне до 5:5. След това той притисна съперника си, като при негов сервис поведе с 40:0. Този път Раонич се спаси, а сетът стигна до тайбрек. В него Пуи игра по-добре и с два минипробива спечели. Във втория сет двамата бяха по-убедителни в сервис-геймовете си. В него имаше само една възможност за пробив, от която французинът се възползва и това го насочи към успеха. Бързата размяна на сервис-геймове продължи и до средата на третия сет. След това Пуи няколко пъти имаше възможности да пробив, но не успя. В тайбрека Раонич беше безкомпромисен, като поведе с 6:0 и след това намали изоставането си в мача. Мачът продължи да е оспорван и в четвъртия сет. Той вървеше без пробиви до десетия гейм, когато Пуи нанесе решаващ удар. Той улови третата си възможност за достигане до полуфиналите и спечели мача.", "date": "2019.01.23", "title": "Лука Пуи продължи приказката си в Мелбърн и е на полуфинал"}
{"url": "https://www.dnevnik.bg/video/2019/01/23/3379005_video_kak_se_suzdavashe_ruskata_limuzina_na_putin/", "text": "Министерството на промишлеността и търговията на Русия разпространи видеозапис \"Как се създаваше AURUS\", в който представя историята на разработването и производството на президентската лимузина Aurus Senat. В краткия филм са показани повечето етапи от работата над автомобила, която е част от проекта \"Кортеж\", но никъде не става дума за партньорството с чуждестранни, предимно германски компании. \"Създадена е не просто нова руска кола, а мощности и компетентност за серийно производство на надеждни автомобили. За реализирането на проекта бяха събрани най-добрите руски инженери и конструктори, създадени бяха нови технологи и оборудване\", се казва в съобщението на министерството. \"За по-малко от година след световната премиера \"Аурус\" успя да попадне в списъка на най-великите лимузини в историята според най-старото и едно от най-авторитетните издания в света - сп. Autocar\", допълват от ведомството. Лимузината Aurus Senat бе демонстрирана за пръв път при встъпването в длъжност за нов мандат на Путин на 7 май миналата година. От януари 2019 г. такава кола обслужва и премиера Дмитрий Медведев, а има планове коли от тази серия (има още седан, микробус и всъдеходен джип) да използват и държавните служители. Според министерството в средата на 2020 г. трябва да започне серийно производство на 5000 коли годишно в завод на компанията Sollers в специална икономическа зона в Татарстан.", "date": "2019.01.23", "title": "Видео: Как се създаваше руската лимузина на Путин (според Москва)"}
{"url": "https://www.dnevnik.bg/politika/2019/01/23/3379034_parlamentut_otloji_na_purvo_chetene_deistvieto_na/", "text": "Парламентът прие на първо четене предложението на Министерския съвет за отлагане на срока за влизане в сила на Закона за административното регулиране на икономическите дейности, свързани с нефт и продукти от нефтен произход, съобщи агенция \"Фокус\".  Предложението е той да започне да действа от 1 юли 2019 г., а не от 28 януари 2019 г. \"За\" гласуваха 112 народни представители, 28 се въздържаха. Парламентът прие и процедурното предложение на ГЕРБ срокът за внасяне на промени в закона за горивата между двете четения да бъде 3 дни. Известният като закон за горивата беше приет от парламента през лятото на 2018 г. и трябваше да влезе в сила от 28 януари 2019 г. С него се въвеждат специални изисквания за регистрация на търговците с нефт и нефтопродукти - определен уставен капитал и обезпечение, както и високи санкции за нарушителите. От големите търговци на горива се изисква капитал, не по-малък от 1 млн. лева, а от дребните - 20 хил. лева. Дистрибуторите на бутилиран газ трябва да притежават минимум 10 хил. бутилки за съхранение. Лице, което осъществява търговия с нефт и нефтени продукти без регистрация, ще подлежи на глоба в размер от 25 до 250 хил. лв., а за повторно нарушение тя ще е в двоен размер. Забранява се също и на моторните превозни средства да зареждат от мобилни бензиностанции, за което се предвижда санкция от 20 до 200 хил. лв.  Промените ще доведат до хаос в бранша, каза председателят на парламентарната група за наблюдение на приходните агенции и борба със сивата икономика и контрабандата Емил Димитров, цитиран от БНР. По думите му, текстът е изработен некачествено. \"Текстът изобщо не кореспондира с реалността, не решава проблеми, а създава поне още четири нови. С приемането на закона се заложи той да влезе след шест месеца. Така се появи датата 28 януари. Сега предложението на Министерството на икономиката, респективно през Министерски съвет, е тази дата да се промени на първи юли. И къде е проблемът – в некачествено изработения и грешно подаден текст към Министерския съвет, а после изпратен и на нас, които ние за съжаление в момента не можем да променим. Можем едва между първото и второто четене\", подчерта Димитров. Депутатът от БСП Драгомир Стойнев възрази срещу законотворчеството в това Народно събрание. \"Това наистина, айде да не казвам, че е дъното на парламентаризма, но явно показва как се работи в този парламент и неслучайно искаме този парламент да се разпусне, защото явно тук няма никаква ефективност. Законопроектът е обнародван юли месец. От юли досега въобще не е работено по подзаконовите нормативни актове. Или може би всичко се прави с оглед предстоящите избори, за да има тишина, спокойствие\", посочи той. Валентин Николов от ГЕРБ упрекна опозицията, че не е разпознала проблемите навреме и не е реагирала. От ГЕРБ предлагат да бъде създадена нова работна група. На 17 януари парламентарната комисия за наблюдение на приходните агенции и борба със сивата икономика и контрабандата прие предложението за отлагане на закона. То дойде от правителството след протести на малките търговци на горива, които обявиха, че не са в състояние да отговорят на финансовите изисквания на закона и това би ги принудило да спрат дейността си. В началото на седмицата представители на Националното сдружение на търговци и превозвачи на горива обявиха решението си отново да преминат в протестна готовност срещу закона за горивата. Междувременно омбудсманът Мая Манолова внесе жалба в Конституционния съд срещу промените в закона. Законът доведе до напрежение и в Конфедерацията на работодателите и индустриалците в България, която бе напусната в знак на протест от петролната и газова асоциация, в която членуват \"Лукойл\" и другите големи търговци на горива. ", "date": "2019.01.23", "title": "Парламентът отложи на първо четене действието на закона за горивата"}
{"url": "https://www.dnevnik.bg/sviat/2019/01/23/3379006_ispanskite_krainolevi_se_oburnaha_sreshtu_sanches_v/", "text": "Правителството на премиера Педро Санчес претърпя първото си значимо поражение в парламента, когато съюзниците, крайнолевите \"Подемос\", отхвърлиха указ за реформа в недвижимите имоти, предадоха \"Ел Паис\" и \"Ройтерс\". Документът според властите в Мадрид целеше да подсили правата на наемателите и бе подложен на гласуване заедно с други, сред тях един допускащ нови частни оператори във високоскоростната жп мрежа. Кралските укази от такъв тип имат нужда от ратификация с просто мнозинство в парламента, но се одобряват от кабинета. Подобни укази са били отхвърляни само още 3 пъти от 1976 г. насам. Загубата бе най-сериозната за премиера социалист Педро Санчес, откакто той пое властта от консерватора Мариано Рахой миналата година. Гласувалите \"за\" депутати бяха едва 103-ма, а \"против\" бяха 243-ма. Социалистите са далеч от мнозинството в парламента, тъй като в техни ръце са под една трета от местата. Така Санчес разчита на \"Подемос\", каталунски националисти и по-малки регионални партии (всички те без крайнолевите подкрепиха указа). Някои от тях същевременно вече поставят под въпрос бюджета за 2019 г., който трябва да бъде гласуван другата седмица. Ако той бъде отхвърлен, Испания ще се изправи пред нови парламентарни избори още преди редовните, които трябва да са в края на 2020 г. Според \"Подемос\", която в последните месеци губи подкрепа и преживява вътрешни сътресения, указът не отговаря на вече съгласуваното със социалистите, тъй като не дава възможност за тавани върху наемите. Цените им нарастват отново в момент, когато строителството в Испания отново процъфтява 11 години след като балонът на недвижимите имоти се спука и предизвика икономическата криза. Лявата партия изтъква, че договорката със Санчес - според нея свързана и с приемането на бюджета - е била автономните области да имат право да въвеждат ограничения за наемите, пише \"Ел Паис\". Вестникът пише, че това неразбирателство създава несигурност за социалистите, които твърдят, че ще продължат преговорите с \"Подемос\", но указът трябва да бъде гласуван най-много месец след одобряването си от кабинета. Близо 6 млн. души в Испания, чието население е около 46.57 млн. души, живеят под наем по данни от миналата година.", "date": "2019.01.23", "title": "Испанските крайнолеви се обърнаха срещу Санчес в парламента заради спор за наемите"}
{"url": "https://www.dnevnik.bg/evropa/2019/01/23/3379039_vuv_franciia_sa_otkriti_toksichni_veshtestva_v/", "text": "Токсични вещества, включително глифозат, са открити в памперси във Франция. Това сочи изследване, публикувано днес от френската агенция за околната среда АНСЕС (ANSES), информира \"Ройтерс\". След проучвания на пелените за еднократна употреба и как те се използват контролиращата служба е установила доказателства за няколко химични вещества с опасно високи равнища на съдържание, посочи агенцията. Според проучването сред веществата са бутилфенил метилпропионал, използван в козметиката, някои ароматични хидрокарбонати и глифозат, използван в борбата с вредителите в селското стопанство. Всички те представляват потенциална опасност. Френското правителство посочи, че производителите и търговците трябва да гарантират, че вредните вещества са премахнати от пелените за еднократна употреба. Призовахме производителите и търговците да вземат мерки през следващите 15 дни за премахване на тези вещества от бебешките пелени за еднократна употреба, се посочва в съобщение на министерствата на здравеопазването, околната среда и финансите. Глифозатът се очаква да бъде спрян от употреба във Франция до три години, макар че се прави изключение от забраната в случаите, при които няма достатъчно надеждни алтернативи на пестицида в земеделието. /БТА", "date": "2019.01.23", "title": "Във Франция са открити токсични вещества в памперси"}
{"url": "https://www.dnevnik.bg/politika/2019/01/23/3379047_valeri_simeonov_koaliciia_obedineni_patrioti_moje_da/", "text": "И трите партии в \"Обединени патриоти\" заговориха за разпад на коалицията, след неуспешното начало на преговорите им за общо явяване на европейските избори. Коалиция \"Обединени патриоти\" може да се разпадне всеки момент, каза лидерът на НФСБ Валери Симеонов, а това зависело от обстоятелствата. Симеонов не би застанал зад кандидатурата на Ангел Джамбазки за евродепутат, каквото предложение беше направено от \"група интелектуалци\" вчера. Не ни обиждайте можем и сами да се явим на вота, каза Симеонов на въпрос на \"Дневник\" дали е възможна подкрепа за Джамбазки, ако той се яви във формат извън \"патриотичната\" коалиция. Симеонов твърди, че до този момент не обсъждано нито едно име за водач на листа на \"Обединени патриоти\", а преговорите за това между НФСБ и ВМРО са започнали едва миналата седмица. Симеонов обяви край на преговорите заради изказвания на лидера на ВМРО Красимир Каракачанов от  миналата седмица  и заради  ултимативната декларация на партията му  от вторник. Според Симеонов коалицията \"Обединени патриоти\" е създадена заради участие в парламентарните избори и за НФСБ европейските избори са без значение. След сериозен анализ до късно вечерта за нас като партия се изправя въпросът дали медийните изяви и декларации не са поредни стъпки в посока самостоятелно явяване, или с друга коалиция на колегите от ВМРО, каза още Симеонов. \"Ако е така, не би ли било по-редно това да бъде оповестено\", попита Симеонов и добави, че няма драма в това. Вчера от \"Атака\" обявиха, че депутатите от НФСБ не са дошли на свиканото от председателя на групата Волен Сидеров заседание. Според Валери Симеонов в парламента вчера е бил единствено Десислав Чуколов с камера на партийната телевизия \"Алфа\" и никой от депутатите не е бил осведомен. Волен Сидеров не е присъствал на нито един от последните три коалиционни съвета, на които трябваше да обсъди общото явяване и от дълго време не е свиквал заседание на група. От ВМРО смятат, че основната причина за това е, че в дневния ред на коалиционното заседание е била и точката за неговото председателство на групата. На въпрос как ще продължи да работи коалицията Симеонов каза: \"Ще видите как, ако изобщо продължи. Всичко е възможно\". \"Редно е преди всеки да си хване своя път да има уточняване, да се разберем\", допусна лидерът на НФСБ. Лидерът на \"Атака\" Волен Сидеров допусна възможност преговорите за общо явяване на изборите да продължат, но допусна и коалицията да се разпадне. \"Макар, че все още виждам белези за разтрогване на брака, нямаме наследство да делим,\" добави Сидеров. Ние, от ВМРО, сме готови да сме извиним на НФСБ, ако са засегнати, независимо дали е основателно, или не, коментира депутатът и заместник-председател на ВМРО Искрен Веселинов. \"Преди всичко за нас проблемът има няколко страни. На първо място, това е принципният въпрос за политиките, които следва да се отстояват. За нас въпросът за явяването на евроизборите е част от общия за единодействие в парламента и в управлението, и за постигане на реални резултати\", каза Веселинов. Според него нещата не трябва да се концентрират върху личностите и кой ще води и кой ще е извън листата. Източник от управлението на партията на Красимир Каракачанов обясни, че ВМРО се готвят и за самостоятелно явяване на европейските избори, но биха предпочели да се явят, като коалиция. Според други източници ВМРО и НФСБ сондират знакови личности от бившето \"дясно\" за включване в листите им за европарламент. От ГЕРБ отказват да коментират проблемите на малкия си коалиционен партньор и  ултиматума на ВМРО от вчера  в който мерки \"срещу циганизацията\", данък \"Лукс, часове по родинознание и начално военно обучение и т.н. за да останат във властта. Според депутат от ГЕРБ това е обичайна предизборна активност за ВМРО. Малко по-рано от НФСБ публикуваха официална декларация, в която обявиха край на преговорите за общо явяване на европейските избори. Ето и декларацията: На 18.01.2019 г. в Казанлък лидерът на ВМРО Красимир Каракачанов си позволи да дава оценки на партийните позиции на своите партньори за избор на нов боен самолет, които определи като \"несериозни\". За разлика от него ние не определяме като \"несериозен\" пълния обрат в позицията му по същия въпрос. Коалиционните отношения изискват уважение и приемане на чуждото мнение. Каракачанов упрекна партньорите си, че \"се ослушвали\", когато решил \"да се захване\" с циганския въпрос, въпреки категоричната подкрепа, изразена от Валери Симеонов в позиция по БНТ на 17 януари. Припомняме, че Каракачанов като вицепремиер по обществения ред и сигурността остана пасивен и безмълвен при по-взривоопасните конфликти в Асеновград и кв. \"Шекер махала\" в Пловдив. Етническите сблъсъци бяха предотвратени с активната намеса на Валери Симеонов (тогавашен вицепремиер - не по сигурността) от местната власт и МВР. На 22 януари ВМРО излезе с поредна декларация, с която хвърля упреци върху своите колеги и издига \"оригинални\" законодателни и управленски политики, преписани от програмата на НФСБ и Патриотичния фронт (ПФ). Странно за управляваща партия звучат лозунги като \"български паспорти за всички българи по етнически произход без чакане, бумащина и корупционни схеми\", когато за това отговарят представители на ВМРО в изпълнителната власт. По същия начин звучи и призивът за \"реализиране на ревизията в инвалидните пенсии ... \"!? За сведение на колегите ни от ВМРО ревизията в инвалидните пенсии се \"реализира\" вече 6-и месец чрез Наредбата за медицинската експертиза, изготвена и прилагана с активното участие на представители на НФСБ в изпълнителната власт. Без да коментираме останалите спорни текстове, общото впечатление е не за декларация на коалиционен партньор, а за манифест на малка опозиционна партия, събираща електорат за предстоящи избори. Националният изпълнителен комитет на НФСБ преустановява преговорите с ВМРО за общо явяване на изборите за Европейски парламент, като изисква от ръководството на ВМРО адекватно обяснение за горепосочените медийни изяви.", "date": "2019.01.23", "title": "И трите партии в \"Обединени патриоти\" заговориха за разпад на коалицията (допълнена)"}
{"url": "https://www.dnevnik.bg/sport/2019/01/23/3379049_sofiia_oupun_ochakva_mnogo_grucki_turisti_zaradi/", "text": "Тенис турнирът в София очаква огромен брой гръцки туристи заради присъствието на  Стефанос Циципас . Младият състезател се представя впечатляващо на Australian Open, където достигна полуфиналите и му предстои мач с Рафаел Надал. Министърът на спорта Красен Кралев посочи, че това е добре дошло за организаторите на \"София оупън\". Според него това ще е най-силният от досегашните сезони на турнира. \"Да започнем със Стефанос Циципас,  той отстрани Роджър Федерер на Australian Open  и играе на полуфинал. Чакаме изключително много туристи от Гърция, те купуват с огромна скорост билети. В момента той е един от най-актуалните тенисисти, те такава звезда в тениса са нямали\", каза Кралев в сутрешния блок на \"Нова телевизия\". \"Като гледаме звездите, които ще участват, няма как да има по-добра селекция за турнир от АТП 250. И се надяваме, че тази година този турнир ще бъде посочен за най-добрия в света в категорията\", продължи Кралев. На въпрос за неучастието на Григор Димитров министърът заяви, че българинът и екипът му са свободни да правят своя избор. \"София оупън\" ще се проведе за четвърти път от 3 до 10 февруари в зала \"Арена Армеец\". Участие в надпреварата са заявили носителят на три титли от Големия шлем Стан Вавринка и шестима играчи от топ 30. Надпреварата ще е с награден фонд 524 340 евро, което е с 42 280 евро повече от миналата година. Държавата отпуска 500 000 лева за организацията.", "date": "2019.01.23", "title": "\"София оупън\" очаква много гръцки туристи заради Циципас"}
{"url": "https://www.dnevnik.bg/politika/2019/01/23/3379000_bsp_obiavi_obvinenieto_na_elena_ioncheva_za_prane_na/", "text": "В отсъствието на лидера Корнелия Нинова днес почти всички депутати от парламентарната група на \"БСП за България\" се наредиха за изявление на една от трибуните в кулоарите на Народното събрание, за да подкрепят колегата си Елена Йончева, за която  във вторник се разбра, че е обвинена за изпиране на пари в особено големи размери от фалиралата КТБ . Според един от депутатите в този момент Нинова била заета да пише доклади. Самата Йончева обяви, че \"шайката ГЕРБ\" се опитва да смаже всеки, който разкрива как се разграбва България, но това няма да я спре, а от парламентарната група заявиха, че обвинението срещу \"депутата и журналист Йончева\" е политическа репресия от страна на ГЕРБ. Изявленията продължиха по-малко от 5 минути, след което депутатите не пожелаха да отговарят на журналистически въпроси. Йончева мина по кулоара на парламента, в който репортери и камери не се допускат, и влезе в пленарната зала. По-късно в кулоарите на Народното събрание тя отговори на въпроси на \"Дневник\". ТВ7 определила съдружието с офшорка  \"Обвинението, че работейки за ТВ7 в периода 2012-2014 г. съм била финансирана по престъпен начин, е абсурдно. Това е периодът, в който заснех поредица от документални филми за войната в Сирия, за Турция и пълзящата ислямизация, за Украйна и гражданската война. Средствата за тези филми са приведени през банка КТБ в периода, когато даже държавата с нейните контролни функции не е могла да предвиди нейния срив. Обвинението, че съм знаела, че тези средства са с престъпен произход, е опит да бъда ангажирана със своята защита, а не с работата ми на депутат. Тази атака започна, след като поискахме независима експертиза на българските магистрали. Правителството и Борисов вече използват създадената и контролирана от тях специализирана прокуратура за сплашване, за заплаха, за публично унижение на своите противници. Опитват се да смажат всеки, който разкрива как \"шайката\" - тази организирана престъпна група, разграбва България. Бих искала да ви уверя, че тази атака, това сплашване, тази репресия няма да ни спре\", обяви в двеминутно изявление Елена Йончева. То в голяма степен повтаря коментара й в профила й във фейсбук от вчера. Във вторник от прокуратурата съобщиха за \"Дневник\", че  Елена Йончева е привлечена като обвиняема за пране на пари в качеството й на собственик и управител на дружеството \"Офроуд\" , с чиито средства тя е имала право да се разпорежда. Според сигнал на ГЕРБ \"Офроуд\", чиито сметки са били в КТБ, е дружество на Йончева и регистрираната на Британските Вирджински острови \"Далий трейдинг лимитид\". В общото дружество Йончева внесла само 5 хил. лева, а офшорната фирма - 315 хил. лева. Според публикация на  в. \"Капитал\"  мажоритарният собственик на фалиралата КТБ Цветан Василев е собственик на десетки офшорни компании, сред които и \"Далий трейдинг лимитид\". По-късно пред \"Дневник\" Елена Йончева обясни, че предложението да сключи съдружие с офшорната фирма \"Далий трейдинг лимитид\" е дошло от страна на ТВ7, а целта й била да финансира закупуването на техника и излъчването на филми. Попитана дали е имала колебания за договора с офшорна фирма, тя отвърна, че юристите на телевизията са я уверили, че всичко е законно. Гаранцията от 20 хил. лв. е обжалвана  По информация на \"Медиапул\" прокуратурата твърди, че през 2012 г. Йончева е направила дружество с офшорната форма, която след това е внесла по сметките на новото дружество над 650 хил. лева от КТБ. Според държавното обвинение Йончева е знаела, че изпира пари, които са били източени от КТБ преди шест години. Пред \"Дневник\" Йончева обяви, че няма как да е знаела, че парите са придобити по престъпен начин, и че и до днес не знае дали това е така или не. И допълни: \"КТБ беше банка на годината тогава\". Журналистът обясни още, че от прокуратурата й казали, че срещу нея има \"гласови доказателства\", след което й отговорили, че някой я бил чул да казва нещо. Според адвоката й Васил Василев към момента имало предявено обвинение, но не и доказателства към него. В момента Йончева обжалва наложената й гаранция от 20 хил. лева, като съдът трябва да се произнесе по мярката до три дни. От името на групата на \"БСП за България\" изявление днес прочете депутатът Иван Иванов, който обяви, че в момента се осъществява политическа репресия върху народния представител и журналист Елена Йончева. \"Това е една груба политическа репресия от страна на ГЕРБ\", каза Иванов и припомни, че сигналът, по който е повдигнато обвинението на Йончева, е подаден от Антон Тодоров, Делян Добрев и Тома Биков от ГЕРБ (още за сигнала четете  тук ). \"Прави впечатление, че изключително бързо и \"резултатно\" съдейства (бел. авт. - прокуратурата) спрямо хора, които искат да отразяват истината. Всичко това се случи, след като бяха направени съответните разследвания за преградното съоръжение на границата, \"Кумгейт\" и магистралите. Защо към днешна дата за никой от политиците, за които още преди година дадохме заявка, че искаме да получим информация, че са свързани с КТБ, финансирани от КТБ, и са имали някакви взаимоотношения с тази банка, не излезе нищо в публичното пространство? А се опитва да се пришие колегата, журналистът Елена Йончева, която обективно върши своята работа, към едно престъпление, за което държавата с години си затваряше очите\", каза още Иванов. Йончева нямала предложение да е евродепутат  От името на депутатите от \"БСП за България\" той обяви: \"Това е един изключително нескопосан опит на ГЕРБ да спечели служебно европейските избори, който категорично ще бъде увенчан с неуспех. Парламентарната група категорично застава зад Елена Йончева в нейната дейност като журналист и народен представител да работи обективно, да разкрива истината и да търси справедливостта. Ние ще я подкрепяме във всички действия, които оттук нататък тя предприеме, и ще я защитаваме с всички сили, които ни дава законът\". По неофициална информация на \"Позитано\" 20 обсъждат възможността Елена Йончева да бъде водач на евродепутатската листа на БСП за предстоящите избори. Според изборните правила обвинението не й пречи да се кандидатира. Пред \"Дневник\" Йончева каза, че към този момент никой не е водил разговори с нея тя да е водач на листата.", "date": "2019.01.23", "title": "БСП обяви обвинението на Елена Йончева за пране на пари за репресия от \"шайката ГЕРБ\" (допълнена)"}
{"url": "https://www.dnevnik.bg/sviat/2019/01/23/3379063_makedonskiiat_vunshen_ministur_ne_izkljuchi_da_se/", "text": "Македонският външен министър Никола Димитров каза, че не изключва да се кандидатира за президент на страната на изборите тази пролет. В интервю  за телевизия \"24 вести\"  той каза, че изборът на кандидати на управляващия Социалдемократически съюз на Македония (СДСМ) е въпрос на консултации, преговори и проверка на общественото мнение. Той потвърди, че \"обсъжда сам със себе си\" възможността и \"не я изключва\" като човек, който не е член на партия и за когото само споменаването на името като евентуален кандидат би било чест. Иванов изигра важна роля в преговорите между Атина и Скопие за новото име на Македония. Следващият избор на държавен глава е важен, доколкото представители и на СДСМ, и на опозиционната ВМРО-ДПМНЕ твърдят, че търсят консенсусна фигура на мястото на завършващия втори мандат Георге Иванов, разделил многократно общественото мнение в Македония в последните години. В македонските медии се появи и информация, че е възможно СДСМ и албанският им коалиционен партньор - Демократичният съюз за интеграция (ДУИ), да приемат решение за извънредни парламентарни избори също тази (а не следващата) година. Според македонската \"Нова ТВ\" решението ще се вземе до края на седмицата.", "date": "2019.01.23", "title": "Македонският външен министър не изключи да се кандидатира за президент"}
{"url": "https://www.dnevnik.bg/detski_dnevnik/2019/01/23/3379082_video_za_nasilieto_v_uchilishte_niama_mejduchasie/", "text": "За насилието в училище няма междучасие - това е мотото на  кампанията \"Заедно срещу насилието в училище\"  на детския фонд на Обединените нации УНИЦЕФ. Всяка година стотици ученици в България стават жертва на агресия и тормоз. Насилието има различни форми – физическо, психическо, сексуално, кибернасилие, тормоз. Всяка от тях оставя своите белези върху детето – вреди на физическото и психичното му здраве и развитие, на способността му да учи и да изгражда отношения с други хора, да бъде пълноценен възрастен и родител. В рамките на кампанията УНИЦЕФ разработи специално анимирано видео (автор Аспарух Петров - Аси), което цели да повиши чувствителността към проблема и да покаже различните видове насилие над децата. УНИЦЕФ  вярва, че всяка една форма на насилие над дете може да бъде предотвратена. Затова през следващите 3 години организацията съвместно с министерството на образованието ще създаде и приложи цялостна програма за превенция на насилието и създаване на сигурна учебна среда. Ако имате съмнение, че дете е жертва на насилие, носите моралната и гражданската отговорност да подадете сигнал до отдел \"Закрила на детето\", Държавната агенция за закрила на детето или МВР. ", "date": "2019.01.23", "title": "Видео: За насилието в училище няма междучасие"}
{"url": "https://www.dnevnik.bg/photos/2019/01/23/3379021_fotogaleriia_niagara_v_hvatkata_na_studa/", "text": "Както всяка от последните зими, Ниагарският водопад замръзна.", "date": "2019.01.23", "title": "Фотогалерия: Ниагара в хватката на студа"}
{"url": "https://www.dnevnik.bg/razvlechenie/2019/01/23/3379071_sinut_na_djeims_gandolfini_shte_igrae_toni_soprano_vuv/", "text": "Майкъл Гандолфини, синът на покойния актьор Джеймс Гандолфини, ще изпълни ролята на Тони Сопрано във филма The Many Saints of Newark, който ще разказва предисторията на събитията от известния телевизионен сериал на HBO \"Семейство Сопрано\", съобщи \"Варайъти\". Негов режисьор ще бъде Алън Тейлър, а в актьорския състав влизат още Кори Стол, Били Магнусен, Джон Бернтал, Алесандро Нивола и Вера Фармига. Събитията във филма ще се развиват около бунтовете в Нюарк през юли 1967 г., когато враждата между афроамериканците и итало-американците става смъртоносна и 26 души загиват, а стотици са ранени по време на злощастните събития в най-големия град на щата Ню Джърси. Съавтор на сценария е създателят на сериала Дейвид Чейс, който работи по текста за филма заедно с продуцента Лорънс Конър. Все още няма подробности за сюжета. Знае се, че освен Тони Сопрано ще се появят и някои други герои от сериала. Джеймс Гандолфини изиграва за първи път ролята на Тони Сопрано през 1999 г. Сериалът прави общо шест сезона, като изследва събитията около измисления главатар на базираното в Ню Джърси криминално семейство и започва с опитите му да посещава психиатър, за да се справи с паник атаките, които получава. Ролята му носи три награди \"Еми\", един \"Златен глобус\" и три отличия от Гилдията на филмовите актьори. Актьорът умира през 2013 г. на 51 години.", "date": "2019.01.23", "title": "Синът на Джеймс Гандолфини ще играе Тони Сопрано във филм предистория"}
{"url": "https://www.dnevnik.bg/sport/2019/01/23/3379061_podnoveno_e_turseneto_na_samoleta_prevozval/", "text": "Издирването на  самолета, с който е пътувал новопривлеченият футболист на \"Кардиф\" Емилиано Сала , е подновено тази сутрин, съобщава AFP. Във вторник вечерта беше съобщено за намерени във водата предмети, но липсваше информация те да са от машината. На борда на малкия самолет Piper PA-46 Malibu са били аржентинският нападател и пилотът. Самолетът изчезнал от радарите в понеделник около 20.30 ч. вечерта на 20-ина километра северно от остров Гърнзи в Ламанша. Играчът пътувал от Нант за Кардиф, където на следващия ден трябвало да участва в първа тренировка с новия си отбор. В издирването са се включили два самолета, посочват властите, цитирани от AFP. Те са насочили усилията си към район, в който е най-вероятно да намерят следи въз основа на направен анализ. Във вторник търсенето продължи 15 часа и е покрило 3000 кв. км. Полицията в Гърнзи съобщи, че са намерени \"няколко плаващи обекта във водата\". \"Не открихме следи от хората на борда. Ако са кацнали във водата, възможността да са оцелели за съжаление е малка\", посочиха от полицията. Аржентинските медии разпространиха гласово съобщение, което Сала е изпратил в WhatsApp до близките си. В него той казва, че пътува за Кардиф в самолет, \"който изглежда, че ще се разпадне на части\". Футболистът говори, че му предстои първа тренировка с новия отбор на следващия ден. \"Ако до час и половина нямате новини от мен, не знам дали ще изпратят някой да ме търси, защото не могат да ме намерят. Татко, страх ме е\", завършва Сала. От 2015 г. досега нападателят игра за френския \"Нант\". Състезаващият се във Висшата лига \"Кардиф\" го привлече в рекорден за клуба трансфер за 17 млн. евро.", "date": "2019.01.23", "title": "Подновено е търсенето на самолета, превозвал изплашения футболист на \"Кардиф\""}
{"url": "https://www.dnevnik.bg/sviat/2019/01/23/3379042_trafikanti_durjat_20_hil_nigeriiski_jeni_i_momicheta_v/", "text": "Двайсет хиляди жени и момичета вероятно са станали жертва на трафиканти на хора и са прехвърлени от Нигерия в Мали, където са държани затворени, преди да бъдат принудени да проституират. Това заяви ръководителката на нигерийската агенция за борба с трафика на хора, предаде Ройтерс\". Джуди Оках-Донли каза, че съвместен екип на Националната агенция за забрана на търговията с хора и на Международната организация по миграция е установил мащабите на трафика по време на мисия в южната част на Мали миналия месец. Десетки жени и момичета бяха репатрирани през последните месеци от района Кангаба в южната част на Мали. Екипът, който е отишъл там, за да разследва, е открил още стотици други, каза Оках-Донли в телефонно интервю. По думите ѝ екипът е събрал достоверна информация от местни хора, че в южната част на Мали има разпръснати около 200 бараки с по 100-150 момичета и жени. Повечето от тях са възраст между 16 и 30 години. Била им е обещана работа в домове в Малайзия, но вместо това са принуждавани да проституират. \"Те са държани в ужасни, робски условия\", каза Оках-Донли. \"Те не могат да избягат, защото са държани в отдалечени места, като например навътре в гора\". Тази съдба сполита хиляди жени и момичета от най-населената африканска държава, където 70 процента от 190-милионното население живее с по-малко от два долара на ден. Голяма част от тях достига Европа, а други са транспортирани в други части на Западна Африка, отбелязва \"Ройтерс\". /БТА", "date": "2019.01.23", "title": "Трафиканти държат 20 хил. нигерийски жени и момичета в Мали"}
{"url": "https://www.dnevnik.bg/biznes/2019/01/23/3379057_asociaciia_vijda_jelanie_za_konfiskaciia_v/", "text": "След като преди седмица Българската стопанска камара възрази срещу идеята на финансовия министър Владислав Горанов да събуди \"спящите\" акции от масовата приватизация, сега към същата теза се присъединява и друга работодателска организация - Асоциация на индустриалния капитал в България (АИКБ). В съобщение до медиите тя настоява за  оттегляне на Концепцията за личните сметки  на физически и юридически лица, водени от \"Централен депозитар\" АД. Според работодателската организация, която се самоопределя като основен изразител на интересите на емитентите, предложената за обществено обсъждане концепция е в крещящо противоречие както с конституцията и гарантираната от нея неприкосновеност на правото на собственост, така и с Договора за функциониране на Европейския съюз. В изготвената концепция е предвидено въвеждане на задължително прехвърляне на акциите от Регистър А на Централния депозитар в Регистър Б към инвестиционни посредници. Така всеки собственик на акции ще бъде принуден в период от 1 година да ги прехвърли на инвестиционни посредници. Ако през тази една година собственикът на акциите не ги прехвърли доброволно, те ще се прехвърлят без негова воля в специално създаден инвестиционен фонд срещу дялове от фонда. След изтичане на нов срок и при липса на действие от страна на притежателите на дялове те ще бъдат национализирани и внесени в Сребърния фонд. Понастоящем притежателите на акции не плащат такси на Централния депозитар, но това правят предприятията, за да се поддържа Регистър А. С прехвърлянето на акциите към инвестиционен посредник тези плащания ще са за сметка на акционерите, посочва асоциацията. Според нея на акционерите им се предлага или от безплатния за тях Регистър А доброволно да прехвърлят акциите си при инвестиционен посредник и да заплащат занапред всички дължими такси и да загубят акциите си по този начин в дългосрочен план, или да не предприемат нищо и да загубят акциите си в краткосрочен план. Няма акт нито на европейското или българското право, нито практика, която да предполага и още по-малко да налага подобно нововъведение като предлаганата концепция, се посочва в позицията. Според работодателската организация ефектът от предлаганото по същество конфискационно решение, обосновано с незаинтересоваността на собствениците на \"спящи\" акции, не се различава от конфискация на банков влог, по който няма движение, или на автомобил, който не се управлява, или на недвижим имот, който не се използва. Асоциацията признава, че има проблеми с наследяването на акциите, с управлението им от емигриралите българи и от българите, които живеят в области без нито един лицензиран инвестиционен посредник. Но не национализацията е решението на тези проблеми, посочва организацията. Според нея далеч по-смислено е да се предвидят мерки и възможности за дистанционно управление на тези малки пакети акции, да се намалят и дори премахнат таксите за управление, прехвърляне и най-вече за наследяване.", "date": "2019.01.23", "title": "Асоциация вижда желание за конфискация в концепцията за събуждането на \"спящите\" акции"}
{"url": "https://www.dnevnik.bg/razvlechenie/2019/01/23/3378747_fotogaleriia_liato_nasred_zima_s_shanel/", "text": "\"Шанел\" посрещна гостите на ревюто си с висша мода насред изкуствено създадена градина, наподобяваща средиземноморска лятна атмосфера, но разположена насред зимен Париж.", "date": "2019.01.23", "title": "Фотогалерия: Лято насред зима с \"Шанел\""}
{"url": "https://www.dnevnik.bg/sport/2019/01/23/3379091_djokovich_dopulni_finalnata_chetvorka_v_melburn_sled/", "text": "Световният №1 Новак Джокович допълни полуфиналите на Australian Open след 52 минути игра срещу Кей Нишикори. Японският тенисист се отказа заради физически проблем при резултат 1:6, 1:4. Нишикори изигра два петсетови мача в първите два кръга, а в понеделник стана част от петия най-дълъг мач в историята на турнира - 5.05 часа. Той спечели епичен дуел с Пабло Кареньо Буста след обрат от 5:8 до 10:8 в тайбрека на петата част. Японецът влезе в мача с Джокович, след като прекара 13 часа и 47 минути на корта в първите си четири срещи. Още от самото начало той изглеждаше много уморен и неспособен да окаже сериозна съпротива на лидера в световната ранглиста. Джокович стартира с гейм на нула, а веднага след това реализира пробив. Сърбинът затвърди предимството си с още едно убедително спечелено подаване за 3:0. С много усилия Нишикори спря серията на съперника за 1:3, но това беше всичко, което успя да направи в първия сет. Деветият в световната ранглиста започна втората част с лесно спечелено подаване. Той обаче загуби следващите четири гейма и в крайна сметка реши да сложи край на мъките си на корта. Джокович постигна 19-а поредна победа в турнирите от Големия шлем и 16 от 18 мача срещу Нишикори. Световният №1 се класира за 34-ия си полуфинал в състезанията от голямата четворка, като по този показател отстъпва единствено на Роджър Федерер (43). В спор за място във финала Джокович, който преследва рекордна седма титла в Австралия и трета поредна в турнирите от Големия шлем, ще се изправи срещу поставения под №28 Лука Пуи. По-рано днес  24-годишният французин изненада Милош Раонич след победа в четири сета  и се класира за първия си полуфинал в Шлема. Другият полуфинал противопоставя носителя на 17 титли от Големия шлем  Рафаел Надал  и шампиона от младежките финали на АТП  Стефанос Циципас . За 32-годишния испанец това ще е 30-о участие във финалната четворка на турнирите от Големия шлем, а за 20-годишния грък - първо. Полуфиналът между Надал и Циципас ще се изиграе в четвъртък, а между Джокович и Пуи - в петък.", "date": "2019.01.23", "title": "Джокович допълни финалната четворка след отказване на Нишикори"}
{"url": "https://www.dnevnik.bg/sviat/2019/01/23/3379097_izbiratel_na_165_godini_be_otkrit_v_spisucite_v_turciia/", "text": "Избирателните списъци преди местния вот в края на март разгорещиха страстите в Турция - в тях се оказаха имена на хора, които трудно биха могли да упражнят правото си на глас, разказва Би Би Си. Много хора, които гласуват за пръв път, например са на възраст над 100 години - един дори е на 165. Опозиционни партии съобщиха и че в един от списъците има адрес с над 1000 регистрирани гласоподаватели. Изборите през март се очаква да са оспорвани, някои експерти смятат, че големи градове като столицата Анкара може да преминат в ръцете на опозицията. Според Републиканската народна партия (РНП) и Демократичната партия на народите (ДНП) най-много \"необичайни\" гласоподаватели са открити в райони, където на предишни избори Партията на справедливостта и развитието (ПСР) на Реджеп Тайип Ердоган е спечелила с малка преднина. Възрастта е най-използваният пример - над 6000 регистрирани гласоподаватели са на възраст над 100 години, много от тях са на възраст над най-стария човек, живеещ в Турция според статистиката, който в момента е на 116. Освен \"165-годишната\" Айше Екиджи (възрастта ѝ следва от това, че е родена през 1854 г. според списъците) се появява \"149-годишната\" Зюлфю и друга Айше на 148 г. Също така за шест месеца в район на провинция Чанкъръ в Северна Турция регистрираните гласоподаватели са се увеличили с 95%. Сади Гювен, който оглавява избирателната комисия на страната, междувременно увери, че няма случаи на измами, нито \"мъртви души\" или двукратно регистрирани гласоподаватели. За Анадолската агенция Гювен обаче каза, че регистрацията на над 55 хил. души е била замразена заради промени в избирателните райони. Според него е започнало разследване на случаите с над 6000 души на възраст над 100 г., чиито имена са били заличени от списъците. По-рано турският президент Реджеп Тайип Ердоган обясни, че близо 1.5 млн. души са сменили регистрацията си от изборите миналия юли, а партията му не успява да намери данните на над 500 хил. свои членове в списъците.", "date": "2019.01.23", "title": "\"Избирател на 165 години\" бе открит в списъците в Турция"}
{"url": "https://www.dnevnik.bg/bulgaria/2019/01/23/3379104_bez_debati_deputatite_odobriha_promeni_davashti/", "text": "Без дебати, без гласове против и при рехаво присъствие в пленарната зала депутатите одобриха окончателно законови промени, които отварят врата за проверки на медийни публикации, журналисти, за академични проучвания, документални материали и др., както и за откази за достъп до информация. С 83 гласа \"за\" и 10 \"въздържал се\" парламентът прие поправките в Закона за защита на личните данни, регламентиращи, че обработването и оповестяването на лични данни за журналистически цели, както и за академично, литературно или художествено изразяване ще е законно, ако се зачита неприкосновеността на личния живот. Предвиждат се и десет критерия, на базата на които ще се преценява дали има баланс между свободата на изразяване и правото на защита на личните данни. \"Намерението да се трасира по този начин пътят за проверки в медиите се потвърждава от великодушното изключение, записано със закона, според което проверката \"не може да води до разкриване на тайната на източника на информация\",  коментираха преди дни от \"Програма достъп до информация\" . Още при обсъждането на текстовете в парламентарната вътрешна комисия експертите на организацията възразиха, че има сериозни опасения за защита на свободата на словото и на информация. Пред \"Дневник\" адвокат Александър Кашъмов и днес каза, че описаните критерии, на базата на които ще се преценява балансът между медийната свобода и защитата на данните, са много обтекаеми и субективни. Допълни, че няма информация в друга страна да има подобна законова регламентация. В страните от Западна Европа има такъв баланс, но той е маркиран в практиката на Европейския съд по правата на човека, тук се вкарва в закон, а това не е удачно, смята той. Единственият, изказал се в пленарната зала днес, беше Милко Недялков от левицата, който изрази притеснения от разпоредбите и критериите, които залагат субективизъм. Никой не му отговори, а след това този текст и няколко други бяха гласувани и одобрени анблок. Според приетите текстове ще се преценява дали журналистите законово имат достъп до данните, дали имат право да ги обработват и да ги изнасят, без да нарушават баланса със защитата на личните данни, в зависимост от естеството на личните данни и обстоятелствата, при които те са станали известни. В същото време се казва, че когато комисията за защита на личните данни упражнява правомощията си, не може да стига до разкриване на тайната на източника на информация. Как ще се спази този принцип, след като ще се дава информация за естеството на личните данни и как те са придобити, не се разбира. Сред другите критерии за отчитането на баланса е влиянието, които разкриването на данните ще окаже върху неприкосновеността на личния живот на засегнатите хора и тяхното добро име. Ще се преценява и общественият интерес. Както и дали данните са за хора, обхванати от закона за конфликт на интереси – тоест политици, магистрати и др. Ще се взима предвид и дали става дума за информация за хора, които \"поради естеството на своята дейност\" имат \"по-занижена защита на личната си неприкосновеност или чиито действия имат влияние върху обществото\", без да се дава ясна дефиниция кой попада в този кръг, както и няколко други критерия. По искане на \"Програма достъп до информация\" беше записано, че няма да се налага да се доказва наличието на всички критерии, а само на съотносимите към конкретното проучване. Но все пак въпреки възраженията остана възможността за проверки и откази за достъп до данни. Депутатите продължават да гласуват без дискусии и изказвания на второ четене промените в Закона за защита на личните данни, които основно целят да въведат в българското законодателство европейските правила за защита на личните данни, след влизането в сила на регламента GDPR.", "date": "2019.01.23", "title": "Без дебати депутатите одобриха промени, даващи възможност за проверки на журналисти"}
{"url": "https://www.dnevnik.bg/evropa/evropeiski_parlament/2019/01/23/3379102_evroparlamentut_se_zaema_s_falshivite_politicheski/", "text": "В Европейския парламент се обсъждат допълнителни ограничения за създаването на европейски политически групи, като целта е да се предотврати злоупотребата с публични средства и оказването на влияние върху законодателния процес в ЕС, пише EUоbserver. Начело на инициативата е германският евродепутат социалист Йо Лайнен, според когото \"фалшивите политически групи\" в европарламента злоупотребяват с парламентарни привилегии, за да си осигурят финансиране и влияние. Спорен за него е неестественият съюз между италианската антисистемна партия Движение \"Пет звезди\" и евроскептичната Партия за независимост на Обединеното кралство (ЮКИП). През 2014 г. те създадоха Европа на свободата и пряката демокрация (ЕСПД), популистка евроскептична политическа група, която Лайнен описва като фалшива. \"Те дори открито признаха, че нямат какво да правят заедно, нямат политически прилики, нямат обща политическа програма, те дори нямат общи срещи и не гласуват в една и съща посока, така че това е реална злоупотреба с парламентарни привилегии\", коментира евродепутатът. Европейските политически партии разполагат както с финансиране, така и с влияние върху законодателния процес. Групите могат да внасят поправки и да назначават хора на ключови позиции по законодателните досиета. През 2016 г. над 58 милиона евро от бюджета на Европейския парламент бяха разпределени сред политическите групи, като ЕСПД получи приблизително 3 милиона евро. В бюджета за 2019 г. средствата са увеличени до 64 милиона. Според Дору Франтеску, директор на VoteWatch Europe, базиран в Брюксел институт, ЕСПД не функционира като нормална политическа група. \"Всъщност членове на \"Пет звезди\" и ЮКИП гласуват едни срещу други малко по-често, отколкото заедно, така че през повече от половината време те гласуват различно\", казва той. По думите му липсата на политическо единство в ЕСПД е удивителна, сравнявайки я с останаталите групи. Крайнодясната Европа на нациите и свободата (ЕНС), съставена основно от евродепутати на френския \"Национален сбор\", е на второ място след ЕСПД, що се отнася до липсата на политическа съгласуваност, добавя Франтеску. Говорител на ЕСПД коментира, че групата няма общ политически устав и редовни срещи на членовете й се провеждат в Страсбург и Брюксел. \"Както други по-малки групи в Европейския парламент, ние редовно сме дискриминирани спрямо еврофедералистките групи\", допълва той. Определение за политическа принадлежност Лайнен иска да наложи критерии за политическа принадлежност във вътрешните правила на европарламента, така че да е сигурно, че поне три четвърти от дадена група е съставена от една и съща европейска партия. Миналата седмица гласуване по въпроса по време на пленарното заседание бе отложено заради възражения на Зелените. Лайнен сега казва, че ще се откаже от това предложение като отстъпка към Зелените. По думите му хората, които искат да създадат политическа група, трябва да покажат например, че имат общи цели и обща програма. Те освен това трябва да гласуват заедно и да провеждат съвместни срещи, което според него са практическите въпроси, \"доказващи, че сте група\".", "date": "2019.01.23", "title": "Европарламентът се заема с \"фалшивите\" политически групи"}
{"url": "https://www.dnevnik.bg/razvlechenie/2019/01/23/3379099_onlain_znamenitosti_reshiha_da_promeniat_nachina_po/", "text": "Шестнайсет знаменитости от социалните медии, сред които певиците Ели Гулдинг и Рита Ора, моделите Роузи Хънтингтън-Уайтли и Алекса Чънг, както и влогърката Zoella, се обединиха около решението да променят начина, по който публикуват информация, снимки и видео онлайн, писа Би Би Си. Отсега нататък те ясно ще заявяват дали им е било платено, или са получили подаръци или други облаги от продуктите, които представят в профилите си. Решението им идва, след като британската агенция, която следи конкуренцията и пазара, предупреди, че публикациите им може да нарушават правата на потребителите. Онлайн промотирането може да подпомага брандовете, но може да бъде и подвеждащо, обяви още регулаторът. Агенцията не публикува информация за това дали някой от въпросните онлайн инфлуенсъри е нарушил закона, но обяви, че всички те са изказали желание доброволно да променят практиката си след разследването на властите. Ако все пак не могат да спазят това неписано споразумение, ги грози опасност да се явят в съда и да понесат тежки глоби или да получат присъда от затвор до две години. Обикновено, когато знаменитост публикува реклама, без ясно да обозначи, че й е било платено да го направи, комисията за рекламните стандарти може да отправи предупреждение, ако получи оплакване. Комисията обаче може да предприема действия спрямо кампании, докато агенцията за конкуренцията и пазара - спрямо хора. Практиката да се представят всякакви продукти като коли, дрехи, хотели, дори почивки и всякакви други по-малки или големи продукти е широко разпространена сред т.нар. инфлуенсъри в социалните медии, които могат да печелят десетки, дори стотици хиляди паунди или долари от компаниите за един-единствен свой пост в сайтове като инстаграм, коментира изпълнителният директор на агенцията Андреа Кошели. Потребителите се доверяват много по-лесно на продукти, препоръчвани от личност, на която се възхищават. Затова е важно човек да може да вижда съвсем лесно дали има някакво плащане или друг вид възнаграждение за това, че му се представя определен продукт, и да прецени дали да похарчи парите си за него. За целта някои знаменитости използват хаштагове като #ad (#реклама) или #sponsored (#спонсорирано), за да отбележат, че им е било платено за дадено съдържание.", "date": "2019.01.23", "title": "Онлайн знаменитости решиха да променят начина, по който публикуват"}
{"url": "https://www.dnevnik.bg/evropa/2019/01/23/3379132_germanec_zavel_delo_zaradi_parkomesta_samo_za_jeni/", "text": "Мъж съди германския град Айхщет за дискриминация заради решението на местните власти да определят няколко паркоместа само за жени след изнасилване в района, предаде ДПА. Доминик Байер попаднал на паркоместата при посещение в Айхщет. Според него те са дискриминационни както към мъжете, така и към жените, защото внушават, че жените са физически по-нисши и имат нужда от защита. Градските власти решили да определят само за жени няколко добре осветени паркоместа с удобно разположение, след като жена била изнасилена в района през 2016 г. Все пак мъжете не могат да бъдат глобявани или съдени, ако решат да използват местата. Адвокатът Ханс Битъл, който представлява Айхщет, изрази недоумение от заведеното дело, чието гледане започва днес в Мюнхен. \"Статистически е доказано, че жените по-често са подложени на насилствени престъпления, отколкото мъжете. Това е направено единствено от съображения за сигурност\", каза той. /БТА", "date": "2019.01.23", "title": "Германец заведе дело заради паркоместа само за жени"}
{"url": "https://www.dnevnik.bg/detski_dnevnik/2019/01/23/3379138_v_901_uchilishta_niama_da_se_uchi_dnes/", "text": "Здравните инспекции в Кърджали и Видин обявиха грипна епидемия в областите, която влиза в сила от утре 24 януари (четвъртък), съобщава Министерството на здравеопазването. Учебните занятия в училищата на територията на област Кърджали се преустановяват до 30.01.2019 г. включително, а във видинско - 28 януари. До второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. В 901 училища и детски градини няма да се учи На основание поддържане на висока епидемична заболеваемост от грип и ОРЗ учебните занятия във всички училища в област Ямбол се преустановяват за още 5 дни – от 24.01.2019 г. до 28.01.2019 г. включително. Във връзка със запазващото се епидемично ниво на заболеваемост учебните занятия в училищата на територията на област Пазарджик се преустановяват за още 2 дни – до 25.01.2019 г. включително. От днес в грипна ваканция са учениците от 71 училища в област Сливен, 80 училища в област Хасково, 194 училища в област Пловдив, 122 в област Варна и 69 в област Добрич продължават да не провеждат учебен процес. По предписание на РЗИ няма занятия и в 97 училища в София-област. В 60 училища в област Смолян и в 43 училища в област Ямбол учениците не учат, а в област Перник за 40 училища грипната ваканция е удължена до 24 януари. Три училища в област Кюстендил също не провеждат занятия по предписание на РИОКОЗ. Това са СУ \"Кл. Охридски\" Професионалната гимназия по облекло и стопанско управление и ОУ \"Хр. Павлович\" в гр. Дупница.", "date": "2019.01.23", "title": "Грипната епидемия обхвана още две области, в 901 училища няма да се учи днес"}
{"url": "https://www.dnevnik.bg/biznes/2019/01/23/3379133_problemite_na_turoperatora_s_partnyorite_mu_ne_se/", "text": "Туроператорът не може да извини непълното изпълнение на обявената от него услуга с пропуски на негови партньори, например транспортната компания. Това разяснение направи председателят на Комисията за защита на потребителите Димитър Маргаритов, цитиран от пресцентъра на институцията. \"Туроператорът носи отговорност за всяко неизпълнение или неточно изпълнение на своите задължения по договора. Не се допускат оправдания с вина на някой от контрагентите. Те могат да бъдат единствено аргумент в полза на регресни претенции от страна на туроператора към неговите контрагенти, но по никакъв начин не могат да засегнат потребителските права\", коментира той. \"Най-важното е да се запази спокойствие. Особено когато има група туристи, могат да се съставят протоколи, които впоследствие да послужат и като доказателство, ако туроператорът не изпълни своето задължение да компенсира по съответен начин потребителите. Това ще помогне на контролните органи да установят параметрите на нарушението и оттам – полагащото се на пътуващите обезщетение\", препоръча Маргаритов. По думите на председателя на комисията риск е потребителят да хареса много това, което се предлага – да е добре обяснено, красиво илюстрирано, а после да се окаже, че част от обещаните услуги не могат да бъдат предоставени или че действителността е по-различна от предварителното описание. Експертът напомни, че при резервиране на почивка или екскурзия човек е добре предварително да провери в сайта на Министерството на туризма дали компанията - туроператор работи легално и дали има застраховка.", "date": "2019.01.23", "title": "Проблемите на туроператора с партньорите му не се прехвърлят на туриста"}
{"url": "https://www.dnevnik.bg/photos/2019/01/23/3379092_snimka_na_denia_hubavo_e/", "text": "Хубаво е. Тази, заимствана от \"Фейсбук\", оценка на ремонтите в центъра на София се появи на последния етаж на кооперация на площад Славейков\". Хаштагът #HUBAVOE иронизира обяснението на администрацията за лошото качество на ремонта: \"Хубаво е, но не е готово\", което бързо се превърна в крилата фраза.", "date": "2019.01.23", "title": "Снимка на деня: #hubavoe"}
{"url": "https://www.dnevnik.bg/sviat/2019/01/23/3379149_tailand_otnovo_otloji_s_mesec_purvite_izbori_sled/", "text": "Тайланд обяви, че окончателната дата за първите над седем години избори е 24 март, предаде \"Ройтерс\". Първоначалният план бе  те да са на 24 февруари . Миналия месец управляващата военна фунта, дошла на власт с преврат през 2014 г., премахна забраната за политическа дейност в страната. След това избирателната комисия насрочи вота за февруари. Превратът на 22 май 2014 г. последва месеци на протести, насрочени (и впоследствие отменени) извънредни избори и конфликт между премиера Инглук Шинаватра и конституционния съд. В резултат армията първо въведе военно положение, а по-късно свали кабинета на отстранената от съда Шинаватра с аргумента, че иска да запази стабилността на страната. Изборите  се отлагаха дълго след това . Военните изразиха притеснения и заради датата 24 февруари, тъй като по това време е началото на подготовката на коронацията на крал Маха Вачиралонгкорн (между 4 и 6 май). Така за пръв път от години политическите партии ще могат да регистрират листи с кандидати от 4 до 8 януари, продължава комисията. Някои то новите партии обаче изразиха опасения, че военните искат единствено да се задържат на власт.", "date": "2019.01.23", "title": "Тайланд отново отложи с месец първите избори след преврата"}
{"url": "https://www.dnevnik.bg/bulgaria/2019/01/23/3379159_kabinenut_obodri_suzdavaneto_na_dva_novi_instituta_kum/", "text": "Министерският съвет одобри създаването на два института в структурата на Софийския университет \"Св. Климент Охридски\" - Югоизточноевропейски институт по право, икономика и интелектуална собственост и институт \"Големи данни в полза на интелигентно общество\", съобщава правителствената информационна служба. Предложението е  въз основа на решения на академичния съвет  (АС) на висшето училище, направено през декември. Откриването на институтите в структурата на висшето училище няма да доведе до пряко или косвено въздействие върху държавния бюджет, става известно от решението. За пръв път ще бъдат създадени институти към университет у нас. Целта е провеждането на научноизследователска дейност с национално и международно значение по проекти и програми. В Югоизточноевропейския институт по право, икономика и интелектуална собственост ще се извършва дългосрочна научноизследователска дейност чрез обединяване усилията на преподаватели от различни научни специалности и факултети на Софийския университет. Създаването му ще позволи провеждането на научноизследователска дейност с национално и международно значение по проекти и програми. Ще се насърчи изготвянето на съвместни изследователски проекти с чуждестранни партньори, ще се повишат обемът и качеството на научните разработки, включително чрез създаване на нови научни знания и научно приложими продукти. В института не се предвижда обучение на студенти по специалности от акредитирани професионални направления във висшето училище.  Институтът \"Големи данни в полза на интелигентно общество\" се създава с цел развиване на интердисциплинарна научноизследователска и иновационна дейност в областта на големите данни и изкуствения интелект съвместно с правителствени организации, индустрия и предприемачи. Звеното ще помага за създаване на цялостна научноизследователска среда и стимулиращи възможности за осъществяване на научна дейност и предоставяне на услуги, отговарящи на потребностите на обществото, както и за разширяване и укрепване на връзките на университета с бизнеса и индустрията чрез трансфер на технологии и научни резултати. Предвидено е в основното звено да работят най-малко 15 души в четири структурни звена: секция \"Анализ на големи данни\", секция \"Интегриране на големи данни\", секция \"Визуализация на големи данни\" и секция \"Методологии и технологии за големи данни\". Откриването на научните институти съответства на изискванията в Закона за висше образование, на мерките в Стратегията за развитие на висшето образование в България за периода 2014 - 2020 година и на Националната стратегия за развитие на научните изследвания 2020. ", "date": "2019.01.23", "title": "Кабинетът одобри създаването на два нови института към Софийския университет"}
{"url": "https://www.dnevnik.bg/biznes/2019/01/23/3379156_pravitelstvoto_otmeni_nezakonnoto_si_reshenie_za_pirin/", "text": "Правителството днес отмени незаконното си решение да действа спешно, ако има инвестиционно намерение за построяване на втора кабинкова линия в ски зоната на Банско. Решението беше взето на 29 декември 2017 г. на последното заседание на Министерския съвет за годината. Тогава министрите промениха плана за управление на Националния парк \"Пирин\" и възложиха на екоминистъра при инвестиционен интерес за изграждане на нов кабинков лифт в Банско да се предприемат спешно мерки по екологичното законодателство, така че той да бъде изграден във възможно най-кратък срок. Планът беше променен без  задължителната екологична оценка, както изискват европейските директиви . Преди дни  Върховният административен съд отмени  тогавашното решение като незаконно. Сега природозащитници настояват премиерът Бойко Борисов да освободи министъра на околната среда Нено Димов, който беше негов вносител. За утре е насрочен протест пред Министерския съвет срещу това, че на Димов не се търси политическа отговорност. Концесионер на най-голямата ски зоната в Пирин - тази над Банско, е фирмата \"Юлен\", зад която - според  изявление на премиера Бойко Борисов  от началото на миналата година - стои Цеко Минев. Миналата година под натиска на прокуратурата правителството започна преговори за предоговаряне на концесионния договор, тъй като проверка установи, че в продължение на години  \"Юлен\" е ползвала с две трети по-голяма площ от определената по договор . По същото време петкратният носител на световната купа по ски  Марк Жирардели обяви, че е собственик  на \"Юлен\".", "date": "2019.01.23", "title": "Правителството отмени незаконното си решение за Пирин"}
{"url": "https://www.dnevnik.bg/bulgaria/2019/01/23/3379150_kabinetut_opredeli_agenciiata_po_vpisvaniiata_za/", "text": "Правителството включи Агенцията по вписванията в Списъка на стратегическите обекти и дейности от значение за националната сигурност, съобщи правителствената информационна служба след днешното заседание на кабинета. Управляващите мотивират решението си с това, че е нужно да се гарантира нормалното функциониране на агенцията, което налага преосмисляне на съществуващата система за сигурност и въвеждането на допълнителни мерки, роли, верификационни и контролни механизми. През лятото в продължение на около 20 дни  Търговският регистър не работеше , като официално не бе оповестена причината за това. Проблемът доведе до  смяна в ръководителя на ведомството , който се наложи през есента да обяви  поръчка за покупката на още памет , за да не спре работата на агенцията заради липсата й. Изграждането на такива механизми за защита ще стане възможно след включването на агенцията в списъка на обектите от стратегическо значение. Същевременно промяната ще спомогне да бъдат предприети всички възможни мерки за бързо и ефективно предотвратяване и ограничаване на риска от нов срив, подобен на случилия се през август 2018 г., посочват в решението си министрите. На агенцията е възложено да води и поддържа Имотен регистър, Регистър БУЛСТАТ, Търговски регистър и регистър на юридическите лица с нестопанска цел, Регистър на имуществените отношения между съпрузите.", "date": "2019.01.23", "title": "Кабинетът определи Агенцията по вписванията за стратегически обект"}
{"url": "https://www.dnevnik.bg/zelen/2019/01/23/3378833_wwf_otnovo_nastoiaha_ministrite_da_se_suobraziat_s/", "text": "Докладът на природозащитната организация WWF България  за възможностите за устойчиво развитие на планината Пирин и съседните й населени места беше внесен в деловодството на Министерския съвет. С това неправителствената организация напомни, че след  решението на Върховния административен съд  срещу по-нататъшно застрояване на национален парк \"Пирин\" е време правителството да подкрепи икономически изгодни и щадящи природата сектори на туризма и други местни поминъци. Копия от доклада са изпратени до всички членове на кабинета, включително до премиера Бойко Борисов и министъра на околната среда и водите Нено Димов. Докладът за Пирин, който е разработен от консултантската фирма Dalberg през миналата година, твърди, че на Национален парк \"Пирин\", едно от най-важните места за биоразнообразието в Европа, са нанесени необратими щети в резултат на разрастването на ски зона Банско. Анализът показва също, че ски зоната, одобрена от българското правителство през 2000 г., компрометира икономическата стойност на Пирин и  .  Тази визия се основава на целогодишен устойчив туризъм и на стратегия за диверсификация на приходите в района. Гледайки напред, развитието на общините около парка би трябвало да бъде ръководено от стратегия за устойчив зимен и летен туризъм. Докладът разглежда посоки за развитие и бизнес възможности за Пирин извън ски сезона. Напомняйки за мерките, предлагани в доклада за устойчиво развитие на планинския район, представители на WWF България и други организации от коалицията \"За да остане природа в България\" изискаха  . Персонална отговорност се търси от министър Нено Димов, чиято е инициативата за промените в плана за управление на национален парк \"Пирин\", които съдът отхвърли като нарушаващи българския Закон за защитените територии и две европейски директиви.  За оставка на Нено Димов апелира и протест , насрочен за утре (четвъртък) вечер пред Министерския съвет.", "date": "2019.01.23", "title": "WWF отново настоя министрите да се съобразят с доклада за устойчиво развитие на Пирин"}
{"url": "https://www.dnevnik.bg/sport/2019/01/23/3379186_psj_e_globen_100_hil_evro_zaradi_rasovo_profilirane_na/", "text": "Френският шампион ПСЖ е глобен със 100 хил. евро заради расово профилиране при подбора на млади футболисти. Това става, след като френският сайт \"Медиапарт\" разкри документи, които показват детайли при привличането на играчи в академията на парижани. В тези доклади младите футболисти били описвани и на база на произхода. Според френското законодателство не е позволено да се събират лични данни, които да разкриват расата или етническия произход на лицето, посочва Би Би Си. Дисциплинарната комисия на френската лига (LFP), разгледала случая, посочи, че от клуба не са използвали данните за дискриминационни цели. От лигата са изслушали бивши служители на ПСЖ, занимавали се с привличането на кадри между 2013 и 2018 г. Според информацията при подбора скаутите на отбора е трябвало да избират за всеки играч между четири възможности в падащо меню - дали е французин, северноафриканец, тъмнокож африканец или от Западна Индия. \"Няма как да бъде доказана дискриминация или нещо подобно от страна на клуба\", заяви председателят на дисциплинарната комисия на лигата Себастиен Дено. \"По-скоро бих го описал като проява на лична незаинтересованост и колективна нехайност. От данните, с които разполагаме, може да кажем, че ПСЖ не са използвали данните за етническа принадлежност за дискриминация\", допълни той.", "date": "2019.01.23", "title": "ПСЖ е глобен 100 хил. евро заради расово профилиране на млади играчи"}
{"url": "https://www.dnevnik.bg/politika/2019/01/23/3379189_borisov_e_spokoen_za_koalicionniia_si_partnyor/", "text": "Премиерът Бойко Борисов демонстрира спокойствие за политическото бъдеще на коалиционния си партньор \"Обединени патриоти\", чиито лидери днес  заговориха за нейния разпад. \"Сутринта в Министерския съвет прекрасно си работи коалицията\", коментира Борисов пред журналисти при откриването на нова производствена компания в Димитровград . Той отказа да коментира резултати от социологическо проучване на агенция \"Афис\" на члена на ръководството на БСП Юри Асланов, която дава преднина на лявата партия пред ГЕРБ за евроизборите, с аргумента, че не е обективна и е създадена с цел да манипулира общественото мнение. \"Агенция \"Рога и копита\" дава, че ГЕРБ води с 20%,\" иронизира той. \"Моите очаквания са, че изборите ще бъдат трудни, но ГЕРБ е направил много, за да ги спечели\", каза премиерът и лидер на ГЕРБ. Борисов отказа да коментира и предявеното обвинение за пране на пари на депутата на БСП от Хасково Елена Йончева и твърдението на левицата, че това е  репресия от \"шайката ГЕРБ\" . Той подчерта, че когато са предявявани обвинения на депутати от неговата партия, например зам.-председателя Цветан Цветанов и хасковския депутат Делян Добрев, позицията й е била винаги, че институциите трябва да бъдат оставени да работят.", "date": "2019.01.23", "title": "Борисов е спокоен за коалиционния си партньор"}
{"url": "https://www.dnevnik.bg/bulgaria/2019/01/23/3379118_prokuraturata_za_elena_ioncheva_imala_e_suuchastnik_bm/", "text": "Ден след като бе повдигнато  обвинение  на депутата от БСП и журналист Елена Йончева за пране на пари, Специализираната прокуратура излезе със съобщение, според което тя имала съучастник с инициали Б.М., който бил привлечен като обвиняем преди седмица - на 16 януари. От пространния документ се разбира, че създаването и управлението на дружеството \"Офроуд\" на което Йончева е управител, е в съответствие със законодателството. Но вината на Елена Йончева е в това, че тя е \"знаела за престъпния характер на средствата, които фирмата \"Офроуд\" е получила, и че са предмет на длъжностно присвояване\". Периодът визиран от прокуратурата, е от юни 2012 до ноември 2014 г. КТБ затвори през лятото на 2014 г. Делото за фалита на банката пък тръгна по същество на 9 май миналата година. Обвинението, както е описано в съобщението, е било извършено в периода 13.06.2012г. до 06.11.2014г., в съучастие с още едно лице - Б. М., като Йончева е извършител, а Б. М. бил неин помагач. Според обвинението в инкриминирания период Йончева \"в качеството си на длъжностно лице – управител на \"Офроуд\" ООД, е получила по открити в КТБ АД две банкови сметки сумата от 333 000 евро и е спомогнала да бъде преобразувано това имущество в лично, като е знаела, че то е придобито чрез престъпление.\" Установено било - пише Специализираната прокуратура, че \"това са средства, собственост на КТБ АД, които са присвоени от три длъжностни лица от КТБ АД, на които предстои повдигане на обвинение\". В съобщението не се пояснява дали във визирания период е предстояло повдигане на обвинение на трите длъжностни лица и защо Йончева е трябвало да знае. От извлеченията от различни банкови сметки било установено, че тези парични средства били преведени от КТБ АД \"в полза на 5 фактически контролирани от Цветан Василев търговски дружества, сред които е и \"Далии Трейдинг Лимитед\", (офшорното дружество, с което фирмата на Йончева \"Авторска телевизия\" е образувала \"Офроуд\" - бел. ред.) Прокуратурата потвърждава , че с изтеглените пари Йончева е купувала аудио и видеотехника, което твърди и тя. Наред с това прокуратурата съобщава, че всеки месец е теглила и заплатата си като управител на \"Офроуд\"ООД от 12 720 лева, която - акцентира държавното обвинение - самата тя си е определила. По-рано днес Йончева и депутати от БСП определиха акта на прокуратурата като  репресия  и отмъщение от \"шайката ГЕРБ\" за нейните разкрития.", "date": "2019.01.23", "title": "Прокуратурата за Елена Йончева: Имала e съучастник Б.М., чрез него получила 333 000 евро от КТБ"}
{"url": "https://www.dnevnik.bg/sport/2019/01/23/3379190_federaciiata_po_sportna_akrobatika_se_nadiava_na/", "text": "Българската федерация по спортна гимнастика се е насочила към кандидатстване за домакинството на европейското първенство през 2021 г. Това заяви селекционерът на националния отбор Драгомир Драганов при награждаването на Мариела Костадинова и Панайот Димитров за  златните им медали от младежките олимпийски игри в Буенос Айрес . Градът, с който федерацията кандидатства, е Варна. Другата кандидатура е на Италия. \"Истина е, че сме започнали процедура по приемане на домакинство на европейско първенство през 2021 г. До май би трябвало да е ясно дали сме получили домакинството\", заяви Драганов. Главният секретар на федерацията Нетко Костадинов се надява на държавна подкрепа. \"Надяваме се на помощ от министерството на спорта, тъй като ние сами няма как да се справим с евентуално приемане на подобен форум\", каза той. По думите му бюджетът на федерацията за 2019 година е 105 хиляди лева. Костадинов каза, че увеличението с 20 хиляди лева се дължи на успеха на Костадинова и Димитров. Златните медалисти обявиха, че насочват вниманието си към състезанията за жени и мъже. Надеждите им са спортът им да стане олимпийски. \"Продължаваме да градим кариерите си. След успеха миналата година сме още по-мотивирани да постигаме нови такива, а и някой ден да направим същото на ниво мъже и жени\", заяви Мариела Костадинова. \"Залата е нашият живот и няма как да спрем със спорта. Ние сбъднахме мечтата на поколения акробати с нашето олимпийско злато, макар и на младежки олимпийски игри. Това ни амбицира допълнително\", добави Панайот Димитров.", "date": "2019.01.23", "title": "Федерацията по спортна акробатика се надява на държавна помощ, за да вземе Евро 2021"}
{"url": "https://www.dnevnik.bg/evropa/2019/01/23/3379147_brjuksel_razkritikuva_hlabavite_pravila_za_davane_na/", "text": "За пръв път Европейската комисия представи подробен  доклад  за  схемите за гражданство  и право на пребиваване срещу инвестиции, прилагани от някои държави - членки на ЕС, предаде пресслужбата на институцията. В доклада се очертават съществуващите практики и се посочват някои рискове за ЕС, свързани с тези схеми, по-специално за сигурността, изпирането на пари, данъчните измами и корупцията. В доклада се констатира, че липсата на прозрачност в начина, по който функционират схемите, както и липсата на сътрудничество между държавите членки допълнително засилват тези рискове. \"Златни паспорти\" В три държави - членки на ЕС ( България , Кипър и Малта), се прилагат схеми за предоставяне на гражданство на инвеститори при условия, които не са толкова строги, колкото обикновените режими за натурализация. В тези три страни   на лицето, нито изискване за други   с държавата, преди да бъде получено гражданство, се казва в доклада. Тези схеми представляват общ интерес за ЕС, тъй като всяко лице, което придобие гражданство на държава членка, придобива едновременно с това гражданство на съюза. Решението на една държава членка да предостави гражданство в замяна на инвестиции дава автоматично права спрямо другите държави членки, и по-специално правата на свободно движение и достъп до вътрешния пазар на ЕС, за да се упражнява икономическа дейност, както и правото да гласуваш и да бъдеш избиран в европейски и местни избори. На практика тези схеми често се рекламират като способ за придобиване на гражданство на съюза заедно с всички права и привилегии, произтичащи от него. Пропуски В доклада се посочва, че в тези три държави членки кандидатите получават разрешително за престой в началото на процедурата по кандидатстване за гражданство, така че притежанието на такова разрешително за даден период от време е достатъчно за допустимост по схемата. Реалното местоживеене обаче, тоест физическото присъствие за определен период на територията на въпросната държава членка, не се изисква. Това означава, че кандидатите могат да получат българско, кипърско или малтийско гражданство и следователно гражданство на ЕС,  в тези страни. За България се отбелязва, че кандидатът трябва да разполага с разрешително за постоянен престой за пет години (обикновена процедура) или за една година (бърза процедура), за да може да кандидатства за българско гражданство. Присъствието на кандидата се изисква за подаването на молбата за гражданство. Той трябва да премине през интервю, но  или да покаже познания за българския обществен живот. Кипърските власти смятат, че инвестициите в страната са достатъчна връзка между кандидата и Кипър, а в Малта на крайния етап на процеса по натурализация кандидатите са разпитвани за връзките им със страната, например трябва да представят бордни карти, показващи, че са пътували до там, доказателства за дарения, членство в местни клубове и други. В Малта съществува регулатор за схемата за гражданство срещу инвестиции, който публикува годишни доклади, предавани за проверка на парламента. Миналата година Кипър обяви създаването на Комисия за надзор и контрол и въведе кодекс за поведение за схемата. В България  . В нито една от трите схеми няма цялостна информация за самоличността на хората, които са получили гражданство заради инвестиции и за техните страни по произход. Докладите на малтийския регулатор съдържат информация за броя на получените кандидатури и за броя на одобрените и отхвърлените, както и за приходите, генерирани от схемата. Изисква се ежегодно публикуване на имената на всички, които през изминалите 12 календарни месеца са получили малтийско гражданство чрез регистрация или натурализация, включително (макар и без изрично да бъдат идентифицирани) и по инвестиционната схема. В България и Кипър няма такава информация. В Кипър и Малта има  , които могат да кандидатстват за гражданство, но в България няма такъв лимит. И за трите страни се отбелязва, че липсват конкретни механизми за наблюдение на схемите, както и задължения за докладване по тях. Опасения В доклада на комисията са посочени следните области, които предизвикват загриженост: -  проверките на кандидатите не са достатъчно надеждни и централизираните информационни системи на ЕС, като например Шенгенската информационна система (ШИС), не се използват систематично, както би трябвало; -   необходими са засилени проверки (\"комплексна проверка\"), за да се гарантира, че правилата за борба с изпирането на пари не се заобикалят; -  : необходими са мониторинг и докладване, за да се гарантира, че физическите лица не се възползват от тези схеми заради предимствата, произтичащи от привилегировани данъчни правила; -  в доклада се констатира липсата на ясна информация за начина, по който схемите се управляват, включително за броя на получените заявления, одобрените или отхвърлените заявления, както и за произхода на кандидатите. Освен това държавите членки не обменят информация за кандидатите за такива схеми, нито се информират взаимно за отхвърлените кандидати. \"Златни визи\" Схемите за предоставяне на право на пребиваване срещу инвестиции, макар и различни от схемите за предоставяне на гражданство от гледна точка на правата, които предоставят, излагат на също толкова сериозни рискове сигурността на държавите - членки и на ЕС, като цяло. Валидното разрешение дава право на пребиваване на гражданин на трета държава в съответната държава членка, но също така и право да пътува свободно в шенгенското пространство. Въпреки че законодателството на ЕС урежда условията за влизане на определени категории граждани на трети държави, издаването на разрешения за пребиваване на инвеститори не е регулирано на равнището на ЕС и остава национална компетентност. В момента 20 държави членки прилагат такива схеми: България, Чехия, Естония, Ирландия, Гърция, Испания, Франция, Хърватия, Италия, Кипър, Латвия, Литва, Люксембург, Малта, Нидерландия, Полша, Португалия, Румъния, Словакия и Обединено кралство. В доклада на комисията са посочени няколко области, които предизвикват загриженост: -  : според правото на ЕС съществуват определени задължения по отношение на сигурността, които трябва да бъдат взети предвид преди издаването на виза или разрешение за пребиваване на чуждестранни инвеститори. Налице е обаче липса на достъпна информация за практическото прилагане и свободата на действие в начина, по който държавите членки подхождат към съображенията за сигурност; -  : разрешенията за пребиваване, получени срещу инвестиция - с изискване на ограничено физическо присъствие на инвеститора във въпросната държава членка или дори без то да е необходимо - могат да окажат влияние върху прилагането на статута за дългосрочно пребиваване в ЕС и върху правата, свързани с него, и могат даже да осигурят по-бърз достъп до национално гражданство и съответно гражданство на ЕС; : в доклада се подчертава липсата на прозрачност и надзор на схемите, по-специално по отношение на мониторинга и липсата на статистически данни за броя на тези, които получават разрешение за пребиваване чрез такава схема. Държавите членки трябва да гарантират, че: - системно се извършват всички задължителни гранични проверки и проверки за сигурност; - стриктно се спазват изискванията на Директивата за дългосрочно пребиваване и Директивата за събиране на семейството; - сумите, изплатени от кандидатите за гражданство и право на пребиваване срещу инвестиции, се подлагат на проверка според  ; - в контекста на   са налице инструменти в рамката на ЕС за административно сътрудничество, по-конкретно за обмен на информация. Комисията ще наблюдава стъпките на държавите членки за преодоляване на проблемите с прозрачността и управлението при прилагането на тези схеми. Тя ще създаде   за подобряване на прозрачността, управлението и сигурността на схемите. Тази група ще бъде натоварена със: - създаването на система за обмен на информация и консултации за броя на получените заявления, държавите на произход и броя на одобрените/отхвърлените от държавите членки заявления за гражданство и разрешение за пребиваване на лица въз основа на инвестиции; - разработването до края на 2019 г. на общ набор от проверки за сигурност при схемите за гражданство срещу инвестиции, включително специфични процедури за управление на риска. Права и привилегии Комисарят по въпросите на миграцията, вътрешните работи и гражданството Димитрис Аврамопулос заяви: Законното пребиваване в ЕС и в шенгенското пространство дава права и привилегии, с които не бива да се злоупотребява. Държавите членки трябва винаги да зачитат и да прилагат напълно съществуващите принципи на контрол и баланс, като това важи изцяло и за националните схеми за предоставяне на право на пребиваване срещу инвестиции. Комисията ще наблюдава схемите за предоставяне на гражданство срещу инвестиции в страните кандидатки и потенциални кандидатки в рамките на процеса на присъединяване към ЕС. Тя също така ще следи въздействието на тези схеми от страна на държавите с безвизов режим с ЕС като част от механизма за премахване на визите. Вера Йоурова, еврокомисар по въпросите на правосъдието, потребителите и равнопоставеността между половете, заяви: \"Да станеш гражданин на една държава членка означава също така да станеш гражданин на ЕС с всички негови права, включително правото на свободно движение и на достъп до вътрешния пазар. Хората, които придобиват гражданство на ЕС, трябва да имат действителна връзка със съответната държава членка.\" Тя настоя за по-голяма прозрачност за начина, по който се дава гражданство, както и за по-тясно сътрудничество между държавите членки. \"В ЕС не трябва да има слабо звено, което позволява на кандидатите да се \"оглеждат\" за най-благоприятната схема\", допълни Йоурова.", "date": "2019.01.23", "title": "Брюксел разкритикува хлабавите правила за даване на гражданство срещу инвестиции в България"}
{"url": "https://www.dnevnik.bg/evropa/2019/01/23/3379222_brekzit_bez_sdelka_shte_zastrashi_iznosa_na/", "text": "Излизане на Великобритания от ЕС без споразумение за бъдещите отношения с блока ще представлява опасност за шотландското уиски, чийто износ в момента се радва на завиден темп на растеж, предупреди Асоциацията на шотландското уиски късно снощи, цитирана от \"Ройтерс\". Организацията е разтревожена също така от значителното увеличаване на разходите за етикетиране на скоча, който е най-големият британски износ в сектора на храните и напитките. Брекзит без сделка ще увеличи разходите, ще усложни търговските отношения между Великобритания и ЕС и ще донесе загуба на търговски ползи на стойност 50 млн. паунда годишно заради митата. \"Освен това имаме сериозни опасения дали операторите на пристанищата ще могат да се справят със значителните промени, настъпили в последната минута в системата на износа. Рискът от нарушения в работата на пристанищата е голям\", посочва асоциацията в изявление. Друго притеснение на производителите на скоч е свързано с изискванията за етикетиране. Ако през март Великобритания излезе от общността без споразумение, етикетите на продуктите, изнасяни за единния пазар, ще трябва да включват адрес на производител в ЕС или адрес на съответния вносител на европейския пазар. В момента много производители на шотландско уиски посочват адрес в Шотландия, за да спазят това изискване. От края на март обаче това вече няма да бъде възможно, тъй като според европейското законодателство ще е необходим адрес в ЕС. Така при Брекзит без сделка за продукта ще са необходими най-малко два варианта на етикета - един за продажба в Обединеното кралство и един (или повече) за продажбите на европейския пазар. Това може значително да увеличи разходите на компаниите, предупреди говорителят. Продажбите на уиски в чужбина през 2017 г. са донесли на Великобритания 4.5 млрд. паунда, което е най-големият износ в сектора на храните, изпреварвайки сьомгата, шоколада и сиренето. /БТА", "date": "2019.01.23", "title": "Брекзит без сделка ще застраши износа на шотландско уиски"}
{"url": "https://www.dnevnik.bg/sport/2019/01/23/3379214_voleibolistkite_na_bulgariia_popadnaha_v_tejka_grupa/", "text": "Женският национален отбор по волейбол попадна в трудна група за европейското първенство. Българките ще играят с единия от домакините, Турция, както и с шампиона Сърбия. Другите съперници на отбора в група А ще са Франция, Финландия и Гърция. Двубоите ще се играят в турската столица Анкара. Европейското ще се проведе от 23 август до 8 септември, като това ще е първият случай, в който четири държави ще приемат надпреварата. Домакините (Турция, Полша, Унгария и Словакия) бяха поставени като водачи във всяка от четирите групи. Първите четири отбора от всяка група продължават в осминафиналите. Отборите от група А ще играят срещу тези от група С, а съперници на излезлите от В ще са тези от D. Финалът и мачът за бронзовите медали ще са в Турция. Миналия сезон българките оставиха добри впечатления, като спечелиха Европейската лига и след това си  заслужиха право тази година да играят в елита на Лигата на нациите . На световното в Япония  б ългарките завършиха на 12-ото място след четири победи и пет загуби .", "date": "2019.01.23", "title": "Волейболистките на България попаднаха в тежка група за европейското първенство"}
{"url": "https://www.dnevnik.bg/bulgaria/2019/01/23/3378788_eksperti_preporuchvat_oshte_v_uchilishte_decata_da/", "text": "В основното и средното образование в България трябва да се наблегне на обучението в технологиите, за да може да се гарантира в бъдеще, че тези, които няма да учат висше образование, ще имат достатъчно добри умения, за да могат да се справят с дигитализирани вече процеси. Това пише в доклада на консултантската компания \"Маккинзи\" (McKinsey & Company) \"Възход на дигиталните конкуренти: Как дигитализацията може да се превърне в следващия двигател на икономически растеж в Централна и Източна Европа\". Той бе представен във вторник от Андраш Кадоча, партньор във фирмата. За да се гарантират тези умения, хората трябва да имат базисни познания по математика и технологии, каза още той и допълни, че е добре да се инвестира освен в младото поколение, а също и в това на възраст от 40 до 60 години. Докладът измерва и темповете на растеж на дигиталните икономики на регионално ниво в десетте държави България, Латвия, Литва, Полша, Румъния, Словакия, Словения, Унгария, Хърватия, Чехия. Дигитализацията може да добави по един процент годишно допълнителен ръст на брутния вътрешен продукт (БВП) за България и по този начин БВП на страната може да нарасне с допълнителни 8 млрд. евро до 2025 г., се посочва в доклада. Въпреки че според доклада хората, завършили инженерни, технологически и математически специалности в България, до този момент са достатъчен брой, в бъдеще ще трябва да се работи още за обучението в такива специалности. Голям е и броят на българите, които учат това в чужбина, така че е важно те да се привлекат обратно в страната, за да допринесат за ръста на икономиката, обясни Кадоча. Компанията Google започва нов проект, който ще помогне за обучението на 28 хил. деца от социално слаби семейства в България, за да придобият нови умения в дигиталната сфера. Това обяви Григорис Зарифопулос, мениджър в Google за Гърция, България, Кипър и Малта. Той обясни също, че след създаването на безплатната обучителна инициатива на компанията  \"Дигитален гараж\"  са се обучили над 44 хил. българи с интереси в маркетинга, предприемачеството и още няколко дисциплини. \"Работи се в посока да се премахнат напълно хартиените дневници\", каза Симеон Прегов, който е част от екипа на онлайн платформата Shkolo. Той обясни, че употребата на електронния дневник спестява на учителите много време, което преди са прекарвали в административна работа. Сега те могат да обръщат повече внимание на обучителния процес и децата. Според доклада днес дигиталната икономика в България вече представлява съпоставим дял от БВП с този в най-големите пет пазара на ЕС - 6.7% срещу 6.9%. Въпреки че изостава от най-дигитализираните северноевропейски страни, като Швеция например, където този дял достига 9%, в България тази икономика нараства повече от два и половина пъти по-бързо, отколкото в петте големи пазара на ЕС през последните пет години - 8.2% спрямо 3.1%. Тези данни показват, че България може да успее да се конкурира успешно с държавите от Западна Европа. В събитието се включиха още Ева Майдел, евродепутат от ГЕРБ, главният експерт в Министерството на икономиката Тихомира Павлова и Саша Безуханова - основател на платформата MoveBG, които споделиха успешни практики в дигитализацията.", "date": "2019.01.23", "title": "Експерти препоръчват още в училище децата да влизат в крак с новите технологии"}
{"url": "https://www.dnevnik.bg/ot_vas/novini_ot_vas/2019/01/23/3379124_stroej_na_plaja_do_nos_humata/", "text": "Незаконен строеж на плажната ивица на Свети Тома. Ясно се вижда как изсипват земна маса върху плажната ивица и подготвят строежа. Този сигнал трябва да стигне до всяка една отговорна институция и дори до Европейската комисия!!! Тази публикация е част от съвместен проект между \"Дневник\" и приложението  .", "date": "2019.01.23", "title": "Строеж на плажа до нос Хумата"}
{"url": "https://www.dnevnik.bg/zdrave/2019/01/23/3379258_nad_1000_jeni_godishno_se_razboliavat_ot_rak_na/", "text": "Ракът на маточната шийка е четвъртото най-срещано злокачествено заболявания при жените в България. По данни на Националния раков регистър през 2014 и 2015 година с това заболяване са диагностицирани по над 1000 жени годишно, а смъртните случаи са 349 за 2014 г. и 381 за 2015 г. Смъртността от този вид рак в България постоянно нараства и е достигнала 5.7 жени на 100 000 през 2015 г. Така България се нарежда на челните места в Европа по заболеваемост и смъртност от рак на маточната шийка. Тези данни бяха изнесени днес при откриването на Седмицата за предпазване от рак на маточната шийка. Най-високият процент заболеваемост се наблюдава във възрастовата група 30-44 г. Най-голяма е заболеваемостта в София, Пловдив, Варна, Плевен, Бургас и Благоевград. В световен мащаб ракът на маточната шийка се нарежда на четвърто място по честота и смъртност. Данните показват, че всяка година над 61 000 жени в Европа са диагностицирани със заболяването и близо 26 000 умират от него. Представителят на Българското сдружение по иновативна медицина д-р Валери Цеков отбеляза, че ваксините срещу човешки папилома вирус имат много висок индекс на ефикасност и безопасност. В съчетание с редовни профилактични прегледи и цитонамазки те могат да осигурят почти 100% защита от рак на маточната шийка. По данни от последните научни публикации в страните с висок ваксинационен обхват се наблюдава до 90% спад на инфекциите с човешкия папилома вирус и броят на случаите с предракови лезии на шийката на матката е намалял чувствително сред ваксинираните млади момичета и жени на възраст между 15 и 26 години.", "date": "2019.01.23", "title": "Над 1000 жени годишно се разболяват от рак на маточната шийка, 381 са починали през 2015 г."}
{"url": "https://www.dnevnik.bg/kultura/2019/01/23/3379227_razkaz_na_bulgarska_pisatelka_vleze_v_amerikanski/", "text": "Разказът \"Кръв от къртица\"  на българската писателка Здравка Евтимова, преведен на английски под заглавието Blood, беше включен в учебник по литература за 8-и клас в САЩ. В него са включени и произведения на автори като Рей Бредбъри, Айзък Азимов, Едгар Алън По и Хауърд Лъвкрафт. За \"Дневник\" новината потвърди самата авторка. Учебникът е разделен на 6 части, като в него са попаднали 11 разказа. \"Кръв от къртица\" на Здравка Евтимова е поместен във втората част на учебника, която е със заглавие \"Тръпката, която изпитваме при изживяване на нещо страшно\". Другият разказ в тази част е \"Аутсайдерът\" на Хауърд Лъвкрафт. Целта на учебника е чрез литературни произведения учениците от 8-и клас да обогатят своя речник, знанията си за езика и за езиковите явления. Да придобият умения да се изказват и пишат самостоятелно по зададена тема. Да придобият основни познания за сюжет и неговото изграждане в различни прозаически творби, както и да бъдат способни да обосновават мненията си върху литературните произведения. Здравка Евтимова е родена през 1959 г. в Перник. Завършила е английска филология във Великотърновския университет \"Св. св. Кирил и Методий\". Специализира художествен превод в Сейнт Луис, САЩ. Нейни разкази са публикувани в над 32 държави. Носител е на множество национални и международни награди. През 2016 г. романът й \"Една и съща река\" беше отличен с наградата \"Роман на годината\" за 2015 г. на фонд \"13 века България\". Последната й книга е също роман -  \"Зелените очи на вятъра\"  (изд. \"Жанет 45\"). ", "date": "2019.01.23", "title": "Разказ на българска писателка влезе в американски учебник по литература"}
{"url": "https://www.dnevnik.bg/evropa/2019/01/23/3379282_germaniia_otchete_poreden_godishen_spad_na_kandidatite/", "text": "Броят на кандидатите, поискали убежище в Германия през изминалата година, е намалял, съобщи днес вътрешният министър Хорст Зеехофер, цитиран от \"Ройтерс\". Зеехофер обясни този втори поред годишен спад с рестриктивните мерки, въведени от правителството след рекордния наплив на мигранти през 2015 г. След тогавашното решение на канцлера Ангела Меркел да ги приеме молби за убежище подадоха 890 хил. кандидати, главно мюсюлмани, бягащи от конфликтите в Сирия, Ирак и Афганистан. Според най-новите статистически данни правителството на Меркел е успяло през миналата година \"да се побере\" в самоналожения лимит между 180 хил. и 220 хил. кандидати годишно, като е приело 162 хил. молби за убежище. Това е спад с 13 на сто от 2017 г., когато молби са подали 186 хил. души. Броят на кандидатите за миналата година включва 32 хил. малки деца на възраст под 1 г., които са се родили в Германия от майки, кандидатстващи за убежище, каза Зеехофер. Сирийците си остават безспорно най-голямата група от кандидатите (46 хил.), следвани от иракчаните (18 хил.) и афганистанците (12 хил.). /БТА", "date": "2019.01.23", "title": "Германия отчете пореден годишен спад на кандидатите за убежище"}
{"url": "https://www.dnevnik.bg/sport/2019/01/23/3379293_ludogorec_privleche_poluzashtitnika_na_botev_serkan/", "text": "Лудогорец\" привлече доскорошния младежки национал Серкан Юсеин от \"Ботев\" (Пловдив). Полузащитникът трябва да подпише днес договора си с шампионите и да се присъедини към лагера на отбора в Белек, Турция. Двата клуба са се споразумели за трансфера на футболиста във вторник. Той е третият нов в състава на Антони Здравков след вратаря на националния отбор Пламен Илиев и румънския полузащитник Адриан Попа. Още в началото на годината изпълнителният директор на \"Лудогорец\" Ангел Петричев каза, че  клубът се е договорил с Юсеин и Илиев  да ги вземе през лятото, когато изтичат договорите им. Въпреки това от Разград имаха желание да привлекат и двамата още през зимата. Юсеин има 127 мача за \"Ботев\", като е отбелязал девет гола. Той е играл за България при юношите до 17 и 19 години, както и в младежкия отбор.", "date": "2019.01.23", "title": "\"Лудогорец\" привлече полузащитника на \"Ботев\" Серкан Юсеин"}
{"url": "https://www.dnevnik.bg/photos/2019/01/23/3379238_fotogaleriia_rusiia_pokaza_raketa_za_koiato_doskoro/", "text": "В опит да опровергае САЩ, че не нарушава Договора за ракетите с малък и среден обсег, и да убеди Вашингтон да не го напусне на 2 февруари днес Русия демонстрира пред военни аташета и журналисти крилата ракета, за която доскоро твърдеше, че не притежава.", "date": "2019.01.23", "title": "Фотогалерия: Русия показа ракета, за която доскоро отричаше, че съществува"}
{"url": "https://www.dnevnik.bg/evropa/2019/01/23/3379313_evrokomisiiata_obiavi_speshni_merki_za_podpomagane_na/", "text": "Британският премиер Тереза Мей каза в парламента днес, че опитите на някои депутати да отложат излизането на страната от ЕС,  използвайки парламентарни процедури , не решават ключовия въпрос как ще бъде осъществен Брекзит, предаде \"Ройтерс\", цитирана от БТА. \"Това, което виждаме, са предложения за поправки, които имат за цел да създадат ситуация за удължаване на срока на процедурата по член 50 (от Лисабонския договор за ЕС), но то не решава проблема, винаги ще дойде момент за решение. А решението си остава същото: (напускане) без споразумение, със споразумение или без Брекзит изобщо\", каза тя. ЕС не може да предоговори споразумението за предпазния механизъм за границата в Ирландия, заяви днес зам.-председателят на Европейската комисия Франс Тимерманс. \"Ние ще подкрепим Ирландия... (Предпазният механизъм) е \"червена линия\", по която не можем да преговаряме с британското правителство\", каза Тимерманс на събитие в полския град Краков. Утре главният преговарящ от ЕС за Брекзит Мишел Барние ще бъде приет в Берлин от германския канцлер Ангела Меркел, съобщи заместник-говорителят на федералното правителство Мартина Фиц, цитирана от ТАСС. Говорейки за неяснотата около Брекзит, тя напомни, че Брюксел и Германия в частност очакват от Лондон \"конкретни предложения\". \"Топката е в полето на британците\", каза Фиц, но не отговори на въпроса дали Германия би се съгласила за отлагане на срока за Брекзит при сегашните условия. Според нея ЕС може да действа \"само на основата на запитване\" от страна на Лондон. Долната камара на британския парламент  отхвърли на 15 януари  проекта за споразумение с ЕС за условията на напускането, одобрен от Лондон и Брюксел през ноември след година и половина преговори. Самият Брекзит е планиран за 29 март, след което според плана трябва да започне преходният период, който ще продължи до края на 2020 г. Спешни мерки за рибарите Междувременно Европейската комисия представи планове, с които да се ограничат последиците за европейския риболовен сектор при излизане на Великобритания от ЕС без споразумение, предаде пресслужбата на институцията. Предложенията са част от подготвителната работа на комисията (включително за евентуални извънредни действия), като с тяхна помощ трябва се осигури координиран общоевропейски подход при Брекзит без сделка. Първото предложение предвижда обезщетения по линия на Европейския фонд за морско дело и рибарство за рибарите и операторите от държавите членки, които временно ще преустановят своите дейности. Така ще се компенсират част от загубите, в случай че Обединеното кралство се оттегли без споразумение и въведе незабавна забрана за европейските риболовни кораби да оперират в неговите води. Второто предложение въвежда изменения в Регламента за устойчивото управление на външните риболовни флотове. Неговата цел е да се гарантира, че корабите на Обединеното кралство ще имат право на достъп до водите на ЕС до края на 2019 г., при условие че европейските кораби получат реципрочен достъп до британските води. В предложението също така се предвижда опростена процедура за издаване на разрешения за кораби на Великобритания да извършват риболовни дейности във водите на ЕС и на европейски кораби да оперират в британските води, ако Обединеното кралство предостави такъв достъп. То е с ограничено действие - до 2019 г., тъй като се основава на споразумението за тазгодишните възможности за риболов, постигнато в Съвета по селско стопанство и рибарство. Тези извънредни мерки не могат обаче нито да смекчат цялостното въздействие на сценарий без постигнато споразумение, нито да заменят в пълна степен ползите от членството в ЕС или условията на преходния период, предвидени в споразумението за оттегляне, отбелязва еврокомисията. Те са ограничени до конкретните области, в които е крайно необходимо да се защитят жизненоважните интереси на ЕС и не е достатъчно наличието само на мерки за готовност. Мерките принципно ще са с временен характер, ще имат ограничен обхват и ще бъдат приети едностранно от ЕС.", "date": "2019.01.23", "title": "Опитите за отлагане на Брекзит не са решение, предупреди Мей"}
{"url": "https://www.dnevnik.bg/photos/2019/01/23/3379165_snimka_na_denia_zamruznalata_curkva/", "text": "Замръзналата църква\", така може да се казва следващият анимационен хит, ако авторите му се вдъхновят от този кадър. Църквата се намира в планината Венделщайн, непосредствено до едноименния замък.", "date": "2019.01.23", "title": "Снимка на деня: Замръзналата църква"}
{"url": "https://www.dnevnik.bg/sport/2019/01/23/3379296_lipsa_na_strategiia_i_pari_sa_doveli_do_loshite/", "text": "Бившият главен скаут на \"Левски\" Кирил Вангелов говори за проблемите в клуба, като изтъкна, че голяма част от несполучливите трансфери се дължат на лоши управленски решения и на липса на пари. Той беше освободен преди ден от новия изпълнителен директор Павел Колев и се завърна в София. На Вангелов му било казано, че новото ръководство иска да работи с нови хора. Раздялата с него е част от серията промени, включващи  назначението на Колев  и треньорската смяна, при която  Георги Дерменджиев зае мястото на Славиша Стоянович . Вангелов смята, че несправедливо е обвиняван за привличането на некачествени вратари. \"Никога в живота си не съм гледал вратари. Вратарите си имат съвсем друга специфика и това си е задължение на треньорите на вратарите - те си ги тренират, те си ги избират\", посочи той. \"За другите трансфери - някои от тях бяха клубна политика. Докато в \"Левски\" продължава треньорът да избира играчите, а не спортен директор или скаути, винаги ще има тези проблеми с текучество. Защото всеки треньор има различно виждане\", заяви освободеният скаут. Според него треньорът трябва да посочва постовете, на които иска играчи, и те да бъдат избирани и осигурявани. Вангелов каза, че Колев споделя мнението му по този въпрос. \"Без мое съгласие дойдоха Ривалдиньо, Белаид и (Луан) Виана. Ако не  беше дошъл Виана , щеше да си тръгне Паулиньо без пари\", обясни той. Вангелов върна лентата назад и обясни, че финансовата криза в клуба е допринесла за това играчи да бъдат привличани, без дори да са наблюдавани. \"Всички обвиняваха Гонзо (бившия треньор и спортен директор Георги Иванов) защо взима играчи, без да ги гледа на живо. Но в касата нямаше нито един лев, как да отиде някой да гледа.\" Той добави, че  трансферът на Мартин Райнов  не е осъществен, защото играчът е поискал заплата, с която би могъл да бъде взет футболист от елита на Франция. По думите му би било трудно \"Левски\" да гради отбор от български играчи заради липсата на качествени футболисти в школите, извън тези на ЦСКА, \"Лудогорец\" и \"Славия\", от които според него \"Левски\" няма как да привлече никого. Вангелов изрази несъгласие и с треньорската смяна. \"Това нещо не се прави по този начин и в този момент.\" И добави: \"Всички тъпотии в \"Левски\" бяха направени при Делио Роси.\"", "date": "2019.01.23", "title": "Липсата на стратегия и пари били в основата на лошите трансфери в \"Левски\""}
{"url": "https://www.dnevnik.bg/razvlechenie/2019/01/23/3378157_fotogaleriia_da_oblechesh_cvete_s_idris_van_herpen/", "text": "Холандската дизайнерка Айрис ван Херпен бе сред първите дизайнери, които представиха колекцията си с висша мода в Париж в понеделник. В нея моделите сякаш бяха облекли не дрехи, а истински цветя.", "date": "2019.01.23", "title": "Фотогалерия: Да облечеш цвете с Айрис ван Херпен"}
{"url": "https://www.dnevnik.bg/biznes/2019/01/23/3379353_zavod_za_avtomobilni_farove_zaraboti_v_dimitrovgrad/", "text": "Американската \"Варок Лайтинг системс\" (Warroc Lighting Systems) - част от индийската \"Варок груп\", откри завод за производство на малки осветителни тела за автомобили и двуколесни превозни средства край димитровградското село Крепост, съобщи БТА. Инвестицията е на стойност 8 млн. лв. Първоначално работните места са 50, а в бъдеще ще достигнат 400. \"За съжаление преди години, когато презентирахме България, казвахме, че имаме евтина работна ръка. Сега вече не е така, и не трябва да се говори по този начин. Искаме високи доходи, защото и квалификацията на нашите работници вече е достатъчно висока\", коментира премиерът Бойко Борисов на церемонията по откриването. Той изрази надежда, че с построяването на магистрала \"Хемус\" ще нараснат инвестициите и в Северна България.  През миналата година в автомобилния сектор са инвестирани 200 млн. лв. и са разкрити 3200 работни места, сочат данните на Министерството на икономиката. По закона за насърчаване на инвестициите са сертифицирани  28 инвестиционни проекта за 841.36 млн. лв. с 2 541 работни места.", "date": "2019.01.23", "title": "Завод за автомобилни фарове заработи в Димитровград"}
{"url": "https://www.dnevnik.bg/kultura/2019/01/23/3379356_kruv_ot_kurtica/", "text": "В моя магазин идват малко клиенти - оглеждат клетките на животните и обикновено нищо не купуват. Помещението е тясно, по-едър човек няма как да се завърти, срещу него се протягат жаби, гущери, червеи. Идват учители, които получават комплект опитни животни за часовете по биология, мяркат се и рибари, за да разровят кутиите със стръв. Ще затворя магазина, не мога да покривам загубите. Но така съм свикнала с тази глупава стаичка, с мрака и миризмата на формалин. Ще съжалявам най-много за гущерчетата, които имат очи колкото лещени зърна. Не зная какво правят с тези плашливи същества, надявам се, че не ги убиват след демонстрациите. Един ден в магазина влезе жена. Беше малка, свита като купчинка сняг напролет. Тя се доближи до мене. В моята тъмница белите й ръце приличаха на умрели риби. Не ме погледна, нищо не каза, само подпря лакти на щанда. Сигурно не беше дошла да купи нещо, просто й бе прилошало на улицата. Заклати се леко, каквато беше слаба, щеше да падне, ако не бях хванала ръката й. Тя мълчеше. Въобще не приличаше на моите купувачи. - Имате ли къртици? - изведнъж запита непознатата. Очите й проблясваха като стара, разкъсана паяжина с малко паяче в средата - зеницата. - Къртици ли? - спрях. Трябваше да й кажа, че никога не съм продавала и никога не съм виждала къртици. Жената искаше друго да чуе - погледът й пареше, ръцете й се протегнаха към мене. Не можех да помогна, знаех. - Нямам - казах. Тя въздъхна, после изведнъж се обърна настрана, без да пророни дума. Беше свита, отчаяно се стремеше да заглуши разочарованието в беззвучните си стъпки. - Ей, стойте! - викнах. - Може да имам къртици. - Не зная защо го казах. Тя спря. Погледна ме. - Кръвта на къртицата лекувала - прошепна жената. - Трябва да изпиеш три капки. Хвана ме страх. Мъка дълбаеше очите й. - Поне болката за малко спирала... - прошушна тя, после гласът й угасна съвсем. - Вие ли сте болна? - попитах, без да мисля с колко допълнителна тежест я мъча. - Синът ми. Бръчиците около прозрачните й клепачи потрепериха. Ръцете й, изтънели като изсъхнали клони, се дръпнаха от щанда. Исках да я успокоя, да й дам нещо - поне чаша вода. Тя се взираше в пода, раменете й бяха тесни и още повече се свиваха в тъмносивото палто. - Искате ли вода? - Нищо не каза. Когато взе чашата и отпи, мрежата бръчици около очите й затрепери по-силно. - Нищо, нищо - разбъбрих се аз. Не знаех как да продължа. Тя се обърна и прегърбена закрета към вратата. - Ще ви дам кръв от къртица! - креснах. Жената спря. Вдигна ръка към челото си и не я сне. Избягах в задната стаичка. Не мислех какво правя, не ме интересуваше, че ще я излъжа. Вътре в мрака ме гледаха гущерите. Нямаше откъде да взема кръв. Нямах къртици. Жената чакаше отвън. Може би още не беше снела ръката от очите си. Блъснах вратата да не види. Порязах китката си с малкото ножче, което винаги държах в чекмеджето при моливите и хартията за писане на писма. От раничката полека започна да изтича кръв. Не болеше, ала се страхувах да гледам как се изцежда в шишето. Събра се малко - сякаш наблещукаха въглени. Излязох от малката задна стая, забързах към жената. - Ето ви - казах. - От къртица е тая кръв! Тя не проговори, взря се в ръката ми, по която все още се стичаха кървави капки. Спуснах лакътя зад гърба си. Жената ме гледаше, мълчеше. Въобще не посегна към шишенцето. Обърна се към вратата. Настигнах я, блъснах стъклото в ръцете й. - От къртица е! От къртица е! Взе полека шишето. Вътре като догарящ огън блещукаше кръвта. След малко извади пари от оръфаната си, отдавна загубила цвят чанта. - Не. Не ща - казах аз. Жената не ме погледна. Хвърли на масата банкнотите и тръгна към вратата. Исках да я изпратя, или поне пак да й дам вода, преди да си отиде. Усещах, че не й трябвам, никой не й беше необходим. Останах сама в магазинчето. От клетките към мене гледаха животните. Както винаги. Есента продължаваше да засипва града с мъгливи дни, еднакви като близнаци с непотребните жълти листа на дърветата. Скоро трябваше да закрия магазина. Онази жена можеше да се върне. Знаех, че само ще мълчи. Едва ли синът й щеше да се спаси с кръв от къртица и все пак аз я излъгах. Беше мразовито навън. Хората бързаха покрай витрината на моето магазинче и само малчугани се спираха да погледат препарираните животни. Нямах купувачи в този студ. Една сутрин вратата рязко се отвори. Оная, малката женица, влезе вътре. Затича към мене. Исках да се скрия в съседния тъмен коридор, ала тя ме настигна. Прегърна ме. Беше много слаба и много лека. Плачеше. Задържах я да не падне, така безсилна изглеждаше. Изведнъж вдигна лявата ми ръка. Белегът от раната беше изчезнал, но тя откри мястото. Залепи устни към китката, сълзите й навлажниха кожата на ръката ми и ръкава на синята работна престилка. - Той ходи - изплака жената и скри с длани несигурната си усмивка. Искаше да ми даде пари. Беше донесла нещо в голяма кафява чанта. Държеше ме за ръка, не искаше да си отива. Усетих, че се е стегнала, че малките й пръсти са по-твърди и не треперят. Изпратих я, ала тя дълго стоя на ъгъла - малка и усмихната в студа. После улицата опустя. Беше ми хубаво в магазинчето. Така сладка ми се стори старата, глупава миризма на формалин. Животните бяха прекрасни и ги обичах като деца. Още същия следобед пред тезгяха в тъмната стая дойде един човек. Висок, приведен, подплашен. - Имате ли кръв от къртица? - запита, очите му, залепнали към лицето ми, не мигаха. Погледът му ме уплаши. - Нямам. Никога не съм продавала къртици тук. - Имате! Имате! Жена ми ще умре. Три капки само! - хвана лявата ми ръка, повдигна насила китката, изви я. - Три капки! Иначе ще я загубя! Кръвта ми потече от порязаното много бавно. Мъжът държеше шишенцето, капките се търкаляха бавно към дъното. После мъжът си отиде и остави на масата пари. На другата сутрин пред вратата на магазинчето ме чакаше голяма тълпа хора. Ръцете им стискаха малки ножчета и малки шишенца. - Кръв от къртица! Кръв от къртица! - викаха, кряскаха, блъскаха се. Всеки имаше мъка вкъщи и нож в ръката.", "date": "2019.01.23", "title": "Кръв от къртица"}
{"url": "https://www.dnevnik.bg/sport/2019/01/23/3379294_kubrat_pulev_moje_da_sreshtne_djoshua_prez_septemvri/", "text": "Кубрат Пулев може да се изправи срещу  носителя на четири от петте световни титли в тежката категория Антъни Джошуа  през септември. Българският боксьор стана официален претендент за пояса на Международната боксова федерация (IBF), след като  победи Хюи Фюри през октомври . Амбициите на Джошуа за обединителен мач с Дионтей Уайлдър няма да се реализират в близко бъдеще. 33-годишният американец, който държи най-престижния пояс - на Световния боксов съвет (WBC), се готви за реванш срещу друг от непобедените шампиони в тежката категория - Тайсън Фюри. Двамата имат срок до 5 февруари  да обявят дата и място за мача. В противен случай ще бъде насрочен търг. Това обаче е малко вероятно, тъй като и от двата лагера обявиха желание за реванш, който се очаква през май или юни. В тази ситуация Джошуа ще трябва да се насочи към три задължителни защити - на поясите на IBF, Световната боксова асоциация (WBA) и Световната боксова организация (WBO). WBA все още няма официален претендент. Наскоро организацията обяви четиристранен турнир с участието на Мануел Чар, Фрес Окендо, Джарел Милър и Тревор Брайън, който да излъчи съперник за титлата на Джошуа. Роденият в Ливан Чар, който е междинен шампион на WBA, ще се изправи срещу Окендо. Двубоят между 34-годишния представител на Германия и 45-годишния пуерториканец ще е през март. Първоначалните планове бяха срещата да е през септември 2018 г., но Чар даде положителна допинг проба. В сряда беше потвърден и мачът между Милър и Брайън. Двамата американци, които са съответно на 30 и 29 години, също трябва да се срещнат през пролетта. Победителите от двата двубоя ще се изправят един срещу друг през есента, за да излъчат съперник на Джошуа. Това означава, че световният шампион ще защитава пояса на WBA най-рано през 2020 г. Джошуа има обявена дата и място за следващия си мач - 13 април на \"Уембли\". Един от вариантите беше Милър, но тази седмица промотърът на американеца Дмитрий Салита обяви, че не са водени никакви преговори с лагера на британеца. Най-реалистичният вариант за следващ опонент на Джошуа е сънародникът му Дилиън Уайт, който е №1 в две от ранглистите - на WBO и WBC. Двамата вече се срещнаха веднъж - през декември 2015 г., когато Джошуа нанесе единствената загуба на Уайт в професионалния бокс. Във вторник промотърът на Джошуа Еди Хърн обяви, че е възможно следващият съперник на неговия клиент да е Александър Усик. Украинецът е абсолютен световен шампион в полутежка категория и планира да се качи в тежката категория тази година. \"Според правилата на WBO, когато Усик се качи в тежката категория - ако се качи - автоматично ще стане първи претендент. Миналата седмица разговарях с хората от WBO в Пуеро Рико\", каза Хърн. Малко вероятно е обаче Усик да се изправи срещу Джошуа още в първия си мач. Това поставя на първи план Уайт. Хърн обяви, че му е предложил над 4 милиона паунда, за да се качи на ринга срещу Джошуа на 13 април. Уайт има вариант да изчака да стане официален претендент за пояса на WBO, което би му осигурило по-голям процент от приходите. Има обаче вероятност от организацията да разпоредят евентуален двубой с Усик, който крие доста рискове за британеца. В същото време няма никакви скорошни изгледи той да се боксира за титлата на WBC, за която ще се борят Уайлдър и Фюри.  Двамата вече изиграха една среща, която завърши при равенство , а ако британецът отнеме пояса на американеца, почти сигурно ще се стигне до трети двубой. При това положение Джошуа най-вероятно ще направи задължителна защита на титла на WBO през април, независимо кой ще бъде съперникът, а през есента ще защитава пояса на IBF срещу Пулев. За целта българинът трябва да спечели следващия си мач. През уикенда ESPN обяви, че  Пулев води преговори за двубой с шведа Роберт Хелениус . Като евентуална дата се споменава 20 април. Вероятно срещата ще бъде част от галавечер в САЩ, организирана от \"Топ ранк\", с централен мач между Терънс Кроуфърд и Амир Хан. В края на 2018 г. Пулев подписа  с промотърската компания на Боб Аръм. Договорът на българският боксьор, който през май ще навърши 38,  е за три мача на година . Той вече имаше една възможност да срещне Джошуа - през октомври 2017 г., но се отказа от мача заради контузия.  \"Мач на Джошуа с Уайт през април, последван от среща с Пулев - най-вероятно през септември, и двубой с Милър през март или април 2020 г. Ако реваншът между Уайлдър и Фюри се осъществи по план, двамата трябва да имат трета битка в края на годината. Чак в края на лятото или есента на 2020 г. бъдещият шампион на WBC ще може да се изправи срещу Джошуа в обединителен мач\", прогнозира World Boxing News. Антъни Джошуа (Великобритания) - 22 мача, 22 победи (18 нокаута) Дионтей Уайлдър (САЩ) - 41 мача, 40 победи (39 нокаута), 1 равенство Тайсън Фюри (Великобритания) - 28 мача, 27 победи (19 нокаута), 1 равенство Кубрат Пулев (България) - 27 мача, 26 победи (13 нокаута), 1 загуба Дилиън Уайт (Великобритания) - 26 мача, 25 победи (18 нокаута), 1 загуба Джарел Милър (САЩ) - 24 мача, 23 победи (20 нокаута), 1 равенство Тревор Брайън (САЩ) - 20 мача, 20 победи (14 нокаута) Мануел Чар (Германия) - 35 мача, 31 победи (17 нокаута), 4 загуби Фрес Окендо (Пуерто Рико) - 45 мача, 37 победи (24 нокаута), 8 загуби", "date": "2019.01.23", "title": "Кубрат Пулев може да срещне Джошуа през септември"}
{"url": "https://www.dnevnik.bg/sviat/2019/01/23/3379318_grafika_na_denia_koi_koi_e_v_davos/", "text": "Над 3000 души участват в тазгодишния Световен икономически форум в  Давос . Кои държави пращат най-много свои представители, има ли баланс между делегациите на различните държави и кои сектори взимат най-дейно участие в елитния форум - вижте в графиката. ", "date": "2019.01.23", "title": "Графика на деня: Кой кой е в Давос"}
{"url": "https://www.dnevnik.bg/ot_vas/novini_ot_vas/2019/01/23/3379231_parkut_pri_mosta/", "text": "В София \"са скрити\" и квартални градинки, където отдавна не играят деца, а само четириногите любимци.   Пейзажът, обстановката - всичко е много потискащо. Градинката при моста \"Чавдар\" в столичния квартал \"Хаджи Димитър\". Самата градинка е от две части, разделена от улица. В по-голямото пространство, където е и паметникът на борците за свобода (1942-1944 г.), деца не играят отдавна. Негласно е \"заделена\" за спортуване на домашните любимци.", "date": "2019.01.23", "title": "Паркът при моста"}
{"url": "https://www.dnevnik.bg/evropa/2019/01/23/3379396_salvini_pojela_na_francuzite_da_se_osvobodiat_ot/", "text": "Италианският вицепремиер Матео Салвини изрази надежда, че французите няма да гласуват за партията на президента Еманюел Макрон \"Република, напред!\" на изборите за Европейски парламент тази година, предаде \"Ройтерс\". Отношенията между традиционните съюзници Италия и Франция се обтегнаха след идването на власт миналата година в Италия на крайнодясната партия \"Лига\" и антисистемното Движение \"Пет звезди\", които са критично настроени към проевропейската партия на Макрон \"Република, напред!\". \"Макрон може повече да не ни е събеседник (в бъдеще). Подкрепата му е по-малко от 20 процента. Надявам се, че френският народ скоро ще може да направи различен избор\", заяви Салвини в интервю за италианското държавно радио РАИ. Френското външно министерство  привика в понеделник  италианския посланик във Франция, след като другият италиански вицепремиер, Луиджи ди Майо, обвини Париж, че създава бедност в Африка и така провокира масова миграция към Европа. Салвини каза вчера, че Франция не е заинтересувана в стабилизирането на Либия, тъй като френските енергийни интереси там си противоречат с тези на Италия. Също вчера той изрази надежда, че французите ще се освободят от \"твърде лошия си президент\". \"Надявам се, че французите ще се освободят от твърде лошия си президент. Те имат възможност да го сторят на 26 май (датата на изборите за Европейски парламент), когато най-сетне ще могат да вземат бъдещето си отново в свои ръце\", заяви Салвини на страницата си във \"Фейсбук\". Салвини, който е лидер на \"Лига\", заяви също, че няма опасения, че спорът с Франция ще се отрази на опитите на италианското правителство да спаси изпитващата трудности авиокомпания \"Алиталия\". Италиански вестници съобщиха, че френско-холандската компания \"Ер Франс Ка Ел Ем\" води преговори за придобиване на участие в \"Алиталия\". \"Има и други лица, способни да придобият дялово участие в капитала на \"Алиталия\", отбеляза Салвини. Ди Майо и Салвини по-рано  демонстративно изразиха подкрепата си  за френското протестно движение на \"жълтите жилетки\",  което създаде големи проблеми  на правителството на президента Еманюел Макрон. /БТА", "date": "2019.01.23", "title": "Салвини пожела на французите да се освободят от \"твърде лошия си президент\""}
{"url": "https://www.dnevnik.bg/video/2019/01/23/3379400_video_drugite_novini/", "text": "Два нови института под шапката на Софийския университет \"Изгубените светове\" - тайните в дълбините на Черно море Ниагарският водопад като \"Замръзналото кралство\" Ще вземе ли най-после заветната статуетка Глен Клоуз Уличен празник в \"Рома\"", "date": "2019.01.23", "title": "Видео: Другите новини"}
{"url": "https://www.dnevnik.bg/bulgaria/2019/01/23/3379411_televiziiata_na_bsp_trugva_ot_utre/", "text": "Българска свободна телевизия\", или известната като телевизията на социалистическата партия,  започва да излъчва от утре сутрин . Програмата започва в 7:30 ч., съобщават от пресцентъра на партията. Програмата започва с новини и сутрешен блок \"България се събужда\" с водещ журналистът Стоил Рошкев.  Следобедният блок на БСТВ  ще е от 13:00 до 15:30 часа с водещ Елена Пенчукова. Централната емисия новини на БСТВ ще бъде в 18:30 ч. Ще има и вечерен блок с предаванията \"Студио икономика\" с Нора Стоичкова и \"Актуално от деня\" с водещ Велизар Енчев. \"В ефира на телевизията зрителите ще могат да видят и много от любимите български филми, стойностна музика и документалистика\", обещават от БСП.", "date": "2019.01.23", "title": "Телевизията на БСП тръгва от утре"}
{"url": "https://www.dnevnik.bg/zelen/2019/01/23/3379412_rozov_pelikan_e_prostrelian_s_lovna_pushka_v_burgas/", "text": "След като е намерен прострелян край Бургас от екип на \"Зелени Балкани\" по време на  среднозимното преброяване на водолюбивите птици  миналата седмица, млад розов пеликан е донесен за лечение в Спасителния център на организацията в Стара Загора.  Ветеринарните лекари на спасителния център съобщават, че и двете криле на птицата, както и тялото й са засегнати от сачмите на въздушна пушка. Младият пеликан е и със счупено стъпало. Все още не е ясно какви са пораженията върху вътрешните органи. Катедра \"Хирургия\" на Ветеринарномедицинския факултет при Тракийския университет е помогнала с безплатна рентгенография и консултация от доц. Галина Симеонова, а екипът на \"Зелени Балкани\" ще направи възможното, така че птицата да полети отново на свобода - въпреки че няма сигурност дали ще успее. Розовият пеликан не е ловен обект и е защитен от българския Закон за биологичното разнообразие като част от ценната европейска природа, защитавана от мрежата \"Натура 2000\" (повече за мрежата -  тук ) в нашата страна. Статутът му е \"изчезнал\" според Червената книга на България, в която се уточнява, че той е преминаващ и отчасти зимуващ в страната, като по време на миграцията се среща предимно по черноморското крайбрежие. Видът е разпространен в делтата на Волга и на Дунав, езерата Манич, Манич-Гудило и Преспа и има обща численост от около 4000 двойки за цяла Европа.", "date": "2019.01.23", "title": "Розов пеликан е прострелян с ловна пушка в Бургас"}
{"url": "https://www.dnevnik.bg/citat_na_deniia/2019/01/23/3379413_citat_na_denia_franciia_ne_vuznameriava_da_si_igrae_s/", "text": "Не възнамеряваме да си играем на конкурс за това кой е по-глупав.\" Това заяви френският министър по европейските въпроси Натали Лоазо по повод засилените критики и обидните изказвания на италиански политици към френския президент Еманюел Макрон, предаде \"Франс прес\". Така тя даде да се разбере, че Франция няма намерение да влиза в словесна война или да предприема наказателни мерки срещу Италия заради изказвания на нейни лидери. \"Когато думите идват в повече и като тон, и като бройка, те стават незначителни\", коментира Лоазо. В същото време тя подчерта, че в този контекст не може да се мисли за посещения на представители на френските власти в Италия независимо от волята за съвместна работа. \"Имаме много неща за вършене с нашия важен съсед Италия и искаме възможността за съвместна работа да продължи\", каза Лоазо. \"Но климатът позволява ли министерски визити, сякаш нищо не е станало? Аз бих отишла в Италия, когато климатът се поуспокои\", отбеляза тя. Италианският вицепремиер Матео Салвини, който се опитва да организира крайнодесен фронт в ЕС срещу привържениците на европейската интеграция, отправи остри нападки срещу френския президент еврофил в перспективата на изборите за Европейски парламент през май. Салвини, който е лидер на крайнодясната партия \"Лига\" и е смятан за \"силния човек\" в италианското правителство,  изрази по-рано надежда  френският народ скоро да се освободи от \"един много лош президент\". В неделя другият италиански вицепремиер, Луиджи ди Майо, лидер на антисистемното Движение \"Пет звезди\", обвини Франция, че тласка мигрантите от Африка да идват в Европа чрез политиката си на \"колонизация\". Той обвини Франция, че допринася за обедняването на Африка. Заради това изказване посланикът на Италия във Франция  бе извикана във френското външно министерство , а думите на Ди Майо бяха определени от Париж като \"неприемливи и безпредметни\". Като цяло френското правителство досега реагира много сдържано на италианските нападки, като внимава да не \"налива масло в огъня\" на фона на кризата с протестното движение на \"жълтите жилетки\" в самата Франция, отбелязва \"Франс прес\". \"Дали всички тези изказвания правят услуга на италианския народ? Дали допринасят за неговото благосъстояние? Не мисля. Променя ли това ситуацията във френската политика? Не мисля\", каза днес Лоазо. /БТА", "date": "2019.01.23", "title": "Цитат на деня: Франция не възнамерява да си играе с Италия на конкурс кой е по-глупав"}
{"url": "https://www.dnevnik.bg/sport/2019/01/23/3379117_bekum_i_vipusk_92_stanaha_majoritarni_sobstvenici_v/", "text": "Дейвид Бекъм придоби 10% от собствеността на английския \"Салфорд сити\", обявиха от футболния клуб. Той влезе в управлението на аматьорския тим, като се присъедини към  бившите си съотборници в \"Манчестър юнайтед\" от т. нар. \"Випуск '92\"  на сър Алекс Фъргюсън. От 2014 г. Райън Гигс, Пол Скоулс, Ники Бът, Гари Невил и Фил Невил вече имат по 10% в клуба. Бизнесменът Питър Лим запазва останалите 40%. \"Горд съм да се присъединя към Питър Лим и момчетата от випуск '92 като собственик на \"Салфорд сити\". Прекарах ранните си години от \"Манчестър\" в Салфорд, където израснах в много отношения. Чувството е невероятно да имам възможността да се включа към проекта на момчетата\", каза Бекъм, цитиран в сайта на клуба. В него се казва още, че Лим ще продължи да предлага финансова стабилност на клуба, докато пристигането на Бекъм цели да заздрави управлението в амбицията на тима да стигне до професионалните нива.  През 2014 г. \"Випуск '92\" придоби половината от собствеността на \"Салфорд сити\". Оттогава клубът спечели три промоции в четири сезона, като в момента се състезава в Националната лига (петото ниво на английския футбол). Идването на Гигс, Скоулс, Бът и братята Невил беше съпътствано с множество промени. Част от тях са увеличеният капацитет на стадиона и развитието на академията. \"Салфорд сити\" постигна много успехи за кратко време. Феновете са невероятни и съм развълнуван, че ще прекарвам отново повече време в Салфорд\", допълни Бекъм. Бившият полузащитник на \"Юнайтед\" и \"Реал\" (Мадрид) е един от футболистите, които се насочват към управлението на футболни клубове. Преди година Бекъм получи одобрение за свой отбор в \"Мейджър лийг сокър\". ", "date": "2019.01.23", "title": "Бекъм се присъедини към \"Випуск '92\" като акционер в английски клуб"}
{"url": "https://www.dnevnik.bg/sviat/2019/01/23/3379193_huan_guaido_-_hlape_ili_lice_na_opoziciiata_vuv/", "text": "Това е едно хлапе, което си играе на политика\", казва за него Николас Мадуро. Тридесет и пет годишният депутат Хуан Гуайдо обаче се превърна за броени дни в лицето на венецуелската опозиция и успя отново да мобилизира противниците на президента, които напоследък бяха разделени и отслабени. Напълно неизвестният, висок, слаб и със спокоен глас Гуайдо стана на 5 януари най-младият председател на парламента. Ще успее ли обаче да остане на поста и да се справи с товара, който отсега нататък лежи върху раменете му? През последните години предходните фигури на опозицията, които набраха популярност, като Леополдо Лопес, Енрике Каприлес и Фреди Гевара, в крайна сметка изчезнаха от политическата сцена. Лопес бе задържан, а след това поставен под домашен арест, Каприлес бе лишен от граждански права, а Гевара потърси убежище в посолството на Чили в Каракас. Венецуела \"е страна, привикнала с това някой да въплъщава властта и с каудилизма, и в момента се поставя голям товар върху раменете на Хуан (Гуайдо). Промяната не зависи само от него, а от всички\", заяви пред \"Франс прес\" 32-годишният депутат Хуан Андрес Мехия, който също като Гуайдо е от партията \"Народна воля\" на Леополдо Лопес. След като влезе в ролята на лидер на опозицията, този висок мъж с матов тен, който досега нямаше навика да говори много, бързо излезе на светло и придоби политическа тежест. При изпълнението на функциите си като председател на парламента, който е единствената контролирана от опозицията институция, индустриалният инженер от скромен произход се ползва с подкрепата на генералния секретар на Организацията на американските държави Луис Алмагро (който го определя като \"временно изпълняващ длъжността президент), на Съединените щати и на Бразилия, която вече е под управлението на крайнодесния президент Жаир Болсонаро. В неделя кадрите от арестуването на Гуайдо от венецуелските разузнавателни служби при зрелищна операция насред магистрала, когато той отиваше на политическо събитие, обиколиха света. Час по-късно той беше освободен. \"Ново лице\" Два дни по-късно вицепрезидентът на САЩ Майк Пенс се обади на Гуайдо, за да подчертае \"смелото му лидерство\" и да изрази \"твърдата подкрепа\" на Съединените щати за Националното събрание на Венецуела, което те смятат за \"единствената легитимна и демократична институция в страната\". Хуан Гуайдо множи акциите срещу чавистката власт (по името на бившия президент Уго Чавес): обещание за \"амнистия\" за военните, приели да се присъединят към опозицията, призив за демонстрация на 23 януари, предложение за правителство на прехода и официална декларация на парламента, в която Николас Мадуро е окачествен като узурпатор. \"Едно от основните му качества е формирането на екипи. Той разбира различните позиции и прави всичко възможно да ги превърне в една\", казва Хуан Андрес Мехия. Докато събира подкрепа, Гуайдо изглежда все по-уверен пред публиката. \"Аз съм оцеляващ, а не жертва\", обича да напомня Хуан Гуайдо, който е женен и има малка дъщеря, визирайки трагедията в щата Варгас (в Северна Венецуела) от 1999 г, от която излиза невредим. През декември 1999 г. проливни дъждове предизвикват свлачища в този район на 25 километра северно от Каракас и причиняват смъртта на 10 хил. души, по данни на Червения кръст. По това време Гуайдо живее в този крайбрежен район с майка си и петимата си братя и сестри. \"Знам какво е да си гладен\", споделя той. Хуан Гуайдо влиза в политиката през 2007 г. с поколението на студентите, които излизат по улиците на протест срещу покойния бивш президент Уго Чавес (1999 - 2013 г.). \"Гуайдо е ново лице, разглеждан е като консенсусна фигура от умерените и е уважаван също и от радикално настроените заради активното си участие в демонстрациите\", казва пред \"Франс прес\" Диего Моя-Окампос, анализатор от базираната в Лондон организация \"Ай Ейч Ес Маркит\" (IHS Markit). Гуайдо бе през 2009 г. сред основателите на партията \"Народна воля\" и стана едно от основните й действащи лица, след като лидерът и Леополдо Лопес прекара последните години в затвора или под домашен арест по обвинение в подбуждане към насилие при вълната от демонстрации през 2014 г. На парламентарните избори през 2015 г. Хуан Гуайдо бе избран за депутат от своя роден щат Варгас. \"Не знаех кой е той. Да се надяваме, че няма да ни разочарова\", казва 24-годишният Хосе Ернандес, присъствал на една от речите на Гуайдо.", "date": "2019.01.23", "title": "Хуан Гуайдо - \"хлапе\" или лице на опозицията във Венецуела"}
{"url": "https://www.dnevnik.bg/sport/2019/01/23/3379421_pekin_shte_izgradi_5g_mreja_za_44_mlrd_dolara_za/", "text": "Пекин одобри план за технологични нововъведения като част от подготовката си домакинството на  зимните олимпийски игри през 2022 г.  Телекомуникационните оператори в столицата на Китай ще инвестират 30 милиарда юана (4.4 млрд. долара) за изграждането на 5G мрежа. Нововъведението е част от тригодишния икономически план на властите в Пекин. 5G мрежата ще бъде с обхват около централните части на Пекин и новото летище в града, което ще бъде готово през септември.  За да развие ключови компоненти като радиочестотни части и чипове, необходими за 5G мрежата, Пекин ще създаде производствени бази и центрове за иновации в следващите години. От технологията столицата на Китай цели да генерира 29.5 млрд. долара приходи.  5G е следващата генерация мрежа за мобилна свързаност, която е с повече скорост и надежден обхват. Властите в Пекин очакват изграждането да бъде завършено през 2022 г., като игрите ще се проведат от 4 до 20 февруари. ", "date": "2019.01.23", "title": "Пекин ще изгради 5G мрежа за 4.4 млрд. долара за зимните игри през 2022 г."}
{"url": "https://www.dnevnik.bg/bulgaria/2019/01/23/3379532_petima_stolichni_policai_sa_zadurjani_za_iznudvane/", "text": "Петима служители на Икономическа полиция в столичното 4-то Районно управление са задържани за изнудване на собственици на заведения. По данни на БНР единият от тях е началникът на сектора. Разследвана е организирана престъпна група, уточни днес зам.-главният прокурор Иван Гешев. \"Става дума за група от Икономическа полиция, която се е занимавала с подкупи. Дейността се е изразявала в осигуряване на такса \"спокойствие\" – изнудване на дребни собственици на различни заведения в района на 4 РУ за плащане на месечна такса\", добави Гешев. Исканите суми били различни. Полицаите водели преговори за уточняването им. Търговците, които са били рекетирани, се занимавали с различни дейности. Петимата са задържани за 24 часа, предстои спецпрокуратурата да прецени на колко от тях ще повдигне обвинение.", "date": "2019.01.23", "title": "Петима столични полицаи са задържани за изнудване"}
{"url": "https://www.dnevnik.bg/sport/2019/01/23/3379528_barselona_kupi_21-godishen_holandec_ot_aiaks_za_75_mln/", "text": "Барселона\" привлече полузащитника на \"Аякс\" Франки де Йонг. 21-годишният национал на Холандия ще премине на \"Камп ноу\" от 1 юли. Каталунците обявиха в официалния си сайт, че ще платят 75 милиона евро на клуба от Амстердам. Трансферната сума може да нарасне до 86 милиона с клаузите, заложени в договора. Интерес към юношата на \"Вилем II\" имаха още \"Манчестър сити\" и \"Пари Сен Жермен\". \"Играчът ще подпише петгодишен договор до края на сезон 2023-24. Франки де Йонг играе с десния крак, много е силен в играта едно на едно и може да играе както като атакуващ, така и като дефанзивен халф. Неговият чудесен поглед върху играта и вродената му способност да намира правилния пас го правят перфектният избор за центъра на полузащитата\", заявиха от \"Барселона\". Де Йонг беше привлечен в \"Аякс\" през лятото на 2015 г. Той има 65 мача и пет гола за тима от Амстердам, с който стигна до финала в Лига Европа през 2017 г. Същия сезон Де Йонг спечели наградата за най-добър млад играч в холандското първенство. През 2018 г. той дебютира за националния отбор на Холандия и записа общо пет мача за \"лалетата\". \"Привличането му продължават дългогодишните и успешни традиции на холандските футболисти в нашия клуб, които започват още през 1973 г. с привличането на Йохан Кройф и продължават с изключителни играчи като Роналд Куман, Патрик Клуиверт, Франк де Бур и сегашния вратар на отбора Яспер Силесен\", заявиха още от \"Барселона\". По-рано този месец каталунците привлякоха двама играчи под наем до края на сезона - Жейсон Мурийо от \"Валенсия\" и  Кевин-Принс Боатенг от \"Сасуоло\" .", "date": "2019.01.23", "title": "\"Барселона\" купи 21-годишен холандец от \"Аякс\" за 75 млн. евро"}
{"url": "https://www.dnevnik.bg/bulgaria/2019/01/23/3379539_dete_na_edna_godina_e_pochinalo_sled_uslojnenie_ot/", "text": "Момче на една година е починало след усложнение от вирусна инфекция. Инцидентът е станал в Университетската болница \"Д-р Георги Странски\" в Плевен, потвърди за БТА говорителят на лечебното заведение Момчил Цветков. Детето е докарано вчера в изключително тежко състояние с дихателна недостатъчност - състояние, почти несъвместимо с живота, поясни той. Медиците са се е борил за живота му около 15 часа, но не са успели да го спасят. Според лекарите инфекцията се е развила много бързо. \"Не е доказано, че детето е било болно от грип\", уточни Цветков.", "date": "2019.01.23", "title": "Дете на една година е починало след усложнение от вирусна инфекция"}
{"url": "https://www.dnevnik.bg/sviat/2019/01/23/3378900_trump_e_purviiat_prezident_koito_ne_be_dopusnat_za/", "text": "Председателят на долната камара на американския парламент отказа да покани в залата президента на САЩ, за да произнесе годишната си реч, известна като \"За състоянието на нацията\". Тя бе планирана за 29 януари, но Нанси Пелоси уведоми днес Доналд Тръмп, че няма да го покани, докато част от федералната администрация не работи заради спор за федералния бюджет и 5 млрд. долара за стена по границата с Мексико, за които президентът настоява. Блокирането на част от федералните служители продължава вече 33 дни без изглед скоро да приключи. Речта се произнася в тържествена обстановка в залата на Камарата на представителите. На нея идват и сенаторите, членовете на Върховния съд, министрите от кабинета на президента и се канят известни и важни за страната гости. В словото се прави равносметка на изминалата година и се обявяват законодателни и политически приоритети за следващите 12 месеца. Никога досега реч не е била произнасяна, докато не работи администрацията. Никога досега речта не е била отлагана и заради отказ президентът да бъде поканен. Тръмп може да отиде в залата на Камарата на представителите, но Пелоси има правомощия да изключи осветлението и микрофоните, да не позволи телевизионни камери и да поиска проверка на сигурността и така да направи невъзможно произнасянето на реч. Президентът може да избере друг вариант, като да отиде в Сената, контролиран от републиканците, да говори от Овалния кабинет в Белия дом или да изпрати на 29 януари писмен вариант на словото. През деня Тръмп ѝ изпрати писмо, с което на практика я предизвикваше тя да вземе точно това решение. Тя отвърна, че засега не предвижда да постави на разглеждане поканата. \"Отново заявявам, че очаквам да ви посрещна в Камарата на представителите на взаимно приемлива дата, за да произнесете това обръщение, когато администрацията отново заработи\", написа Пелоси. В американската история президентите Джордж Вашингтон и Джон Адамс са произнасяли речите си лично, но Томас Джеферсън е изпращал писмен вариант, който да бъде прочетен в залата. Тази традиция продължава чак до 1913 г., когато Уудроу Уилсън отново лично отива в Камарата на представителите. Отлагане на словото имаше през 1986г., защото в същия ден избухна при старта совалката \"Къламбия\" и уби всичките 7 астронавти на борда. Президентът Роналд Рейгън реши, че все пак е по-добре да направи обръщение от Овалния кабинет по повод трагедията, а За състоянието на Съюза бе отложено за следващата седмица.", "date": "2019.01.23", "title": "Тръмп е първият президент, който не бе допуснат за годишната си реч в Конгреса"}
{"url": "https://www.dnevnik.bg/photos/2019/01/23/3379033_fotogaleriia_svetovnite_snimki_na_denia_-_23_ianuari/", "text": "Куче от породата хъски преди тренировката за най-голямото състезание за кучешки впрягове, което ще се проведе този уикенд във Фешибридж, Шотландия.", "date": "2019.01.23", "title": "Фотогалерия: Световните снимки на деня - 23 януари 2019 г."}
{"url": "https://www.dnevnik.bg/sport/2019/01/23/3379543_marica_vze_purvi_geim_vuv_voleibolnata_shampionska/", "text": "Волейболистките на \"Марица\" (Пловдив) спечелиха първи гейм в Шампионската лига, но допуснаха нова загуба. Българският шампион отстъпи с 1:3 (15:25, 21:25, 25:23, 19:25) при гостуването си на \"Алианц МТФ\" (Щутгарт).  \"Марица\" допусна трета загуба от три мача през този сезон и девета поредна в турнира. Миналия сезон пловдивският тим дебютира в най-силния европейски клубен турнир с шест поражения в шестте си срещи в груповата фаза. \"Марица\" не успя да окаже съпротива в първата част и го загуби тежко. \"Алианц МТФ\" спечели десет от първите 13 точки в мача и до края на гейма поддържаше преднина между осем и десет точки. Втората част също премина силно за домакините, които поведоха с 5:0. \"Марица\" успя да се върне и дори направи обрат при 19:18. Геймът продължи точка за точка до 21:21, когато тимът от Щутгарт записа серия от четири поредни точки поведе с 2:0. \"Марица\" играеше все по-добре и успя да се върне в мача след много равностоен гейм, в който нито един от двата отбора не успя да се откъсне с повече от три точки. \"Алинц МТФ\" беше близо до приключване на мача, след като поведе с 23:20. Българският шампион обаче отговори със страхотна серия от пет точки и намали изоставането си след 25:23. Пловдивският тим започна силно и четвъртата част и отвори ранен аванс от три точки. Домакините обаче вдигнаха оборотите, отвориха разлика от пет точки след втората техническа пауза и затвори мача след 25:19. Кристал Ривърс беше най-резултатна за победителките с 23 точки. Мирослав Пасова реализира 17 точки за \"Марица\", а Симона Димитров и Александра Миланова добавиха съответно 15 и 14 точки. Българският шампион остава на последното място в група А. След втората си победа в турнира \"Алианц\" изпревари френския \"Безие\" и излезе на втора позиция. Световният и европейски шампион \"Вакъфбанк\" е начело с три победи в три мача.", "date": "2019.01.23", "title": "\"Марица\" взе първи гейм във волейболната Шампионска лига, но отново загуби"}
{"url": "https://www.dnevnik.bg/sviat/2019/01/23/3379545_maduro_skusa_otnosheniia_sus_sasht_pompeo_prizova/", "text": "Венецуелският президент Николас Мадуро обяви, че страната му прекъсва дипломатическите отношения със САЩ заради \"опит за преврат\", след като Вашингтон  призна председателя на парламента Хуан Гуайдо  за временен държавен глава по време на многохилядни протести. Председателят на Европейския съвет Доналд Туск пък изрази надежда, че страните от ЕС ще застанат зад \"демократичните сили\" във Венецуела. Пред поддръжници пред президентския дворец \"Мирафлорес\" в Каракас Мадуро даде на дипломатите на САЩ 72 часа да напуснат страната. Той обяви от \"балкона на командира Уго Чавес Фриас\", имайки предвид бившия президент, когото наследи, че Венецуела ще отговори на опита за \"намеса отвън\". Той така и не спомена Гуайдо, но използва за опозицията думите \"превратаджийска и интервенционистка десница\". Обръщението му трябваше да е от площад в Каракас, но той отмени появата си заради събитията от последните часове. Десет държави, от които всички големи в Латинска Америка, вече последваха примера на Съединените щати и признаха Гуайдо за законен президент на Венецуела. Сред тях са Бразилия, Аржентина, Колумбия, Чили, Перу, Еквадор и Парагвай. В Централна Америка това решение взеха Гватемала и Коста Рика, а Мексико избра да застане \"засега\" зад Мадуро. Традиционният съюзник на чависткото правителство, Боливия, също изрази подкрепата си за него. Русия потвърди, че продължава да признава Мадуро за държавен глава. (Кой е Хуан Гуайдо, новото лице на венецуелската опозиция и самообявил се за временен президент,  четете тук .) \"Вие ме преизбрахте, по конституционен път, на 20 май 2018 г. Всички спечелихме с гласа на народа,\" каза още Мадуро, на фона на  масови демонстрации в столицата Каракас  и други градове в страната. Регионалната телевизия NTN24 съобщава, че в град недалеч от Каракас при сблъсъци с полицията са загинали най-малко трима души. В западния град Баринас пък жертвите са най-малко четирима души според в. \"Ел насионал\". Венецуелският вестник  пише  още, че в квартал Чакао на столицата Каракас сблъсъците са се пренесли и в метрото, където Националната гвардия (служители на която се разбунтуваха срещу Мадуро в понеделник) е използвала сълзотворен газ. Американският президент Доналд Тръмп междувременно заяви, че разглежда \"всички възможни сценарии\" за отговор на Вашингтон, а сенаторът републиканец Марко Рубио поиска да бъдат изгонени от САЩ всички венецуелски дипломати. Държавният секретар Майк Помпео призова венецуелската армия да се намеси, за да подкрепи опитите за демокрация. От съдебната власт и военните обаче Мадуро поиска да защитят \"чудото на боливарската революция\" и да \"защитят венецуелската демокрация\", като покажат максимално единство и лоялност. По-късно министърът на отбраната Владимир Падрино написа в \"Туитър\", че въоръжените сили няма да застанат нито зад \"самозван\" президент, нито зад подкрепян от \"тъмни интереси\". Какво мисли Европа Още по време на речта на Мадуро Гуайдо публикува  писмо , в което уверява всички чуждестранни дипломати във Венецуела, че неговата институция \"ще продължи да поддържа дипломатически отношения с всички страни по света\" и иска от тях да не обръщат внимание на заповеди от Мадуро за напускане на страната. Миналата седмица Гуайдо, като председател на парламента, каза, че ще търси съдействие и и от европейски държави, за да се признае управлението в резиденцията \"Мирафлорес\" за нелегитимно. От Европа обаче все още няма обща позиция. В Испания външният министър Жозеп Борел каза, след призиви на демонстранти и големите опозиционни партии, че ще даде тласък на \"бързо обсъждане\" на проблема сред европейските лидери. Елисейският дворец съобщи, че Франция следи ситуацията внимателно и я обсъжда с европейските си партньори. Първата конкретна европейска реакция обаче дойде от председателя на Европейския съвет Доналд Туск. \"Надявам се цяла Европа да се обедини в подкрепа на демократичните сили във Венецуела,\" написа той в \"Туитър\". \"За разлика от Мадуро парламентарното събрание, включително Хуан Гуайдо, има демократичен мандат от венецуелските граждани.\" Гуайдо и председателстваният от него парламент смятат Мадуро за \"узурпатор\", за какъвто  го обявиха миналата седмица . Мадуро спечели втори мандат на извънредни избори миналата година, смятани от опозицията (контролираща законодателния орган) за нелегитимни. Това смятат и 14 страни (повечето от тях вече признали Гуайдо), които заради сериозни изборни нередности отзоваха посланиците си от Каракас. На парламента отговори Върховният съд, който  обяви ръководството му  за нелегитимно. Гуайдо обаче отказа да се съобрази с решението. Два дни по-късно бе и  бунтът на служители  на Националната гвардия (част от армията на Венецуела), след който граждани, изразили подкрепа за гвардейците, бяха арестувани. В резултат Гуайдо свика \"национална мобилизация\", с която  жителите на Венецуела  да поискат свалянето на Мадуро.", "date": "2019.01.23", "title": "Мадуро скъса отношения със САЩ, Помпео призова армията да се намеси"}
{"url": "https://www.dnevnik.bg/bulgaria/2019/01/23/3379553_evrokomisiiata_dade_nad_27_mln_evro_na_bulgartransgaz/", "text": "Българският газов оператор \"Булгартрансгаз\" ще получи над 27 млн. евро от Механизма за свързване на Европа за модернизация на газопреносната си мрежа. Това съобщиха от държавната фирма, като уточняват, че предстои сключването на споразумението. Паричната помощ ще е за рехабилитация, модернизация и разширение на българската газопреносна мрежа. Проектът предвижда изпълнението на строителство, доставки на материали и оборудване за подмяна на два участъка от Северния полупръстен на съществуващата газопреносна мрежа с обща дължина от около 81 км. Дейностите по тези строежи са предвидени във втората фаза на проект на \"Булгартрансгаз\" за рехабилитация, модернизация и разширение на българската газопреносна система като част от реализацията на идеята за изграждане на газов хъб \"Балкан\" край Варна.", "date": "2019.01.23", "title": "Еврокомисията даде над 27 млн. евро на \"Булгартрансгаз\" за модернизация на газовата мрежа"}
{"url": "https://www.dnevnik.bg/photos/2019/01/23/3379552_snimka_na_denia_stotici_hiliadi_venecuelci_protestirat/", "text": "Стотици хиляди венецуелци изпълниха центъра на столицата Каракас в огромен протест срещу Николас Мадуро, а с тяхна подкрепа, както и тази на САЩ и много държави от Латинска Америка лидерът на опозицията Хуен Гуайдо се обяви за временен президент с призив за свободни избори и край на управлението на \"узурпатора Мадуро\". Днес страната отбелязва и 61 години от края на диктатурата на Маркос Перес Хименес.", "date": "2019.01.23", "title": "Снимка на деня: Стотици хиляди венецуелци протестират срещу Мадуро"}
{"url": "https://www.dnevnik.bg/sport/2019/01/23/3379529_lukoil_levski_zagubi_shansove_v_evropa_sled_peta/", "text": "Баскетболистите на \"Левски Лукойл\" продължиха серията си от загуби в Европа след 96:109 при гостуването си на израелския \"Ирони\" (Нес Циона). Българският шампион допусна четвърто поражение от четири мача във втората групова фаза на Купата на ФИБА Европа. За тима, воден от Константин Папазов, това е пета поредна в четвъртия по сила клубен турнир на континента. Сините стартираха първата групова фаза с пет победи от пет мача, но нямат успех от 14 ноември. \"Левски Лукойл\" започна добре мача в Нес Циона и спечели първата четвърт с 31:29. Българския отбор обаче изигра много слаба втора част, която загуби с 36:20. До края на мача домакините поддържаха аванса си и спечелиха спокойно след 22:22 в третата четвърт и 22:23 в последната. Патрик Рембърт изигра силен мач за \"Левски Лукойл\" и завърши с 26 точки, шест асистенции и пет борби. Той реализира осем от 12-те си стрелби от игра и не сбърка нито веднъж от наказателната линия - 6 от 6. Деян Иванов добави 16 точки, а Никола Маравич се отчете с 12. Божидар Аврамов завърши с 10 точки, седем асистенции и четири борби, но и с най-много грешки в мача - 4. За \"Ирони\" Декуан Кук отбеляза 28 точки. Гари Браун записа 21 точки, девет асистенции и седем борби. Израелците постигнаха трета победа от четири мача и се изравниха с унгарския \"Алба фехервар\" на първото място в групата. \"Балкан\" (Ботевград) е трети с две победи и две загуби, а \"Левски Лукойл\" е на дъното без спечелен мач. Първите два отбора в групата ще продължат към директните елиминации. В следващия кръг, който ще се изиграе на 29 и 30 януари, \"Балкан\" посреща \"Ирони\", а \"Левски Лукойл\" е домакин на \"Алба\".", "date": "2019.01.23", "title": "\"Левски Лукойл\" загуби шансове в Европа след пета поредна загуба"}
