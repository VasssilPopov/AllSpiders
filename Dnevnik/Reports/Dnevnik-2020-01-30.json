{"url": "https://www.dnevnik.bg/evropa/2020/01/30/4023028_tuga_podkrepa_za_brekzit_nadejda_za_vrushtane/", "text": "С тъга, известна подкрепа за Брекзит и дори надежда за завръщане европейци от оставащите в ЕС държави членки се сбогуваха с Обединеното кралство  ден преди историческото му излизане от блока , разказва \"Ройтерс\". Страната ще напусне ЕС час преди полунощ (по Гринуич) в петък, скачайки в несигурното бъдеще. Из цяла Европа граждани на ЕС пожелаха всичко най-хубаво на Великобритания след 47 години еврочленство. Някои изразиха надежда, че страната може да се завърне. \"Да се завърнат. Нямам идея. Не сме толкова различни\", каза Макрос Леон, жител на Мадрид. Други изразиха опасения, че една от най-големите европейски сили напуска клуба. \"Много съжалявам, че Обединеното кралство излиза. Мисля, че това е нещо много, много лошо за Европа, за Обединеното кралство, за всички. Довиждане!\", каза Сара Инвито от Милано. Според белгиеца Франсоа Хейманс, който изразява безпокойство заради популизма, това е \"голяма загуба\". В Гърция и Полша обаче някои смятат, че Великобритания постъпва правилно. Петрос Папакирякос от Гърция каза: \"Те правят това, което е правилно за икономиката им, мисля, че много страни ще последват примера им\". Жителят на Гданск Хенрик Кулеса заяви: \"Хубаво е, че Великобритания напуска ЕС. Крайно време беше. Мисля, че Полша трябва да направи същото\".", "date": "2020.01.30", "title": "Тъга, подкрепа за Брекзит, надежда за връщане: европейци се сбогуват с Великобритания"}
{"url": "https://www.dnevnik.bg/evropa/2020/01/30/4023056_evroparlamentut_iska_garancii_za_ravno_zaplashtane_za/", "text": "Евродепутатите призоваха Европейската комисия да представи амбициозна стратегия за равенството между половете, която включва обвързващи мерки за преодоляване на разликата в заплащането на жените и мъжете, предаде пресслужбата на Европейския парламент. В резолюция, приета в четвъртък с 493 гласа \"за\", 82 гласа \"против\" и 79 гласа \"въздържал се\", парламентът приветства ангажимента на новия председател на еврокомисията Урсула фон дер Лайен да направи \"равното възнаграждение за равностоен труд\" основополагащ принцип на новата стратегия за равенство между половете, която се очаква да бъде представена през март. Евродепутатите искат тази стратегия да включва обвързващи мерки по отношение на прозрачността и разликата в заплащането, като се прилага както за публичния, така и за частния сектор. Тя също трябва да включва силни политики за прилагане, ясни цели и процеси на наблюдение, които да измерват напредъка на постиженията. Те призовават и за преразглеждане на плана за действие за разликата в заплащането на жените и мъжете до края на 2020 г., който следва да определи ясни цели за държавите членки за намаляване на разликата в заплащането през идните пет години. С цел справяне с първопричините за разликата в заплащането парламентът призовава държавите членки да инвестират в образованието и грижите в ранна детска възраст, както и в услугите за добри условия на труд, съобразени с нуждите на семейството, за да се гарантира равнопоставеното участие на жените в пазара на труда. Имайки предвид, че разликите в заплащането между мъжете и жените са двойно по-големи за пенсионерите, евродепутатите призовават за адекватни средства за възрастните жени като отпускане на кредит за период за полагане на грижи, адекватни минимални пенсии и обезщетения за преживяло лице. Образованието през целия живот и професионалното обучение за жени трябва да гарантират достъпа до висококачествена заетост и възможности. По-специално евродепутатите призовават за насърчаване на предприемачеството, науките, технологиите, инженерството и математиката, цифровото образование и финансовата грамотност за момичетата от ранна възраст, за да се преборят съществуващите образователни стереотипи и да се гарантира на навлизането на повече жени в развиващите се и добре платени сектори. Според еврокомисията разликата в заплащането на жените и мъжете като цяло в рамките на ЕС остава 16%, със значителни  разлики между държавите членки , като разликата за пенсионери е около 37%.", "date": "2020.01.30", "title": "Европарламентът иска гаранции за равно заплащане за мъжете и жените"}
{"url": "https://www.dnevnik.bg/politika/2020/01/30/4022974_finansoviiat_ministur_obiavi_che_nevzetite_taksi_ot/", "text": "Финансовият министър Владислав Горанов обяви, че е много вероятно Агенцията за държавна финансова инспекция (АДФИ) да издаде акт за установяване на публични държавни вземания и да тръгне производство за дължимите, но невнесени суми от хазартните оператори. Той каза, че агенцията е установила грешки в прилагането на закона от страна на комисията по хазарта, довели до стотици милиони невнесени такси за организиране на хазартни игри. В парламента финансовият министър съобщи още, че в момента текат данъчни ревизии на хазартните оператори. На въпрос на журналисти дали Министерството на финансите е имало представа какви данъци е плащал Васил Божков и дали е имало данъчни престъпления Горанов отговори: \"Ако трябва да сме формалисти, нека да разделим въпроса на две, тъй като хазартните оператори под надзора на комисията заплащат такси по Закона за хазарта. Те се администрират от комисията по хазарта. Вероятно хазартните оператори на основание на другите данъчни закони заплащат осигурителни вноски и корпоративен данък за другите дейности. За организирането на хазартни игри, както е посочено в чл. 30, ал. 3 на действащия закон за хазарта, се събират такси, които се администрират от комисията по хазарта като надзорен орган по прилагането и организирането на хазарта в България\".", "date": "2020.01.30", "title": "Финансовият министър обяви, че невзетите такси от хазартните оператори могат бъдат събрани"}
{"url": "https://www.dnevnik.bg/kultura/2020/01/30/4023083_aktyorut_marin_ianev_i_muzikantut_kiril_marichkov_shte/", "text": "Актьорът Марин Янев ще получи тазгодишната награда ИКАР за изключителен принос към българския театър, съобщиха от Съюза на артистите в България (САБ), които връчват призовете. Кирил Маричков ще бъде отличен за изключителен принос към музиката. Наградата ИКАР за чест и достойнство отива при режисьора Никола Петков, а Снежина Петрова ще вземе специална награда за значимостта и постиженията в проекта \"Медея\". Николай Балкански ще получи ИКАР за постиженията му в областта на цирковото изкуство. Днес от САБ обявиха всички номинирани, като селекционната комисия е изгледала към 150 спектакъла, предложени от театрите от цяла България. Това, което прави впечатление в номинациите за наградите ИКАР тази година, е, че преобладаващо присъствие имат извънстоличните театри, а от Народния театър \"Иван Вазов\" няма номинирани, посочва БНР. По този повод председателят на САБ Христо Мутафчиев коментира пред националното радио, че комисията оценява само тези актьори, спектакли и театри, които са успели тази година да покажат нещо повече от изминалата година. \"По тази причина абонирани няма. Нека да не си мислят хората, че задължително някои от знаковите театри трябва да присъстват само защото са знакови. Ако не са направили нещо, с което да се отличат от всичко останало в театралната картина на България, не би трябвало да се сърдят. Факт е обаче, че театърът има много интересна посока на развитие и театралната картина се променя много динамично\", допълва той. Като тенденция от селекционната комисия отбелязват, че има много млади хора, които участват в конкретни проекти в извънстолични театри и правят значими неща. Номинираните за режисура тази година са Маргарита Младенова за поетичния спектакъл по български автори \"За светлото, което бе\" на Драматично-куклен театър - Враца, Стайко Мурджев за \"Слава\" от Питър Куилтър на сцената на Драматичен театър \"Николай Масалитинов\" - Пловдив, и Стилиян Петров за спектакъла си в театър \"Възраждане \"За едно явление от електричеството\". За ИКАР за главна мъжка роля ще се конкурират Йордан Ръсин за ролята на Андрей в спектакъла \"За едно явление от електричеството\". В същата категория са номинирани още Бойко Кръстанов в образа на Кристиан в \"Празникът\" на Явор Гърдев в Малък градски театър \"Зад канала\" и Севар Иванов, който играе Дориан Грей в \"Портретът на Дориан Грей\" по Оскар Уайлд, с реж. Стайко Мурджев на Драматичен театър \"Никола Вапцаров\" - Благоевград. В категорията \"Водеща женска роля\" конкуренцията е между Елена Атанасова в ролята на Джулия и други действащи лица в \"Хаос\" на Марий Росен в Театър 199 \"Валентин Стойчев\", Елена Димитрова за ролите й в \"Как е\" по Самюел Бекет, на Театрална работилница \"Сфумато\" и Ивана Папазова за Флорънс Дженкинс в \"Слава\" от Питър Куилтър, на Драматичен театър \"Николай Масалитинов\" - Пловдив. Интересното е, че всички номинирани за най-добри дебютанти тази година участват в една пиеса - спектакълът на Максима Боева \"Косвени щети\" в театър \"Азарян. Това са Анна-Валерия Гостанян, Анелия Мангърова, Владинелла Кацарска, Елена Иванова/Дайяна Димитрова, Катерина Стоянова и Никол Султанова. Всички номинирани Анна-Валерия Гостанян, Анелия Мангърова, Владинелла Кацарска, Елена Иванова/Дайяна Димитрова, Катерина Стоянова и Никол Султанова за изпълнението им в \"Косвени щети\" по книгата \"Войната не е с лице на жена\" от Светлана Алексиевич, реж. Максима Боева, театър \"Азарян\", Национален дворец на културата Бойко Кръстанов за Кристиан в \"Празникът\" от Томас Винтерберг, Могенс Руков, Бо Ерхард Хансен, реж. Явор Гърдев, Малък градски театър \"Зад канала\" Йордан Ръсин за Андрей в \"За едно явление от електричеството\" по Антон Чехов, реж. Стилиян Петров, театър \"Възраждане\" Севар Иванов за Дориан Грей в \"Портретът на Дориан Грей\" по Оскар Уайлд, реж. Стайко Мурджев, драматичен театър \"Никола Вапцаров\" - Благоевград Елена Атанасова за Джулия и други действащи лица в \"Хаос\" от Мика Миляхо, реж. Марий Росен, театър 199 \"Валентин Стойчев\" Елена Димитрова за ролите и в \"Как е\" по Самюел Бекет, консултант Василена Радева, театрална работилница \"Сфумато\" Ивана Папазова за Флорънс Дженкинс в \"Слава\" от Питър Куилтър, реж. Стайко Мурджев, драматичен театър \"Николай Масалитинов\" - пловдив Александър Хаджиангелов за Базил Хоулърд в \"Портретът на Дориан Грей\" по Оскар Уайлд, реж. Стайко Мурджев, драматичен театър \"Никола Вапцаров\" - Благоевград Владислав Виолинов за Джефри във \"Вкус на мед\" от Шийла Дилейни, реж. Красимир Спасов, театър \"Българска армия\" Димитър Банчев за Козме в \"Слава\" от Питър Куилтър, реж. Стайко Мурджев, драматичен театър \"Николай Масалитинов\" - Пловдив Елена Кабасакалова за Дороти в \"Слава\" от Питър Куилтър, реж. Стайко Мурджев, драматичен театър \"Николай Масалитинов\" - Пловдив Петя Силянова за г-жа Дидро в \"Развратникът\" от Ерик-Еманюел Шмит, реж. Стоян Радев, театър \"София\" Станка Калчева за Чийта бий в \"Най-бързият часовник във вселената\" от Филип Ридли, реж. Стайко Мурджев, театър 199 \"Валентин Стойчев\" Маргарита Младенова за \"За светлото, което бе\" поетичен спектакъл по български автори, драматично-куклен театър - Враца Стайко Мурджев за \"Слава\" от Питър Куилтър, драматичен театър \"Николай Масалитинов\" - Пловдив Стилиян Петров за \"За едно явление от електричеството\" по Антон Чехов, театър \"Възраждане\" Мариета Голомехова за \"Последният човек\" по романа на Джордж Оруел \"1984\", реж. Веселка Кунчева, държавен куклен театър - Стара Загора Нина Пашова за \"Маркиз дьо Сад\" от Дъг Райт, реж. Иван Урумов, театър \"Българска армия\" Петя Боюкова за \"Слава\" от Питър Куилтър, реж. Стайко Мурджев, драматичен театър \"Николай Масалитинов\" - Пловдив \"Братя Карамазови\" по Фьодор Достоевски, реж. Деян Пройковски, народен театър \"Иван Вазов\" \"Одисей\" по Омир от Александър Секулов, реж. Диана Добрева, драматичен театър \"Николай Масалитинов\" - Пловдив \"Последният човек\" по романа на Джордж Оруел \"1984\", реж. Веселка Кунчева, държавен куклен театър - Стара Загора Михаил Шишков-син за \"За едно явление от електричеството\" по Антон Чехов, реж. Стилиян Петров, театър \"Възраждане\" Петър Дундаков за \"Портретът на Дориан Грей\" по Оскар Уайлд, реж. Стайко Мурджев, драматичен театър \"Никола Вапцаров\" - Благоевград Христо Намлиев и Милица Гладнишка за \"Последният човек\" по романа на Джордж Оруел \"1984\", реж. Веселка Кунчева, държавен куклен театър - Стара Загора драматургичен текст (излъчени от гилдията на театроведите, критиците и драматурзите) \"13 преображения\" от Боян Папазов \"Добролюб\" от Лило Петров \"Цикадите\" от Мирослав Христов Критически текст (излъчени от гилдията на театроведите, критиците и драматурзите) Асен Терзиев за \"Драмата и английският романтизъм - Уърдзуърт, Колридж, Байрон, Шели\", \"Петко Венедиков\", 2019 Йордан Георгиев за \"Геният и зануленото време. театралният път на режисьора Слави Шкаров\", ИК \"Жанет-45\", 2019 Петър Кауков за \"Комедиите на шекспир между ерос и танатос\", НАТФИЗ, 2019 Маргарита Костова за ролите ѝ в \"Дядовата ръкавичка\", сценарий и режисура Мая и Митко Димитрови, държавен куклен театър - Видин Милен Апостолов за музиката в \"Меко Казано\" от Валери Петров, реж. Цвети Пеняшка, държавен куклен театър - Стара Загора и \"Хартиени истории\", реж. Димитър Стефанов, театър \"Корсар\" Наталия Гочева за сценографиите на \"Малката кибритопродавачка\" по Ханс Андерсен, реж. Анна-Валерия Гостанян, театър 199 \"Валентин Стойчев\" и \"Пинокио\" по Карло Колоди, реж. Тодор Вълов, държавен куклен театър - Русе \"Златната гъска\" по братя Грим, реж. Тодор Вълов, държавен куклен театър - Бургас \"Малката кибритопродавачка\" по Ханс Андерсен, реж. Анна-Валерия гостанян, театър 199 \"Валентин Стойчев\" \"Пинокио\" по Карло Колоди, реж. Тодор Вълов, държавен куклен театър - Русе Анатолий Клочков за постижения в областта на хореографията Нина Петровска за постижения в областта на хореографията Александар Георгиев, Жана Пенчева и Дарио Баррето Дамас за \"Dragon aka pony\", ко-продуцирано от Гараж колектив, София, Брейн стор проджект, София, Nomad dance academy, словения Жана Пенчева, Цветан Момчилов за \"Six love songs\", ко-продуцирано от Жана Пенчева и Гараж колектив Стефан А. Щерев и Лигна (Германия) за \"Нонумент\", продукция на Информбюро и Музей на хумора и сатирата-Габрово при жените: Ася Братанова за Конча и монахинята в \"Щурите съседи\"  Елисавета Господинова за Ебру в \"Черна роза\"  Петя Абаджиева за Нина и Мара в \"Дивата Нина\" при мъжете: Момчил Степанов за Кристоф в \"Замръзналото кралство\"  Петър Бонев за Олаф в \"Замръзналото кралство\"  Станислав Димитров за Дон Луис в \"Шест сестри\" Николай Балкански за постиженията му в областта на цирковото изкуство на актрисата Снежина Петрова за значимостта и постиженията в проекта \"Медея\" Никола Петков, режисьор Кирил Маричков Марин Янев, актьор", "date": "2020.01.30", "title": "Марин Янев и Кирил Маричков ще вземат почетен ИКАР (всички номинирани)"}
{"url": "https://www.dnevnik.bg/bulgaria/2020/01/30/4023072_bojkov_obvinen_che_e_ukril_polovin_miliard_leva_danuci/", "text": "Бизнесменът с интереси в хазарта Васил Божков е укрил над половин милиард лева данъци от 2014 г. до 2020 г. Освен това е предлагал по 10 000 лв. на ден подкуп на един от членовете на Комисията по хазарта, за да предлага отнемане на лицензи на конкуретни фирми. Тези пари обаче не били плащани, а само предлагани, тъй като представителят на комисията е отказал. Това обясниха на пресконференция разследващите по случая - министърът на вътрешните работи Младен Маринов, говорителят на главния прокурор Сийка Милева, директорът на Агенция държавна финансова инспекция (АДФИ) Георги Начев и наблюдаващият прокурор Венцислав Фердинандов. Васил Божков все още е обявен за издирване. Според разследващите той е в чужбина, а самият той заяви, че се притеснява да се върне в България. Срещу Божков са повдигнати задочно 7 обвинения - за това, че от 2014 г. до днес е ръководил организирана престъпна група, данъчни престъпления, изнудване, принуда, пране на пари и подкупи. Разследващите прибрали картини и културно-исторически ценности По време на обиските в дома и в офиса му разследващите са иззели картини от колекциите му, които са културно-исторически ценности. Назначени са експертизи, които трябва да установят дали те са автентични. Божков е колекционер и разполага с много произведения на изкуството, а през май 2017 г.  купи сградата на Телефонната палата  в София, за да направи галерия. Разследващите са иззели ценностите, тъй като не са им били представени документи за произход и придобиване, но картините и предметите били конфискувани внимателно по съответния ред, увериха от специализираната прокуратура. За акцията са били привлечени и експерти от Министерството на културата. По-късно от специализираната прокуратура и пресцентъра на МВР разпространиха снимки от обиските, на които се виждат картини и предмети с културно-историческа стойност.      Обиски е имало и в едно от казината на Божков, откъдето са иззети 400 000 лв. Претърсвания е имало и в Комисията по хазарта, а от специализираната прокуратура обясниха, че предстои да повдигат още обвинения. Обвинения са повдигнати на 5 души - 4 от тях са извън България и за тях е повдигнато обвинение задочно, като им е назначен служебен адвокат. Повечето от тях са приближени на бизнесмена и негови партньори. Петият обвинен е бивш председател на комисията по хазарта, когото от прокуратурата не пожелаха да назоват по име. Съпругата на Божков не е сред обвиняемите. Извършено е претърсване и изземване в обитаваното от нея жилище, каза Милева. \"Разпитани са много лица, които потвърждават престъпната дейност на Божков от 2014 г. Групата е създадена и ръководена от него с користна цел в цялата страна - принуда, изнудване, пране на пари, подкупи, длъжностни престъпления. Уведомени са НАП, антикорупционната комисия и Министерството на финансите\", казаха разследващите. Някои от печелившите от \"Национална лотария\" били фиктивни Наблюдаващият прокурор по делото Венцислав Фердинандов подчерта, че прокуратурата разполага с данни, че част от дружествата на бизнесмена не са разполагали с достатъчно активи, с които да се изплащат печалбите от лотарийните игри. Освен това по случая са приобщени материали и доказателства по друго дело, по което има информация, че голяма част от лицата, които са били представяни за печеливши от лотариите, не са реално съществуващи. От държавното обвинение обаче не можаха да отговорят дали ще повдигат обвинения на тези хора за измама и подвеждане. \"Събрани са множество доказателства и подължават да се извършват действия по разследването, предстои повдигане и на други обвинения\", каза Милева и подчерта в популисткия дух на главния прокурор Иван Гешев: \"Липсва огромната сума от над половин милиард, която е коледната надбавка за всеки пенсионер за 10 години\". \"Прокуратурата е наясно срещу кого се изправя. Прокуратурата знае, че тази хазартна империя разполага с изключително големи възможности\", каза Милева. Комисията по хазарта не е проверявала организаторите на лотарии На Министерството на финансите е разпоредено своевременно да бъде събрана сумата от неплатени такси към държавния бюджет. Георги Начев обясни, че резултатите от финансовата инспекция са готови и са установени нарушения на Закона за хазарта. \"За някои игри законодателят изрично е посочил, че се събират 15 на сто от стойността на всички залози. За нас няма проблеми с прилагането на чл. 30, ал 3. Държавният контрол се осъществява от комисията по хазарта и тя е отговорна за прилагането на конкретната разпоредба\", каза Начев. Той обясни, че е трябвало длъжностни лица от комисията по хазарта да правят проверки на място и по документи. Комисията обаче не е представила документи и информация за такива проверки, не е налагала административни санкции във връзка с отчитането на дължимите такси.      От проверките на АДФИ се установява, че има нарушение на закона и не е бил упражняван ефективен контрол от страна на комисията. Повече от половин милиард лева не са събрани в държавния бюджет. \"При последващите действия на прокуратурата предполагаме, че сумата може да се увеличи\", коментира Начев. От прокуратурата обаче нямат данни за разпъван над Божков чадър на по-високо ниво от Комисията по хазарта, а наблюдаващият прокурор каза, че не може министърът на финансите да носи отговорност за всяка несъбрана такса така, както не може министърът на вътрешните работи да отговаря за хванат с подкуп катаджия. На 20 декември (петък) преди празниците, в прессъобщение Специализираната прокуратура съобщи, че е образувано досъдебно производство за престъпление през декември 2017 година и са изискани всякакви данни от Комисията по хазарта и Министерството на финансите за няколко от фирмите, свързани с Божков - \"Ефбет\" ООД, \"Еврофутбол\" ООД, \"Ефбет партнерс\", \"Нове холдинг\" АД, \" Еврофутбол лимитед\". През декември първо министърът на финансите  Владислав Горанов съобщи, че е възложил проверка на Комисията по х азарта  след получен сигнал за това, че е облагодетелствала една от регулираните от нея компании с неплатени милиони левове към държавата. Миналата седмица  спецпрокурори проведоха акция  в Комисията по хазарта и иззеха документи, а вчера акция имаше отново в  Държавната комисия по хазарта , в която бяха задържани нейни служители, включително председателят. Гешев съобщи за 16 арестувани, но все още няма информация дали те са само от комисията. Преди изявлението на главния прокурор в сряда по обед  Божков коментира пред \"Дневник\" , че не знае какво става, но не е избягал, не се крие и има законни начини да го потърсят. Днес Божков каза, че е  решил да не се връща  след чутото от Гешев.", "date": "2020.01.30", "title": "Божков обвинен, че е укрил половин милиард лева данъци, конфискували исторически ценности"}
{"url": "https://www.dnevnik.bg/bulgaria/2020/01/30/4023078_prezidentstvoto_tvurdeniiata_na_geshev_za_radev_sa/", "text": "Внушенията, че президентът е наредил да се смачка проверка на антикорупционната комисия, са манипулативни и не отговарят на истината\" - това заяви прессекретариатът на държавния глава в разпространена до медиите позиция във връзка с  днешния коментар на главния прокурор Иван Гешев . \"Не може главният прокурор да бъде привикван с есемеси от едно лице, вероятно същия Митко, на когото вероятно президентът Радев е казал да смачка проверката на антикорупционната комисия по отношение на съпругата му\",  заяви Гешев по-рано днес пред журналисти . Опитът на главния секретар на президента да се свърже с главния прокурор няма отношение към внесеното от прокуратурата искане за тълкуване на разпоредбата от конституцията, която се отнася до имунитета на държавния глава. За действията на прокуратурата президентската институция научи от медиите впоследствие, се казва в съобщението от президентството. В понеделник Гешев ангажира Конституционния съд с  тълкуване на тези конституционни норми . В съобщението от президентството се уточнява, че отправената покана към главния прокурор за среща с президента Румен Радев е за предоставяне на информация за поредния шпионски скандал преди  годишната пресконференция на президента , която се състоя във вторник. В сряда прокуратурата съобщи, че  преустановява всякакви контакти с президентството  освен официалната писмена кореспонденция до произнасяне на Конституционния съд. В публичните си изявления след внасяне на питането в КС главният прокурор обясни това свое действие с евентуални данни, че  президентът бил участвал в извършване на престъпление,  и образувано досъдебно производство, което се водело срещу него. Ден по-късно прокуратурата  оповести записи , направени със специални разузнавателни средства, на разговор между двама души, за единия от които твърди, че е \"неустановен с категоричност мъж, който вероятно е президентът\".", "date": "2020.01.30", "title": "Президентството: Твърденията на Гешев за Радев са манипулативни"}
{"url": "https://www.dnevnik.bg/sport/2020/01/30/4023025_strahut_ot_koronavirusa_dovede_do_otlagane_na/", "text": "Световното първенство по лека атлетика в зала беше отложено за догодина след притеснения от разпространението на новия коронавирус в Китай. Надпреварата трябваше да се проведе от 13 до 15 март в Нандзин. Международната федерация по лека атлетика (IAAF) взе решението по съвет на Световната здравна организация.  IAAF няма търси друг домакин на турнира , като датата за провеждането на форума през 2021 г. ще бъде уточнена допълнително. Поне 170 са загиналите вследствие на заразяване с коронавируса. Епицентърът му е в Ухан, Китай, като общо заразените са около 6000. Случаи на заразяване с коронавирус има в 16 държави по света. \"Съветът на медицинския екип, който е в контакт със Световната здравна организация, е, че разпространението на коронавируса в Китай и извън страната е притеснително\", се казва в изявлението на IAAF. В допълнение Световната здравна организация предупреди, че \"целият свят трябва да е нащрек\". Отлагането на турнира ще доведе до сгъстяване на състезателната програма за 2021 г. Догодина ще се проведе и европейското първенство по лека атлетика в зала, като Полша ще приеме форума от 5 до 7 март.", "date": "2020.01.30", "title": "Страхът от коронавируса доведе до отлагане на световното по лека атлетика в зала"}
{"url": "https://www.dnevnik.bg/bulgaria/2020/01/30/4023090_kak_izglejda_novata_metrostanciia_krai_orlov_most/", "text": "Столичният кмет Йорданка Фандъкова публикува в профила си във Фейсбук кратко видео как изглежда новата метростанция край Орлов мост, част от третата линия на метрото. Станцията е на дълбочина 24 метра и се намира под Перловската река. \"Продължават тестовете на системите и влаковете в участъка от \"Красно село\", бул. \"България\", Медицинска академия, НДК, кино \"Одеон\", Орлов мост\", съобщи кметът на София. Първият участък от новата, трета, линия на метрото (който включва и новата метростанция на Орлов мост) трябва да бъде пуснат тази пролет. В края на миналата година инж. Стоян Братоев, изпълнителен директор на \"Метрополитен\" ЕАД, обяви, че това ще се случи \"по-рано от месец май\".", "date": "2020.01.30", "title": ""}
{"url": "https://www.dnevnik.bg/video/boiko_borisov/2020/01/30/4023104_bulgariia_niama_da_izprashta_samolet_da_pribere/", "text": "Имаме само няколко души в Китай. Разговаряме с французите и германците да ги приберат те до Европа и да не изпращаме ние нарочен самолет\", съобщи премиерът Бойко Борисов. \"След това имаме готовност от Европа да си приберем българските граждани в България\", каза още Борисов. \"Може би в Европейския съюз трябва да реагираме по някакъв начин, защото нито една държава не е в състояние да го направи сама. Трябва сериозно европейско решение\", добави той. В началото на седмицата  Европейската комисия обяви организирането на два полета  за връщане на европейци от Китай. Тогава стана ясно и че граждани на десетина държави от ЕС, включително българи, са сред потърсилите съдействие, за да се върнат от Китай. В сряда премиерът обяви, че  страната ни е готова да изпрати самолет до Ухан,  за да прибере нашите сънародници, които в момента се намират там.", "date": "2020.01.30", "title": ""}
{"url": "https://www.dnevnik.bg/zelen/2020/01/30/4023109_ekoministurut_napomni_na_kmetovete_da_slediat_za/", "text": "Министърът на околната среда и водите Емил Димитров изпрати писмо до областните управители и Националното сдружение на общините в Република България за засилен контрол с цел предотвратяване на нерегламентирано съхранение на отпадъци и изхвърлянето им на нерегламентирани места, съобщиха от пресцентъра на ведомството. Писмото е във връзка със зачестилите опити за изхвърлянето на отпадъци на неразрешени за целта места след въвеждане на засиления контрол и проверки на държавни институции, включително ДАНС, МВР и РИОСВ. Писмото е насочено към местните власти, тъй като отговорността за недопускане изхвърлянето на отпадъци на неразрешени за това места и създаване на незаконни сметища на територията на общините е на кмета на съответната община. В правомощията на областните управители е да координират работата на органите на изпълнителната власт и техните администрации на територията на областта по отношение провеждането на държавната политика по опазване на околната среда. В случай на установено нерегламентирано съхранение или изхвърляне на отпадъци следва да бъдат информирани незабавно съответното РИОСВ, на чиято територия са установени замърсяванията и да бъдат предприети действия по тяхното премахване и предаването им в съоръжения за законосъобразно третиране, се казва в писмото.", "date": "2020.01.30", "title": "Екоминистърът напомни на кметовете да следят за нерегламентирано изхвърляне на отпадъци"}
{"url": "https://www.dnevnik.bg/sviat/2020/01/30/4023103_brjuksel_iska_da_suzdade_edinen_pazar_za_danni_za_da/", "text": "Европейският съюз иска да създаде единен пазар за данни с идеята да прекрати доминацията на американските технологични гиганти. Това показва предложение на еврокомисията, видяно от агенция \"Ройтерс\". В него се подчертава стремежът на ЕС да разхлаби хватката на  \"Фейсбук\", \"Гугъл\" и \"Амазон\"  върху големи обеми данни и да стане по-конкурентоспособен на китайските компании. \"В момента малък брой  големи технологични компании  притежават огромна част от данните на света. Това е сериозна слабост, която пречи на базираните на данни бизнеси да възникнат, растат и създават иновации, включително в Европа, но пред нас има широки възможности\", гласи част от текста. Целта е да се \"създаде единно европейско пространство за данни, на практика -  единен пазар за данни \". Средствата за това включват нови правила за трансграничната употреба на данни, за оперативната им съвместимост, както и стандарти за производството,  климатичните промени , автомобилната индустрия, здравеопазването, финансовите услуги, селското стопанство и енергетиката. Предлага се и отмяна на правилата за конкуренцията, които пречат на споделянето на данни. Също така - създаване на нови правила, които да попречат на големите онлайн платформи едностранно да налагат условия за достъп до и употреба на данни или да се възползват от непропорционално много от тях.", "date": "2020.01.30", "title": "Брюксел иска да създаде \"единен пазар за данни\", за да изтласка американските гиганти"}
{"url": "https://www.dnevnik.bg/evropa/2020/01/30/4023101_nagradata_na_es_za_mlad_prevodach_ot_bulgariia_otiva_v/", "text": "Ан-Никол Мартинчева е българският победител в тазгодишното 13-о издание на конкурса по превод  Juvenes Translatores  на Европейската комисия, съобщи пресслужбата на институцията. За втори път от 2010 г. насам наградата отива в Профилирана езикова гимназия \"Екзарх Йосиф I\" в Ловеч. Ученичка от същата гимназия - Антония Радославова - печели и едно от общо седемте специални отличия за български преводи с много високо качество. Със своя превод от испански на български език Ан-Никол изпревари 79 свои връстници от общо 17 средни училища в България и стана един от 28-те победители - по един от всяка държава от Европейския съюз. Преводачите на Европейската комисия избраха победителите сред 3116 участници от цяла Европа, а темата тази година беше свързана с ролята на младежите в изграждането на бъдещето на Европа. През пролетта най-добрият млад преводач от всяка от държавите - членки на съюза, ще пътува до Брюксел, за да получи наградата си и да се срещне със свои връстници, както и с професионални преводачи от Европейската комисия. За първи път тази година конкурсът протече изцяло онлайн. Той се проведе на 21 ноември 2019 г. едновременно във всички 740 избрани училища - от финландския град Оулу до азорския остров Сао Жорж (Португалия). Участниците можеха да изберат да превеждат между която и да е комбинация от два от официалните езици на ЕС. От 552 възможни езикови комбинации младите преводачи са използвали 150. През 2019 г. в конкурса взеха участие над 3100 ученици от над 700 училища в целия ЕС. В България участваха 17 средни училища с общо 80 ученици, като право да участват имаха родените през 2002 г. Българските участници в конкурса използваха общо шест езикови комбинации за преводите си: от английски, френски, немски, италиански, испански или румънски към български език. Любопитен е и фактът, че от български език като оригинал има общо девет превода от участници в други държави: към английски, немски и гръцки език.", "date": "2020.01.30", "title": "Наградата на ЕС за млад преводач от България отива в Ловеч за втори път"}
{"url": "https://www.dnevnik.bg/sviat/2020/01/30/4023102_hiliadi_sa_blokirani_na_kruizen_korab_v_italiia_zaradi/", "text": "Близо 6 хиляди души са блокирани на круизен кораб в пристанище Чивитавекия край Рим, след като двама пътници от Китай са се почувствали зле и имат симптоми, сходни с тези на новия коронавирус. Никой не може да слиза на брега, докато не приключат тестовете на двамата, съобщи говорител на компанията Costa Crociere. Двойката пристигнала в Италия на 25 януари и се качила същия ден на борда на кораба Costa Smeralda в пристанището на Савона, след което вдигнали температура и се оплакали от затруднено дишане. Costa Smeralda е посетил Марсилия, Барселона и Палма де Майорка, преди да акостира в Чивитавекия днес. Според говорителя на круизната компания медицинската проверка ще отнеме няколко часа, преди да се изясни ситуацията. Смята се, че инкубационният период на коронавируса е до 14 дни и поради това всички държави поставят под карантина - от домашна до изпращане на отдалечен остров - завърналите се от Китай. Досега по официални данни жертвите са около 170, а заразените наближават 8000 по цялата територия на Китай и дузина държави по света.", "date": "2020.01.30", "title": "Хиляди са блокирани на круизен кораб в Италия заради проверка за коронавирус"}
{"url": "https://www.dnevnik.bg/tehnologii/2020/01/30/4023140_bulgariia_izgrajda_nacionalen_pul_ot_kibereksperti/", "text": "В ход е изграждането на българската екосистема за киберсигурност в изпълнение на Националната стратегия за киберсигурност, способна да отговори на киберинцидентите със значително въздействие\", заяви заместник министър-председателят по икономическата и демографската политика Марияна Николова на международния форум \"Кибертехнологии\" в Тел Авив, Израел, предаде правителствената информационна служба. Акцент в изказването на вицепремиера, която е председател на Съвета по киберсигурност към Министерския съвет, бяха политиките за превенция срещу киберпрестъпленията и приетите нормативни промени, произтичащи от българския Закон за киберсигурност. Тя подчерта, че приоритет за България е постигане на високо ниво на киберхигиена в институциите. \"Съсредоточени сме върху програмите за обучение и образование в областта на киберсигурността, за да се изгради национален пул от киберексперти, които да отговорят на търсенето на бизнеса и правителствените организации\", посочи вицепремиерът Николова. В рамките на участието си във форума тя припомни мотото на българското председателство на Съвета на ЕС - \"Съединението прави силата\", което би подхождало и на общите усилия в сферата на киберсигурността.", "date": "2020.01.30", "title": "България изгражда национален пул от киберексперти, каза вицепремиерът Николова"}
{"url": "https://www.dnevnik.bg/sviat/2020/01/30/4023136_durjavite_imat_pravo_da_zabraniavat_anonimnata_pokupka/", "text": "Държавите имат право да събират данните на хората, купуващи предплатени СИМ карти. Това реши Европейският съд по правата на човека в Страсбург, отхвърляйки жалбата на евродепутат от германската Пиратска партия. Според двамата ищци - Йонас и Патрик Брейер, събирането на телефонни номера, дата на раждане, имената и адресите им при  покупката на такива карти  е нарушение на правата им на неприкосновеност и свободно изразяване. Съдът обаче реши, че събирането и съхраняването на личните данни на ищците е пропорционално и необходимо в едно демократично общество. Освен това, сочи решението, германският закон има предвидени допълнителни предпазни мерки, а потребителите могат да се обърнат и към независими органи за  защита на личните данни. Самото германско правителство признава, че мерките нарушават правото на неприкосновеност, но намесата в личния живот на ищците е ограничена, върши се с легитимна цел и по ясни правила. Съдът също приема тези аргументи. \"Днес е мрачен ден за източниците на информация на пресата, за политическите активисти и хората, които имат нужда от съвет, които често мълчат, ако нямат закрилата на анонимността. Анонимността защитава смелите и нуждаещите се хора и гарантира свободния обмен на жизненоважна информация\", коментира Патрик Брейер, който е  евродепутат от германската Пиратска партия.  \"Ако държавата знае идентичността на всички потребители на телефон и интернет, тя има ключа към събирането на частната комуникация и движения на всекиго.\"", "date": "2020.01.30", "title": "Държавите имат право да забраняват анонимната покупка на СИМ карти, реши Страсбург"}
{"url": "https://www.dnevnik.bg/photos/2020/01/30/4022622_fotogaleriia_nai-smeshnite_kolaji_na_valdes_radev/", "text": "Режисьорът и майстор на сатирични колажи Валдес Радев беше  \". Според карикатуристите от \"Прас-прес\" това се случва след бума на колажи на властта с торбички \"Била\". Тя започна след като военният министър Красимир Каракачанов поиска в тв ефира да не му се правят повече \"монтажи\".  Валдес Радев от години прави пародийни илюстрации на хората от властта. В тази галерия събрахме някои от най-находчивите му. \"Заседание в ЦУМ\"", "date": "2020.01.30", "title": "Фотогалерия: Най-смешните колажи на Валдес Радев"}
{"url": "https://www.dnevnik.bg/analizi/2020/01/30/4022078_ako_ne_papkat_gi_slushkat_ako_ne_slushkat_gi_papkat/", "text": "                         Разпространяването на подслушаните разговори на президента Румен Радев е скандал, който ясно показва коя е най-голямата заплаха за върховенството на закона в България. Главният прокурор Иван Гешев (както и предшествениците му) се изживява като недосегаема фигура, която може да прави каквото си поиска. И проблемът е, че това е точно така. Преди седем години първото, с което се зае предшественикът на Гешев Сотир Цацаров, бе да започне да \"рита\" активно падналия от власт Бойко Борисов, дясната му ръка Цветан Цветанов и част от хората около тях. Бившият вътрешен министър никога не си е представял, че за нула време ще се обзаведе с три наказателни дела. Цветанов носеше вина. Още тогава обществото може да види огромния мащаб на подслушването по върховете на властта, чиято цел бе определени хора да бъдат държани с папки. Цветанов дори чете подслушани разговори на нищо неподозиращи лекари от Горна Оряховица от парламентарната трибуна, за да покаже колко морална и справедлива е полицията в своите действия. Осем години след това съдът обяви оповестяването на тези разговори за незаконно и осъди прокуратурата на 40 000 лв. През 2013 г. Цветанов беше изключително силен и част от неговите правомощия бяха орязани. Седем години по-късно става ясно, че балансът между властите е нарушен в полза на прокуратурата. Тя вече може да прави, каквото си иска, защото вътрешният министър няма отношение към засекретяването на подслушването. Междувременно обаче хората чуха как премиерът Бойко Борисов нарежда на шефа на митниците да разкара проверяващите от пивоварната в Мездра, т. нар. скандал Мишо Бирата. Чуха и как Борисов си е назначил главния прокурор Сотир Цацаров. Въпреки че съдържанието на изтеклите тогава разговори показваше безцеремонно отношение към упражняването на държавната власт, прокуратурата не направи нищо. Прокуратурата не направи нищо и когато изтекоха записите по скандала \"Яневагейт\", които станаха илюстрация на търговията на влияние във Висшия съдебен съвет. Замесени бяха премиер и главен прокурор. Премиерът Борисов и Цацаров пак започнаха да работят добре заедно през есента на 2014 г., когато ГЕРБ се върна власт. Явно това е неотменимо условие за намиране на правилния баланс между властите. през пролетта на 2013 г. Така едно от първите занимания на Гешев бе да започне да работи срещу президента. През последните две години Румен Радев е единственият институционален критик на управлението на Борисов. Президентът има и доста висок рейтинг. Радев оповести публично намерението си да инициира поправки в конституцията, които реално (а не фасадно) да върнат баланса между властите. През последните месеци той неведнъж посочи като проблем недосегаемостта на главния прокурор. Президентът определено отказваше да слушка и папка. Резултатът от това бе, че на свой ред са почнали да го слушкат. Така той попадна папките, чиято цел е да го \"изпапкат\" накрая. Първият разговор на Румен Радев е записан на 23 април м.г. Половин месец по-късно президентът започна консултации преди избора на главен прокурор. Към този момент държавното обвинение вече е трябвало да знае за съдържанието подслушаните разговори, но не предприема нищо. Това е странно, защото делото се води за престъпен сговор да се попречи на проверката на КПКОНПИ. Моментът просто не бе удобен. Предстоеше изборът на Иван Гешев за главен прокурор и През есента обществото бе вкарано в капан да говори за условното предсрочно освобождаване от затвора на австралиеца Полфрийман, а не за интронизацията на поредния безконтролен главен прокурор. Накрая Иван Гешев бе избран, а насред консултациите на президента за промени в конституция удари по единствения си критик. Записите бяха пуснати, когато проверката на КПКОНПИ отдавна вече е приключила. Разпространяването на СРС е престъпление по българския наказателен кодекс. Ако това е извършено от длъжностно лице, наказанието може да е до 5 години затвор и забрана за упражняване на професията. Президентът бе въвлечен в скандал не защото е извършил държавна измяна, нито е поискал нещо да се укрие от орган на власт (поне не се разбира от записите), а защото е поискал информация. Действията на Радев са морално укорими, но са несравнимо по-малка заплаха за демокрацията от това, което си мисли, че прави прокурор Гешев.", "date": "2020.01.30", "title": "Ако не папкат, ги слушкат. Ако не слушкат, ги папкат"}
{"url": "https://www.dnevnik.bg/analizi/2020/01/30/4022582_kolektivizaciiata_nai-goliamoto_prestuplenie_na/", "text": "                         Още в периода 1944-1947 година едрите и средните производители на аграрна продукция в НРБ са обявени за \"кулаци\", \"дребна буржоазия\" и \"експлоататори\". По онова време в селата живеят близо 80% от българите, а над 3/4 от икономиката изцяло зависи от земеделското производство. Именно селските райони са бастион на все още съществуващата антикомунистическа опозиция в Народното събрание, където сто депутати начело с Никола Петков водят неравна битка срещу настъплението на новата диктатура, направлявана от Москва и подкрепяна от окупационната Червена армия. След обесването на Никола Петков опозиционните партии са разформирани. Наместниците на Москва Георги Димитров, Вълко Червенков и Трайчо Костов насочват ударите на режима и към заграбването на индустриалната, банковата и едрата градска собственост. През 1948 година тези комунистически дейци формулират и главната задача: до 1953 година в НРБ да приключи \"големият скок\" на сталинската колективизация, като поне 2/3 от поземлената собственост премине от ръцете на стопаните във властта на комунистическата номенклатура. По указание от Москва разправата трябва да започне с \"експлоататорската класа\" в българското село, която по сметки на БКП възлиза на около 100 000 средни и сравнително заможни производители на храни за пазара. За \"кулаци\" са обявявани в някои случаи дори собственици на по 40-60 декара земя и няколко крави. На тях първо им отнемат стопанските постройки, инвентара и всички ниви, които не могат да бъдат обработвани без наемен труд. След това както по-заможните, така и бедните са принудени да изпълняват непосилни наряди за доставка на месо и зърно в полза на централната власт. Съдбата на \"кулаците\" всъщност е подпечатана веднага след ликвидирането на опозицията в Народното събрание през 1947 година: те са обречени на икономическо и физическо унищожаване. Оцелелите след \"разкулачването\" преминават през репресиите в тъй наречените Трудово-възпитателни общежития на МВР и са подложени на всевъзможни гаври. изтъква шефът на Държавна агенция \"Архиви\" доц. Михаил Груев. Той е документирал някои от методите на комунистическите функционери, изпратени по селата в Северозападна България, за да \"агитират\" селяните да влязат с имуществото си в ТКЗС по съветски образец. \"Някои от нежелаещите да подпишат са били търкаляни в бъчви по нанадолнища. Имало е случаи на опити за давене в Дунав през зимата. Най-обичайната практика обаче е била нежелаещите да бъдат затваряни, често за повече от денонощие, и да не бъдат пускани, докато не подпишат.\" Изследователят на колективизацията проф. Владимир Мигев пише, че по-упоритите стопани често били изкарвани през нощта с камиони извън селата, за да повярват, че може да не се върнат живи, ако не подпишат декларациите за отказ от имуществото си. Въпреки старанието и репресиите до края на 1949 година са създадени ТКЗС-та в едва 847 села от всички 5600 в страната. В тези колхози са обхванати 11% от земеделските стопани. Обикновено това са най-бедните селяни с по 20-40 декара земя, а също и селските комунисти, заставени да влязат по заповед от местните партийни организации. Разгромът на частното земеделие в страната е поверен на ново трио, ръководено от Вълко Червенков, в което влизат още секретарят на ЦК по въпросите на селското стопанство Тодор Живков и земеделският министър Титко Черноколев. В началото на 1950 година Черноколев изработва нова стратегия за смазване на \"кулаците\" и по-заможните селяни, отказващи да влязат в ТКЗС. Ударът е насочен към производителите в най-плодородните околии на страната - предимно в Тракийската низина и Добруджа. Въведен е стръмно нарастващ подоходен данък, с който се отнемат до 46% от приходите на \"кулаците\". Редом с него рязко са завишени и нарядите за зърно. Мигев привежда пример със земеделец от добруджанската околия Генерал Тошево, който е трябвало да предаде на държавата не само цялото зърно от своите 100 декара пшеница, но и Новият план за унищожение на селската \"буржоазия\" е приведен в действие през лятото на 1950 година. Под милиционерска охрана изпълнителите секвестират току-що овършаното зърно още на харманите. От къщите на неиздължилите се докрай по-заможни селяни са иззети всички хранителни запаси - независимо от факта, че хората остават без препитание и семена до новата реколта. Вторият човек на режима Георги Чанков заявява на всеослушание: \"Ще разплачем и децата в утробите на кулашките майки, но ще съберем зърнените наряди!\". Оставени без прехрана, селяните на много места организират спонтанни бунтове, в които има убити и ранени. Лично Тодор Живков участва в потушаването на бунтовете в Северозападна България през 1951 година, заради което е избран за член на Политбюро на ЦК на БКП, напомня Груев. И добавя, че не случайно горянското движение достига своя пик именно през 1950-1951 година, като над 80% от хората в четите са селски стопани, оставени без елементарни средства за съществуване. По данни на проф. Владимир Мигев една четвърт от всички дела на съдилищата в началото на 50-те години са насочени срещу \"кулаците\" и средното селско съсловие, нежелаещи да се обвържат с натрапената им колхозна система. Присъдите обикновено варират между 7 и 10 години затвор с конфискация на цялото имущество, уточнява Мигев. Репресиите срещу селяните и българското земеделие продължават до 1962 година, когато и последните ниви и пасища в планините стават \"общонародна собственост\". Четири години преди това са премахнати и мизерните ренти, които се изплащат на псевдокооператорите. Започва масово бягство от селата, продължило до края на комунизма. От средата на 50-те до края на 60-те средногодишно между 80 000 и 100 000 селски жители се превръщат в \"градски пролетариат\". Целта и резултатите от най-мащабното престъпление на комунизма срещу българите, засегнало около 75% от хората в НРБ, са описани с особен цинизъм в доклада на Титко Черноколев, който е главен архитект на селскостопанската колективизация. През ноември 1950 година Черноколев рапортува пред партийните началници и съветските им надзорници: \"На редица места, особено в Добруджа, са били приети много кулаци в ТКЗС (...) Сега от ТКЗС масово изключват тези кулаци. Съгласно устава на ТКЗС не им връщат добитъка и инвентара, поради което кулаците не могат да обработват оставената им земя. Освен това органите на финансовото министерство пристъпват да събират данъка по общия доход от тези кулаци, но понеже те не могат да го платят, им описват и вземат къщите, което вече е равносилно на пълно разкулачване\". Това е тъжната история на българското село, което бе съсипано преди 70 години.", "date": "2020.01.30", "title": "Колективизацията – най-голямото престъпление на комунизма в България"}
{"url": "https://www.dnevnik.bg/evropa/2020/01/30/4021448_ot_krivite_banani_do_chaia_na_kralicata_evromitovete/", "text": "Архив на Европейския съюз за \"евромитовете\", за които са писали британски медии още от началото на 90-те години на миналия век, се завъртя в социалните мрежи към края на миналата година, докато Брюксел и Лондон договаряха условията за излизането на Великобритания от съюза. На  сайта  си Европейската комисия изрежда стотици статии, основани на неточна или подвеждаща информация, и обяснява защо написаното не е вярно. Една от тях, публикувана в \"Сън\" през 2006 г., твърди, че \"смахнати\" еврослужители искат да преименуват снакса \"Бомбай микс\" на \"Мумбай микс\", за да бъде той \"политически коректен\". Това е определено от представители на ЕС като \"напълно нелепо\". Други истории включват твърденията, че кривите банани ще бъдат забранени, че ЕС е решил размерът на презервативите в Европа да бъде \"хармонизиран\", че Великобритания ще трябва да се откаже от използването на мерните единици пинта, акър, инч и фут. Балони, линейки, краставици В публикация в \"Дейли мейл\" от 2002 г. се твърди, че \" , за да бъдат приведени в съответствие с Европа\", а \"новият цвят ще бъде приет в континента, за да бъдат превозните средства за спешна помощ еднакво разпознаваеми във всяка страна\". Според изданието това е предният европейски опит \"да се променят елементи от традиционния британски начин на живот, за да бъдат приведени в съответствие с останалата част то Европа\". В обяснението на ЕК се казва, че не съществува еврозаконодателство, което да препоръчва използването на определени цветове за превозните средства за спешна помощ. Според публикация в няколко вестника от 2011 г. Брюксел е наложил нови правила на Великобритания,   или да използват парти свирки. Еврокомисията уточнява, че според правила на ЕС за безопасност на играчките на балоните, направени от латекс, трябва да има предупреждение към родителите, че децата под осем години трябва да ги използват под надзор. Освен това всички играчки за деца под три години трябва да бъдат достатъчно големи, за да не може да бъдат глътнати. Според други публикации еврослужители опитват  , за да се спестят пари от пакетиране, а единственият начин това да се постигне е генното инженерство. Всъщност в регламента на комисията за определяне на стандартите за качество на краставиците няма ограничения за размера, формата или изкривяването на краставиците. Единственото ограничение е свързано с класифицирането им в няколко класа според различни стандарти, включително формата. Причината за стандарта за извитост е, че той изглежда важен за определянето на това колко краставици може да бъдат пакетирани в кутия със стандартен размер. Искането за тези стандарти е дошло от самата индустрия. Размерът на пицата, чаят на кралицата Публикации от 1994 г. твърдят, че еврослужители са решили, че миризмата на риба в град Гримзби замърсява въздуха, а евродиректива задължава тази миризма да бъде ограничена до помещенията на завода за преработка на риба. В обяснението обаче се подчертава, че няма абсолютно никакво европейско законодателство, което да задължава Великобритания или друга държава - членка на ЕС, да спре  . Според статии от 1994 г.   от ЕС по силата на нови закони, регулиращи техния диаметър и дълбочина. В действителност Европейската комисия никога не е изготвяла такъв закон и няма намерение да го прави в бъдеще. Статия в \"Сън\" от 1999 г. пък твърди, че  , защото са работили максималните часове, позволени от законодателство на ЕС. Всъщност Директивата на ЕС за работното време не забранява на хората да избират да работят повече от 48 часа, а кралските служители могат да работят колкото часове на седмица пожелаят. Циркови артисти и имена на риби Според статия в \"Таймс\" от 2003 г.   заради законодателство, идващо от Брюксел, според което той трябва да носи предпазна каска по време на изпълненията си. Еврокомисията разяснява, че нови европейски закони са били въведени, за да се защитят хората, които работят нависоко, но в тях не се споменава за каски за циркови изпълнители.  благодарение на ЕС, се твърди в публикации. Според обяснението обаче твърденията, че ЕС планира да забрани английските наименования на рибата и да принуди продавачите да ги заменят с латински имена на опаковките са напълно неверни. Европейската комисия предложи по-ясно етикетиране на опаковките на рибни продукти, за да се гарантира, че потребителите са добре информирани какво купуват. Етикетите трябва да включват точното име на рибата, както и информация за произхода ѝ, се казва в обяснението.", "date": "2020.01.30", "title": "От кривите банани до чая на кралицата: евромитовете във Великобритания"}
{"url": "https://www.dnevnik.bg/evropa/2020/01/30/4022723_ungarski_sud_izleze_s_reshenie_protiv_slivane_na/", "text": "Съд в Будапеща постанови вчера, че обединяване на стотици проправителствени медии в една обща медийна група нарушава закона, съобщи гражданската организация ТАС, цитирана от ДПА. Съдът се произнесе по жалба на ТАС. Тя бе внесена срещу обединението през ноември 2018 г.  на 476 медии в така наречената Централноевропейска фондация за преса и медии  (КЕСМА на унгарски). Унгарски олигарси дариха медиите си на новосъздадената фондация, отбелязва ДПА.  Всички медии в групата са благосклонни към правителството  на националконсервативния премиер Виктор Орбан. Съдът постанови, че унгарската агенция за защита на конкуренцията е трябвало да провери дали сливането не нарушава антикартелните правила в Унгария, вместо просто да го одобрява. В правителствено постановление кабинетът определи сливането като стъпка от \"стратегически национален интерес\" и заяви, че по тази причина то е освободено от антикартелните регулации. Агенцията за защита на конкуренцията обаче не е проверила дали в сливането действително има интерес от такъв мащаб, постанови съдът. Основаването на КЕСМА създаде медийна империя от печатни и интернет медии, радиа и телевизионни канали. Съдържанието в тях се разпределя централизирано от мениджмънта, който е лоялен на Орбан. Според жалбата на ТАС КЕСМА контролира огромен дял от унгарския медиен пазар и крие заплаха да заглуши всички гласове, които не са съгласни с правителствената линия. Вчерашното решение подлежи на обжалване пред по-горна инстанция. /БТА", "date": "2020.01.30", "title": "Унгарски съд излезе с решение против сливане на проправителствени медии"}
{"url": "https://www.dnevnik.bg/bulgaria/2020/01/30/4022729_vasil_bojnov_opasiavam_se_da_se_vurna_v_bulgariia_ne/", "text": "Обявеният за общодържавно и международно издирване собственик на \"Нове холдинг\" Васил Божков твърди, че се намира в държава на Балканския полуостров и не смята да се връща в България, защото се притеснява за живота си. \"Аз се опасявам да се върна в България, чувствам се застрашен за живота си. Ако се върна, сигурно ще ме арестуват веднага и какво ще се случи с мен, не знам. Репресивни времена са, не живеем в нормална правова държава, правим пропаганди, живеем като по времето на Гьобелс, даже и по време на комунизма не е било така\", каза Божков по телефона за Би Ти Ви в четвъртък (30 януари) сутрин. Ден по-рано главният прокурор съобщи, че  бизнесменът е задочно обвинен  по седем обвинения, сред които за ръководител на организирана престъпна група, принуда, изнудване, опит за подкуп на длъжностно лице, за подбудителство за престъпление по служба. Васил Божков каза, че по негова информация вчера са били проверени 13 адреса, свързани с него за което обаче нямал повече данни. Той твърди, че се намира на държава на Балканския полуостров, като в отговор на въпрос каза, че не е в Сърбия. Преди изявлението на главния прокурор в сряда по обяд  Божков коментира пред \"Дневник\" , че не знае какво става, но не е избягал, не се крие и има законни начини да го потърсят. Днес Божков каза, че е решил да не се връща след чутото от Гешев. \"При тези обвинения за виновност, при тези решения на прокуратурата аз се опасявам да се върна в България. Какви са тези обвинения, дали могат да се намерят такива документи и такива доказателства из някой от офисите? Защо трябва да се изземват парите на работещи компании, да се арестуват хора, нямащи нищо общо с това, как мога да се върна при това положение. Ако Гешев иска да търси престъпници във връзка с тези такси и този закон, нека се огледа по-високо от членовете на Комисията по хазарта. посочи Божков. Миналата седмица  спецпрокурори проведоха акция  в Комисията по хазарта и иззеха документи, а вчера акция имаше отново в  Държавната комисия по хазарта , в която бяха задържани нейни служители, включително председателят. Гешев съобщи за 16 арестувани, но все още няма информация дали те са само от комисията. Собственикът на \"Нове холдинг\" отрече да нарече лобистко законодателството, което му е позволило да си избере каква точно такса да плати. \"То е бизнес решение. Може би е било добро за държавата - тя е получила 500 млн. лв,. иначе нямаше да получи нищо. Националната лотария не е спечелила парите, които твърди Гешев. За 5 години може би е спечелила няколкостотин милиона лева, но не и толкова, които те твърдят, че сме откраднали\", заяви Божков и попита защо не са обвинени други акционери, а само той. Божков отказа да дължи 200 млн. лв. и продължава да твърди, че си е платил всички данъци. \"Държавната лотария не дължи пари на държавата, защото си е плащала всички данъци по закон. Нека Гешев прочете търговското право, нека види закона за таксите, той е ясен - таксата се определя от органа, който извършва услугата - \"Издаване и поддръжка на лиценз\", къде е вината на нашата компания? Ако държавата би определила друг данък, може би нямаше да ги има в бюджета и тези 500 милиона лева, които сме платили. Може би Гешев е силен в наказателното право, но не и в търговското\", заяви Божков. Той отрече да е общувал с хора от комисията по хазарта, отрече и да се е опитвал да влияе по някакъв начин на членовете на комисията. \"Това е един от най-строго регулираните бизнеси в България. Няма начин да се влияе\", каза Божков. Зад обвинението \"ръководител на организирана престъпна група\" \"стоят бръщолевенията на едни луди хора, които твърдят един път едно, един път - друго\", каза Божков. Той отрече и да е правил опит за подкуп на длъжностно лице. \"От прокуратурата досега никой не се е опитвал да се свърже с мен. Аз мислех да се върна, когато ме повикат, но след вчерашните изявления на главния прокурор мисля, че за мен е опасно да се върна в България. Претърсени са 13 мои офиса, претърсен е домът ми, не знам колко души го претърсват. Арестувана е жена ми, която хабер си няма от нищо, след това може би е върната, за да продължи претърсването, може би си седи в ареста, нямам информация. Засега не са засегнати други членове от семейството ми. Засега не е иззето нищо\", съобщи още собственикът на \"Нове холдинг\". \"Докато имам възможност, \"Левски\" ще бъде добре\", подчерта той. \"Не се укривам, стоя си в чужбина. Има ли някакво значение къде съм?\", обяви още Божков. Прокуратурата все още не е съобщила никакви подробности по обвиненията и задържаните. Все още не е ясно и На 20 декември (петък) преди празниците, в прессъобщение Специализираната прокуратура съобщи, че е образувано досъдебно производство за престърление през декември 2017 година и са изискани всякакви данни от Комисията по хазарта и Министерство на финансите за няколко от фирмите, свързани с Божков - \"Ефбет\" ООД, \"Еврофутбол\" ООД, \"Ефбет партнерс\", \"Нове холдинг\" АД, \" Еврофутбол Лимитед\". През декември първо министърът на финансите  Владислав Горанов съобщи, че е възложил проверка на Комисията по х азарта  след получен сигнал за това, че е облагодетелствала една от регулираните от нея компании с неплатени милиони левове към държавата. \"Имаме сигнал, че Комисията по хазарта през годините така е определила начина на организиране на игрите на един от операторите, че това води до спестяване на таксата по Закона за хазарта. Тези твърдения трябва да бъдат проверени\", каза тогава Горанов. Сигналът срещу \"Национална лотария\" е бил подаден от братята Цветомир и Боян Найденови и техния баща Стефан Найденов, които са съдружници в друга хазартна компания, която организира онлайн залагания под марката \"Ефбет\" и има бизнес и с казина. Те твърдят, че частните лотарии плащат по различен начин такси върху игрите спрямо държавното тото и това им спестява данъци. Стефан Найденов е и сред основателите на \"Еврофутбол\" в началото на 1990-те години и е дългогодишен съдружник с Божков. Братя Найденови и Божков са в раздяла като бизнес партньори, стана ясно от серия интервюта на братята в края на декември и началото на януари, в което Цветомир Найденов твърди, че Божков ги е заплашил с убийство.", "date": "2020.01.30", "title": "Васил Божков: Опасявам се да се върна в България, не живеем в нормална правова държава"}
{"url": "https://www.dnevnik.bg/sviat/2020/01/30/4021498_dokato_bulgariia_umuva_v_centralna_evropa_zapochva/", "text": " ", "date": "2020.01.30", "title": "Докато България умува, в Централна Европа започва битка за работници от Украйна"}
{"url": "https://www.dnevnik.bg/evropa/2020/01/30/4022725_bi_bi_si_shte_sukrati_450_rabotni_mesta_kato_chast_ot/", "text": "Британската медийна корпорация Би Би Си обяви, че съкращава 450 работни места в рамките на план за модернизиране, който ще позволи на компанията да се адаптира към новите нужди на своята аудитория и да привлече нови потребители, както и да спести средства, предадоха световните агенции. Повечето от съкращенията ще бъдат в новинарското подразделение на корпорацията \"Би Би Си нюз\". Би Би Си ще съкрати също позиции, които се дублират в различните й медии и ще инвестира повече в цифровите информационни технологии. Ще има нова версия и на приложението \"Би Би Си нюз\". Промените предвиждат все повече журналисти да бъдат базирани извън Лондон. Според Фран Ънсуърт промените, по-специално тези, които ще бъдат извършени в \"Би Би Си нюз\", ще позволят икономисването на значителни суми. Ънсуърт обаче увери, че те ще бъдат направени така, че медийната организация да продължи да бъде най-надеждната в света, посочва \"Франс прес\". Съгласно плана на Би Би Си ще има реорганизация на нюзрума, което ще доведе до спестяване на 80 милиона паунда (около 95 милиона евро) до 2022 г., отбелязват ДПА и \"Франс прес\". Реорганизацията на нюзрума ще бъде такава, че той ще заработи по модел, в който фокусът ще е насочен по-скоро към новините, отколкото върху програмите или дискусионните платформи, допълва ДПА. \"Ройтерс\" посочва, че при тази реорганизация персоналът ще бъде зачислен да отговаря за отделни новини, а няма да е зачислен към индивидуални програми. В \"Би Би Си нюз\" сега работят около 6000 души, включително 1700 извън Обединеното кралство. Засега не се съобщава колко от тях са журналисти, допълва \"Ройтерс\". Корпорацията Би Би Си разчита основно на приходите от годишна потребителска такса, която е 154.50 паунда (178 евро). От юни тази такса се премахва за хората над 75 години и корпорацията търси начини да компенсира това. Британският премиер Борис Джонсън, разгневен от начина, по който корпорацията отразяваше изявите му по време на предизборната кампания за изборите на 12 декември, се обяви за намаляване на годишната потребителска такса на Би Би Си, както и на глобите, налагани на онези, които не я плащат. Това постави под въпрос финансирането за медийната корпорация, в която работят общо над 22 000 души, отбелязва \"Франс прес\". На 20 януари генералният директор на Би Би Си Тони Хол съобщи, че подава оставка, като изтъкна, че го прави в интерес на организацията, припомня \"Франс прес\". Според британски медии това предсрочно напускане на Хол е ядосало \"Даунинг стрийт\". То позволява неговият наследник да бъде определен от настоящия президент на организацията Дейвид Клементи, а не от приемника на Клементи, който трябва да бъде назначен от управляващите. /БТА", "date": "2020.01.30", "title": "Би Би Си ще съкрати 450 работни места като част от план за модернизиране"}
{"url": "https://www.dnevnik.bg/evropa/2020/01/30/4022727_makron_obvini_erdogan_v_nespazvane_na_dadenata_duma/", "text": "Президентът на Франция Еманюел Макрон обвини вчера турския си колега Реджеп Тайип Ердоган, че е нарушил обещанието, дадено на международната конференция за Либия в Берлин, след като турски военни кораби и сирийски бойци са пристигнали в Либия, предаде агенция \"Ройтерс\". Искам да изразя моето безпокойство във връзка с поведението на Турция в момента, което е в пълно противоречие с ангажимента, който президентът Ердоган пое на Берлинската конференция, каза Макрон на пресконференция с гръцкия премиер Кириакос Мицотакис. Преди седмица Обединените арабски емирства, Египет и Русия, които подкрепят либийския командир Халифа Хафтар, и Турция, която подкрепя правителството в Триполи,  се договориха  с представители на западни държави в Берлин да настояват за трайно примирие в северноафриканската страна и спазване на оръжейното ембарго. Но оттогава насам сраженията се засилиха, като Либийската национална армия на Халифа Хафтар опитва да отвори нов фронт, насочвайки силите си към град Мисрата в западната част на страната. Снимки в социални медии, които обаче не са проверени от \"Ройтерс\", показаха днес турски военни кораби край бреговете на Либия. Макрон потвърди присъствието на турските кораби и обвини Анкара, че нарушава либийския суверенитет и застрашава европейската и западноафриканската сигурност. Видяхме пред последните дни турски военни кораби, придружени от сирийски наемници, да пристигат на либийска земя. Това е категорично и сериозно нарушение на онова, което бе договорено в Берлин. Това е нарушено обещание, каза Макрон. Без да ги назовава, ООН посочи на 25 януари, че няколко държави, които подкрепят противниковите лагери в Либия, са нарушили оръжейното ембарго в периода след Берлинската конференция. ООН посочи, че товарни самолети, пълни с модерни оръжия, бронирани автомобили, съветници и бойци, са пристигнали на летища в източна и западна Либия, което създава риск от подновяване на сраженията. Макрон не спомена за нарушения от други страни освен от Турция, отбелязва \"Ройтерс\". Париж е бил обвиняван в миналото в оказване на политическа подкрепа на Хафтар чрез предоставяне на военна помощ за борба с ислямистки групировки. Франция отрича да подкрепя Хафтар. Либия е без стабилна централна власт от свалянето на Муамар Кадафи през 2011 г., припомня \"Ройтерс\". /БТА", "date": "2020.01.30", "title": "Макрон обвини Ердоган в неспазване на дадената дума за Либия"}
{"url": "https://www.dnevnik.bg/sport/2020/01/30/4022692_kamen_alipiev_ako_fenovete_na_levski_izliazat_na/", "text": "\"Ако феновете на \"Левски\" излязат на улицата, ще бъдат използвани, защото това не е решението\". Това заяви спортният журналист Камен Алипиев-Кедъра в \"Тук и сега със Светла Петрова\". Според него  позицията на тръста \"Синя България\"  и аргументите на Националния клуб на привържениците звучат разумно в създалата се ситуация около клуба. Въпросите около бъдещето на \"Левски\" се увеличиха след  акцията срещу фирмите, свързани с Васил Божков , който стои зад собствеността на клуба. Срещу бизнесмена от хазартния сектор  са повдигнати седем обвинения .", "date": "2020.01.30", "title": ""}
{"url": "https://www.dnevnik.bg/video/s_dve_dumi/2020/01/30/4022544_mogat_li_maskite_da_ni_spasiat_v_sezona_na_gripa/", "text": "В сезона на грипа и острите респираторни заболявания все повече хора се опитват да се предпазят, носейки маска. Помагат ли обаче маските и в кои случаи има смисъл да ги носим? Събрахме в едно кратко видео основните препоръки на редица здравни власти и организации, сред които и Европейския център за профилактика и контрол върху заболяванията, регионалните здравни инспекции в България и центровете за контрол и превенция на заболяванията в САЩ. Всички видеа от рубриката \"С две думи\" може да гледате  тук .", "date": "2020.01.30", "title": ""}
{"url": "https://www.dnevnik.bg/evropa/2020/01/30/4022730_chestnata_konkurenciia_e_uslovieto_na_brjuksel_za/", "text": "Председателят на Европейската комисия Урсула фон дер Лайен каза на Великобритания вчера, че стабилните гаранции за свободна конкуренция са условие за новото търговско споразумение с ЕС след Брекзит, предаде \"Ройтерс\". На пленарната сесия на Европейския парламент вчера, на която  бе дадено окончателното одобрение за развода  с Великобритания, Фон дер Лайен посочи, че двете страни трябва да продължат да работят ръка за ръка по въпросите на климата и сигурността. Обмисляме споразумение за свободна търговия с нулеви мита, нулеви квоти. Но условието е европейските и британските компании да продължат да се конкурират равноправно, със сигурност няма да изложим компаниите си на нечестна конкуренция, каза тя. Председателят на еврокомисията заяви, че ЕС ще внимава изключително много как се прилага споразумението за Брекзит по чувствителния въпрос за ирландската граница. Тя допълни, че никакви нови отношения няма да могат да заместят ползите от членството в ЕС за Великобритания. Искам ЕС и Великобритания да останат добри приятели и добри партньори, каза тя. Винаги ще ви обичаме и никога няма да сме далеч, да живее Европа, заяви Урсула фон дер Лайен. /БТА", "date": "2020.01.30", "title": "Честната конкуренция е условието на Брюксел за търговска сделка с Лондон след Брекзит"}
{"url": "https://www.dnevnik.bg/evropa/regioni/2020/01/30/4022732_bulgariia_shte_upravliava_prez_noviia_programen_period/", "text": "Възможно е скъсяване на сроковете за изпълнение на проектите и за изменение на процента на националното съфинансиране, каза пред депутатите от комисията по европейските въпроси и контрол на европейските фондове в Народното събрание вицепремиерът Томислав Дончев. Пред комисията беше представена информация за хода на  преговорния процес по предложението на Европейската комисия за новата Многогодишна финансова рамка  2021-2027 г. и участието на България в него. България ще управлява през новия програмен период около 26 млрд. лева, и то без парите от Фонда за справедливо финансиране. През този програмен период не искаме да се следва принципът \"копи - пейст\" при подаването на проекти, посочи вицепремиерът. Ситуацията вече е различна и целите ни са други, макар че е нужна приемственост при изграждането на тежката инфраструктура, добави той. Очаквам до две седмици за обществено обсъждане да се публикува проектозакон за индустриалните зони, след което той ще бъде вкаран за одобрение последователно в МС и в Народното събрание. Ще направим грешка, ако цялата бизнес инфраструктура в индустриалните зони се прави с публични средства. Трябва фино да се прецизира с какво да се помогне на един бизнес в определена индустриална зона. Добре ще бъде да се насочим най-вече към довеждащата инфраструктура на тези зони, каза Дончев. По темата с иновациите рисковете са същите, трябва да помагаме така, че да се увлича частното финансиране, а не да го измества, каза Дончев. По думите му около 20 звена за иновационна инфраструктура в страната са напълно достатъчни. Регионалният подход за оперативните програми не е лесна работа и трябва да го направим без административен товар върху бенефициентите. Ще работим така, че с един проект да се кандидатства пред един управляващ орган, а не пред примерно три управляващи органа. Смятаме да сме максимално либерални в тази посока, но и да бъдем и много предпазливи, за да се постигне максимално висока ефективност, каза Дончев. Може да се наложи да бъдат отворени нови оперативни програми, защото темите на проектите са сложни и са в развитие, каза Дончев. Той посочи, че например иновативните програми и приложните изследвания могат да бъдат в отделна оперативна програма. /БТА", "date": "2020.01.30", "title": "България ще управлява през новия програмен период около 26 млрд. лева, каза Дончев"}
{"url": "https://www.dnevnik.bg/na_put/2020/01/30/4022383_viena_stimulira_otkaza_ot_avtomobila_s_bezplatni/", "text": "Виенската община представи в началото на тази седмица пилотен дигитален проект, засягащ две на пръв поглед напълно различни области - опазването на околната среда и насърчаването на културата. Той е разработен от колектив на Икономическия университет във Виена, съобщи бюрото за международни връзки на община Виена в София. На 26 февруари 1000 потребители започват тестове на мобилното приложение Kultur-Token, което заменя спестени вреднии емисии за точки, осигуряващи достъп до музеи и културни институции. От есента на 2020 г. след подробно обсъждане и в случай на положителна оценка на резултатите приложението ще бъде достъпно за всички желаещи. Kultur-Token ще измерва количеството въглероден диоксид, който потребителят спестява, като се придвижва с обществен транспорт, с колело или пеш в австрийската столица. Приложението включва система за проследяване на движението и крачкомер, а софтуерът разпознава как се движи потребителят и съответно изчислява намаляването на въглеродните емисиите в сравнение с карането на автомобил. В замяна на екологичното поведение потребителите ще получават жетони, които в приложението приличат на кристали, постепенно запълващи се с въглероден диоксид. Eдин жетон (token) отговаря на 20 килограма CO2, което може да се спести средно за две седмици, ако се ползва обществен транспорт или велосипед. Притежателите на този жетон ще могат използват виртуално събраното количество въглероден диоксид и да го обменят за безплатен билет за някоя от културните институции, участващи в проекта. При обмяна на въглеродния диоксид те ще получават на смартфона си QR код, който ще показват на входа на театъра или музея. Засега участие в пилотния проект са потвърдили четири културни институции - Музеят за история на град Виена, Фолкстеатър (на снимката), Виенският Концертхаус и музейният комплекс \"Квартал на музеите\", но се очаква да се включат и други.", "date": "2020.01.30", "title": "Виена стимулира отказа от автомобила с безплатни пропуски за музеи"}
{"url": "https://www.dnevnik.bg/evropa/zemedelie/2020/01/30/3996595_govoreshtiiat_s_pchelite/", "text": "                        84% от култивираните растения в ЕС и 78% от дивите цветя зависят поне отчасти от опрашването. Затова и без пчелите състоянието на много растителни видове \"би се влошило и накрая те биха изчезнали заедно със зависещите от тях организми\". Това твърди Европейската комисия в своя инициатива от 2018 г., с която иска да постави на преден план проблемът с изчезването на тези толкова важни насекоми. Но извън огромното значение на пчелите за биологичното разнообразие, около което има единодушие в научните среди, те, оказва се, могат да бъдат и добър бизнес. Или поне така смята младият пчелар Теодор Пушкаров. Израстнал в икономически най-изостаналия регион на ЕС - Северозападна България, Пушкаров успява да превърне ученическия си интерес към пчеларството в бизнес, който днес управлява заедно със съпругата си. Нещо повече - успял е да затвори цикъла на производство: от отглеждането на пчелите, през преработката до директните продажби на крайни потребители.   Това се случва чрез инвестиции, направени с финансиране от европейската програма за развитие на селските райони, а примерът показва възможностите за създаване на устойчив модел в този сектор, към който в последните години има засилващ се интерес, но и много проблеми. 30-годишният Теодор Пушкаров е израснал в Монтана, където е учил в техникум. Но всъщност още от съвсем малко дете дели времето си между града и близкото село Меляне, където се намира къщата, в която са живели неговите баба и дядо. \"Бяхме постоянно там - събота, неделя, всички ваканции\", спомня си днес Пушкаров. А още в детските си години има първи досег с пчеларството: първоначално прадядо му има голям пчелин, а впоследствие неговият дядо се е грижил за няколко кошера, произвеждайки мед за семейството. Тази традиция впоследствие прекъсва. До 2002 г., когато близка на семейството не решава да подари един кошер на едва 13-годишния по това време Теодор, забелязвайки интереса му към пчелите. \"Докарахме го в селото с баща ми, спомням си, че цяло лято се занимавахме - правихме рамки, чистехме, боядисвахме\", разказва днес той. Така от необичаен \"домашен любимец\" първият кошер поставя началото на едно хоби, което се разраства в следващите няколко години - първоначално до 6-7 кошера, а впоследствие и повече. \"Това не е единствената работа, която съм вършил. Бях около 16-годишен, когато ходихме да сечем дърва, гледали сме животни, имали сме градина, но най-интересни ми бяха пчелите\", казва за тийнейджърските си години Пушкаров. Именно в периода на завършване на средното си образование той решава да се занимава по-сериозно с пчеларство.                           През 2008 г., когато вече е отворена програмата за развитие на селските райони в България след присъединяването на страната към ЕС, 19-годишният по това време Пушкаров подава един от първите проекти в Северозападна България по схемата за подпомагане на млади фермери. Мярката осигурява финансиране за стартиране на земеделски бизнес на производители до 40 години. Бизнес планът е написан от националната служба за съвети в земеделието, която осигурява безплатно експертна помощ за малки и млади производители и включва постепенно създаване за период от пет години на пчелин от 150 кошера на терен в подножието на гората край Меляне, който е собственост на семейството. Теодор Пушкаров казва, че дори не помни колко пъти са го жилили пчели в първите години, когато разучава занаята. Но \"ужилването\" в бизнеса го съпътства през целия период, в който разработва пчелина, за който е спечелил финансирането. След получаването на първия транш авансово по европейския проект, който е за 25 хил. лв., той успява да направи инвестиция в първите кошери, но първоначално продава продукцията си само на търговци на едро. И то при цена, която трудно покрива разходите за производството. \"Когато се запознахме с съпругата ми Зорница, направо беше абсолютна трагедия. Баща ми, който е международен шофьор, ми помагаше финансово, но по същото време сестра ми учеше в Германия и не можехме да си позволим да рискуваме образованието й\", разказва Пушкаров, допълвайки, че в този период е финансирал разрастването на пчелина, заложено в европроекта, основно със заеми. По същото време той прави опит да влезе и в животновъдството, отглеждайки коне и крави, което е и допълнителна финансова тежест. \"Най-тежката беше последната година преди края на европейския проект, тогава бяхме буквално на ръба. Дори си казвахме със Зорница, че като приключим проекта и получим втория транш от финансирането, ще върнем заемите с него и ще отидем в чужбина при сестра ми\", разказва Пушкаров. Този план обаче се изпълнява само в първата си част: действително получената финална субсидия служи за покриване на кредитите, ползвани за инвестициите в пчелина. Паралелно със създаването на пчелина Теодор Пушкаров и съпругата му, които живеят в Меляне, започват да работят и по модел за директни продажби на продукцията на крайни клиенти, опитвайки се по този начин да избягат от търговците на едро. Така те стават едни от първите производители в сектора, които започват да посещават започващите да се формират по това време фермерски пазари в столицата и други градове от страната. \"През 2008 г., когато започнах с пчелина, продавах на дребно едва десетина буркана с мед на познати. Сега вадя 6 тона мед годишно и ги продавам изцяло на дребно\", разказва Пушкаров. Той е сред редовните участници на фермерския пазар, който се провежда всяка сряда пред земеделското министерство, посещавал е и други през годините. Голяма част от клиентите му вече са редовни. Освен по линия на промяната в търговията през последните години стопанството започва да оптимизира и дейността си. Пак с финансиране от програмата за развитие на селските райони - този път чрез схемата за инвестиции в земеделски стопанства Пушкаров успява да закупи пчеларско оборудване, позволяващо му да улесни сериозно труда за изваждането на меда. \"Преди да го закупим, работихме в гаража, беше много трудно. За да извадим 3-4 тона мед, участвахме аз, жена ми, баба ми, майка ми, дори съседката отсреща\", разказва младият пчелар. По думите му в момента само той и съпругата му са успявали за ден да извадят над 1 тон продукция.                           Макар че през последните години в страната има тенденция за окрупняване на пчеларството и разрастване на пчелините, Пушкаров казва, че не планира да увеличи своите кошери, които продължават да бъдат 150. \"За мен по-добре е да имам по-малко кошери, но да са по-добре гледани и да имам по-добър среден добив и максимална цена на продукцията\", казва той, допълвайки, че масовите стопанства са с по около 400 кошера, но със сравнително нисък добив на мед, който се продава на търговци на едро срещу минимална цена. Заради ветровития терен в подножието на планината, където се намира пчелинът, през последните години е започнал да засажда и плодни дръвчета около него. До момента те са около 100 броя.                           Пушкаров прави и първите стъпки в нова ниша - производството и търговия с отводки и пчелни майки, които са предназначени за други пчелари. За тази си дейност е регистриран от 2019 г. и вече е реализирал първите продажби. \"За мен времето е най-големият риск, ние сме си завод на открито\", казва Пушкаров. По думите му \"все още годината, в която ще произведа 10 тона мед, не е дошла, но не е имало и такава, в която да нямам въобще такъв\".  А за решението да остане да живее в икономически най-слабо развитата Северозападна България, докато много от неговите връстници се насочват към големите градове и други държави, казва, че просто го прави щастлив. Теодор Пушкаров печели проект по схемата \"Млад фермер\" от програмата за развитие на селските райони в периода 2007-2013 г., която осигурява капитал от 50 хил. лв. на производители под 40 години, които искат да навлязат в земеделието. Това е една от мерките за подпомагане в програмата, към които има най-висок интерес. Средствата са за период от 5 години, в който младите фермери трябва да развият бизнес идеята си. Вторият проект на Пушкаров - за закупуване на пчеларско оборудване на стойност 20 хил. лв., е финансиран по друга атрактивна схема от програмата за селските райони - \"Инвестиции в земеделски стопанства\". Тя осигурява финансиране до 1.5 млн. лв. за придобиване на активи, необходими за селскостопанска дейност, но и съвсем малки инвестиции - от порядъка на под 10 хил. лв. В настоящия програмен период за дребните производители е заложена отделна подпрограма с гарантиран само за тях бюджет.", "date": "2020.01.30", "title": "Говорещият с пчелите"}
{"url": "https://www.dnevnik.bg/politika/2020/01/30/4022746_v_zakona_za_hazarta_niama_propusk_kaza_valeri_simeonov/", "text": "Трябва да обясним на хората, че в Закона за хазарта няма пропуск. Той не дава право за различно тълкуване. Това право е узурпирано от въпросния оператор на хазартни игри\" - това заяви лидерът на НФСБ и зам.-председател на Народното събрание Валери Симеонов в сутрешния блок на \"Нова телевизия\". Според него компаниите, провеждащи лотарийни игри, не са платили по около 600 милиона лева на година, които дължат по закон. Вчера промените в Закона за хазарта, предложени от Валери Симеонов и депутати от НФСБ, които предвиждат само държавата да организира лотарийни игри,  бяха приети на първо четене от парламента . \"Безспорно е, че не се е упражнявал контрол и че комисията е купена\", смята Симеонов. По думите му няма официална информация за това колко са произведените талони и колко от тях са продадени. Той сравни хазарта с наркоразпространението и заяви, че до този момент е имало страх да се предприемат действия срещу хора от тази сфера.", "date": "2020.01.30", "title": "В Закона за хазарта няма пропуск, каза Валери Симеонов"}
{"url": "https://www.dnevnik.bg/evropa/2020/01/30/4022741_brekzit_e_utre_medeniiat_mesec_mejdu_trump_i_djonsun/", "text": "Разнообразните измерения и последици от предстоящото оттегляне на Великобритания от Европейския съюз присъстват днес на страниците на британските и на американските издания. Американският всекидневник \"Вашингтон пост\" изтъква, че меденият месец между Доналд Тръмп и Борис Джонсън приключва. Вестникът нарича 31 януари  Деня на Брекзит,  когато Великобритания най-сетне ще напусне ЕС след три години на мъчителни преговори и политически кавги. Затова трябва да се приготвим за отваряне на английското шампанско, но не и за твърде много празнуване. \"Вашингтон пост\" пише, че  в началото няма да има големи промени , но най-тежката работа по Брекзит тепърва предстои, което включва въпроси като договарянето на правата за риболов и печатането на паспорти. Но вероятно най-тежкото предизвикателство е това, което привържениците на Брекзит се надяваха, че ще е най-лесното - отношенията на Великобритания със САЩ след напускането. Най-ревностните привърженици на Брекзит като премиера Борис Джонсън и Найджъл Фараж ценяха високо специалните отношения с Вашингтон и заявяваха, че напускането ще укрепи трансатлантическите връзки с президента Доналд Тръмп. Реалността обаче може да се окаже изпълнена с повече опасности. Една от първите задачи на Лондон след Брекзит ще е сключването на  двустранен търговски договор с Вашингтон . Тръмп обеща \"солидна сделка\", но експерти предполагат, че той ще продължи своя упорит подход, подчинен на принципа \"победителят получава всичко\". Само въпрос на време е меденият месец Тръмп-Джонсън да свърши, прогнозира \"Вашингтон пост\". Въпреки че Тръмп открито подкрепи Брекзит и Джонсън, а британският премиер застана най-близо до Тръмп измежду западните лидери, тези двама мъже са твърде различни. Но различията между Джонсън и Тръмп може да отидат отвъд личността на самия американски президент.      \"Казано простичко, мнозина европейци, дори много британци вярват, че техните икономически и политически модели превъзхождат нашите\", коментира в изданието американският анализатор Хенри Олсън. Тръмп може и да се е разпознал сред бунтуващите се и шумни брекзитъри, но сърцевината на движението за Брекзит беше изцяло британска. То беше обвързано с емоции заради загуба на влияние на световната сцена и прокрадващо се чуждо влияние във Великобритания. А това не пасва добре на философията на Тръмп \"Америка на първо място\". Утре може и Джонсън и Тръмп да празнуват заедно, но за Джонсън предстои период на дълъг махмурлук, особено ако Тръмп бъде преизбран, допълва изданието. Лондонският в. \"Гардиън\" пише, че британците използват последния момент, преди \"подвижният мост да се вдигне\". Британски граждани трескаво са се насочили към Испания, за да се установят там, преди да загубят правата си на граждани на ЕС. Основателката на организацията \"Бримейн\" (на английски Bremain, което е съчетано от Brexit и remain, тоест от Брекзит и оставане) в Испания казва, че все повече британци ускоряват плановете си за пенсиониране и продължаване на кариерата в пиренейското кралство. Британският всекидневник \"Дейли телеграф\" се спира на  вчерашния последен емоционален ден за британските евродепутати  в Брюксел. Изданието отбелязва, че за Найджъл Фараж нещата не биха могли да се наредят по-добре. Архитектът на Брекзит напусна вчера Европейския парламент в Брюксел и начинът, по който го направи, беше изпълнен със силна символика, посочва \"Телеграф\". Фараж наперено излезе от пленарната зала, развявайки британско знаменце, докато служебно лице гневно го смъмряше, че не спазва правилника. Какво съвършено изпълнение - кулминация на живота му и на неговия микрокосмос, пише \"Телеграф\" за Фараж.      Друг британски вестник - \"Индипендънт\", съобщава за пресконференцията, която Фараж даде в Брюксел преди последната си реч в европарламента. Изданието подчертава, че британският политик и радетел за Брекзит е казал, че според него не би било \"напълно неприемливо\" провеждането на втори референдум за членство в ЕС след оттеглянето от общността, след като избирателите вече са имало възможност да видят какви са резултатите от политиката извън ЕС. Фараж каза в Брюксел, че ще му липсва това да е \"злодеят от пантомимата\" в законодателния орган на ЕС, човекът, който, когато се изправи да говори, е посрещан с освиркване от около 500 души в залата. Според Фараж, цитиран от \"Индипендънт\", Брекзит е \"победа за агитацията сред обикновените хора\" в условията на противопоставянето на цялата британска върхушка. /БТА", "date": "2020.01.30", "title": "Брекзит е утре, \"меденият месец\" между Тръмп и Джонсън приключва"}
{"url": "https://www.dnevnik.bg/sviat/2020/01/30/4022745_virusut_dostigna_vsichki_provincii_v_kitai_szo_otnovo/", "text": "Броят на починалите в Китай от новия коронавирус достигна 170 души, а над 1700 нови случая на заразени бяха установени в страната, съобщи китайското правителство, цитирано от \"Франс прес\" и БТА. От новите смъртни случаи 37 са в провинция Хубей и един е в провинция Съчуан. Тази нощ бе потвърден и първият случай в Тибет, а това означава, че вирусът вече се е разпространил във всички провинции в страната. Общият брой на заразените е около 7700, което надвишава броя на хората, които бяха заразени от тежкия остър респираторен синдром. Този коронавирус обаче засега се смята за по-смъртоносен. Той отне през 2002 и 2003 г. живота на 774 души, от които 349 в Китай. Световната здравна организация (СЗО) се събира отново днес, за да реши дали трябва да се обяви световен риск от епидемия. Заради коронавируса, случаи на който вече има в 16 държави,  имаше такива срещи и миналата седмица , но те завършиха с решение, че е твърде рано за подобна стъпка. \"Потенциал да се разпространи\" Експертите от СЗО обаче се събраха преди случаи на вируса да бъдат потвърдени и в Европа (Франция и Германия), а тези в Северна Америка да се увеличат. \"Въпреки че броят извън Китай е относително малък, той има потенциала за много по-голямо разпространение\", каза генералният директор на СЗО Тедрос Гебрейесус, предаде Би Би Си. Редица държави решиха да евакуиран свои граждани от Китай и особено от епицентъра на коронавируса, град Ухан и провинция Хубей, в която се намира. Трима от общо 206 японци, евакуирани от Ухан, са заразени, съобщи тази сутрин японското министерство на здравеопазването. Те ще бъдат лекувани в болница в Токио, която е специално подготвена за приемането на такива пациенти. Още 210 души бяха върнати в Япония със самолет тази сутрин. Предстои и те да бъдат изследвани за болестта. Никой от евакуираните 195 американци от Ухан не проявява симптоми, съобщи Центърът за контрол и превенция на заболяванията в САЩ. Пристигналите вчера сутринта със самолет във военноморската боза в Ривърсайд, Калифорния, ще останат там под 72-часова карантина.", "date": "2020.01.30", "title": "Вирусът достигна всички провинции в Китай, СЗО отново решава има ли световен риск"}
{"url": "https://www.dnevnik.bg/video/2020/01/30/4022753_na_havai_napraviha_unikalni_snimki_na_slunceto/", "text": "Американски учени от слънчевата обсерватория на Хаваите разпространиха снимки на нашата звезда, показващи подробности с размер едва 30 км. Това е впечатляващо близък детайл, защото Слънцето е на 149 млн. км от Земята и е с диаметър около 1.4 млн. км. Площта на клетъчните структури от плазма е малко по-голяма от тази на Балканския полуостров. Телескопът на висок 3000 м вулкан е най-големият в света за изследване на Слънцето и част от задачите му са да прогнозира по-добре изригванията и ефекта им върху нашата планета.", "date": "2020.01.30", "title": "На Хаваите направиха уникални снимки на Слънцето"}
{"url": "https://www.dnevnik.bg/bulgaria/2020/01/30/4022762_prokuraturata_iska_zadurjane_pod_straja_za_bivshiia/", "text": "Специализираната прокуратура внесе в Специализирания наказателен съд искане за определяне на мярка за неотклонение \"Задържане под стража\" на бившия управител на ВиК Перник Иван Витанов и бившия изпълняващ длъжността кмет на града Севделина Ковачева, обвинени за извършени престъпления, свързани с водната криза в региона. Делото ще бъде насрочено за по-късно днес, съобщи пресцентърът на прокуратурата. В понеделник бившият управител на ВиК - Перник, Иван Витанов  беше задържан за 72 часа  по обвинение за умишлена безстопанственост и сключване на неизгодна за дружеството сделка. Заедно с него беше задържана и изпълняващата длъжността кмет на Перник по време на изборите Севделина Ковачева.", "date": "2020.01.30", "title": "Прокуратурата иска задържане под стража за бившия шеф на ВиК - Перник, и бившия кмет"}
{"url": "https://www.dnevnik.bg/politika/2020/01/30/4022767_upravliavashtite_se_razcepiha_za_seta/", "text": "Парламентът ратифицира Всеобхватното икономическо и търговско споразумение (СЕТА) между Канада, Европейския съюз) и неговите държави членки, но само на първо четене, което е необичайно за ратификации. \"За\" СЕТА гласуваха депутатите от ГЕРБ и ДПС, докато малкият коалиционне партньор \"Обединени патриоти\" бе \"против\", както и депутатите от БСП и \"Атака\". Народните представители от \"Воля\" гласуваха \"въздържал се\". Споразумението е подписано на 30 октомври 2016 г. в Брюксел и вече е ратифицирано от 14 страни - членки на ЕС. СЕТА предвижда пълно премахване на митата за 99 на сто от тарифните номера до седем години, опростяване на митнически правила и процедури, както и правила за произход, чрез които се улеснява износът в Канада. В по-голямата си част споразумението  вече се прилага временно от 21 септември 2017 г.  освен разпоредбите, свързани със защита на инвестициите, уреждането на спорове между инвеститор и държава и разпоредби по отношение на защитата на интелектуалната собственост, заетостта и опазването на околната среда, които попадат под национална компетентност на държавите - членки на ЕС. Те ще влязат в сила след ратификиацирането на споразумението на второ четене.", "date": "2020.01.30", "title": "Управляващите се разцепиха при ратификацията на СЕТА"}
{"url": "https://www.dnevnik.bg/ot_vas/galeriiotvas/2020/01/30/4022776_fotogaleriia_sveshtena_planina_v_osuchio_lario/", "text": "Sacro Monte della Beata Vergine del Soccorso е група от 14 параклиса и една църква, разположен в свещената планина в Оссучио, в община Тремезина, посветен на Света Богородица Сокорсо, която е част от групата от девет свещени планини на Пиемонт и Ломбардия, включена през 2003 г. от ЮНЕСКО в списък на обектите на световното наследство. Броят им е символен и се обвързва с доминиканския розарий (молитвена броеница) и неговите мистерии.", "date": "2020.01.30", "title": "Фотогалерия: Свещената планина в Осучио, Ларио"}
{"url": "https://www.dnevnik.bg/sviat/2020/01/30/4022765_greta_tunberg_opitva_da_zashtiti_imeto_si_s_turgovska/", "text": "Шведското момиче Грета Тунберг, която е позната по цял свят като активист за радикални действия за спиране вредното въздействие от човешката дейност върху климата, съобщи, че е подала заявление за регистриране като търговска марка на личното си име и на движението \"Петъци за бъдещето\". Движението се появи през 2018 г. от нейния седящ протест \"Училищна стачка за климата\" пред парламента в Стокхолм и се превърна в глобално явление. Затова тя иска защита като търговска марка и на надписа върху парче от кашон Skolstrejk for klimatet, от който започна всичко. Предназначението на този ход е да има правно основание за действия срещу лица и компании, опитващи се да използват името ѝ за цели, които не съвпадат с ценностите ѝ и тези на движението, обясни тя в съобщение в  профила си в \"Инстаграм\" . \"Уверявам ви, че аз и участниците в училищните стачки абсолютно не се интересуваме от търговски марки. Но за съжаление това трябва да се направи. Името ми и движението #FridaysForFuture непрекъснато се употребяват за комерсиални цели, без да сме давали каквото и да е съгласие за това. Случва се в маркетинга, в продажбите на продукти и от хора, събиращи пари уж от мое и на движението име.\" Тунберг пише още, че има хора, представящи се като говорители от нейно име, само за да се доберат до контакти с високопоставени политици, влиятелни хора, медии, творци и т.н. \"Петъци за бъдещето\" е глобално движение, основано от мен, но то принадлежи на всеки, който участва в него - най-вече млади хора - и то не може и не трябва да се употребява за лични или комерсиални цели, допълва тя. Накрая Тунберг посочва, че със семейството си са регистрирали фондация, която още не е заработила. \"Тя е с идеална цел и не се интересува от извличане на някаква финансова полза от филантропия. Тя просто е нужна, за да се управляват пари (приходи от книги, от дарения и награди) по напълно прозрачен начин. Например, преди да дадем парите за специфични каузи и благотворителни организации, за тях трябва да се платят данъци, а това изисква време и усилия. (...) Целта на фондацията ще бъде подкрепа за екологични и климатични каузи и проекти за устойчиво развитие на обществото и психическото здраве.\"", "date": "2020.01.30", "title": "Грета Тунберг опитва да защити името си с търговска марка"}
{"url": "https://www.dnevnik.bg/bulgaria/2020/01/30/4022857_nfsb_poiska_antikorupcionnata_komisiia_da_proveri/", "text": "Народните представители от НФСБ внесоха днес искане до председателя на антикорупционната комисия (КПКОНПИ) Сотир Цацаров да бъдат проверени имуществото и приходите на съставите и ръководствата на Държавната комисия по хазарта през последните 5 години. Искането е във връзка с проверката на специализираните органи за установяване на нередности в дейността на комисията по хазарта. При  акция на спецпрокуратурата вчера в комисията бяха задържани 16 души , включително председателят й Александър Георгиев. Миналата седмица лидерът на НФСБ  Валери Симеонов обяви  пред \"Нова телевизия\", че комисията по хазарта е била купена, за да си затваря очите за редица нарушения. Според него частните лотарийни компании, свързвани с  обявения за общонационално и международно издирване Васил Божков , са спестявали и укривали дължимите на държавата такси, като това е ставало с помощта на комисията. Вчера предложените от Симеонов промени в Закона за хазарта, които предвиждат само държавата да организира лотарийни игри,  бяха приети на първо четене  от парламента. Съгласно Закона за противодействие на корупцията съставът на Държавната комисия по хазарта влиза в обхвата на лицата, заемащи висши публични длъжности, които имат задължението да декларират пред КПКОНПИ имуществото и конфликт на интереси.", "date": "2020.01.30", "title": "НФСБ поиска антикорупционната комисия да провери комисията по хазарта"}
{"url": "https://www.dnevnik.bg/sport/2020/01/30/4022766_vasil_bojkov_dokato_imam_vuzmojnost_levski_shte_bude/", "text": "Докато имам възможност, \"Левски\" ще бъде добре. Това заяви Васил Божков, който стои зад собствеността на футболния клуб. Той допълни, че не знае каква ще е съдбата на сините. Главният прокурор  Иван Гешев заяви в сряда, че срещу Божков има седем обвинения . Бизнесменът от хазартния сектор  обяви, че се притеснява да се върне в България . Божков отрече по време на двете си срещи с привържениците на \"Левски\" да ги е призовавал да протестират срещу правителството. \"Естествено, че не. Просто предупредих феновете каква ще бъде съдбата на \"Левски\", ако спрат лотарията. Не че не искам да помагам, а просто няма да имам възможност\", каза той пред Би Ти Ви. \"Това беше информация, защото исках да съм честен. Да, питаха какво да правят. Казах: \"Ако искате, срещнете се с премиера (Бойко Борисов) - той може би ще оттегли подкрепата на ГЕРБ и този закон няма да мине.\" Друго не виждам какво да направя. Нали той  каза, че е фен на \"Левски\" - ходил е на повече мачове от всички заедно \", посочи Божков. Представители на четири фенски организации  се срещнаха с Борисов , министъра на финансите Владислав Горанов и министъра на спорта Красен Кралев преди седмица. Борисов заяви, че привържениците трябва да вземат акциите и управлението в клуба. След това  запалянковците останаха разединени в позициите си . Изпълнителният директор на \"Левски\"  Павел Колев каза пред \"Дневник\" , че вариант, в който \"Левски\" се финансира и управлява от феновете, в момента е почти невъзможен. Предоставена за \"Дневник\" финансова информация показва, че  фирмите около Божков са осигурили 25 млн. лева за клуба за година , а всички останали приходи на сините са около 7.5 милиона.", "date": "2020.01.30", "title": "Васил Божков: Докато имам възможност, \"Левски\" ще бъде добре"}
{"url": "https://www.dnevnik.bg/detski_dnevnik/2020/01/30/4022836_koi_specheli_bezplatnite_bileti_za_tiineidjurskiia/", "text": "Читателят на  \"Детски Дневник\"  с потребителско име   спечели безплатния семеен билет за предстоящия на 2 февруари от 19 ч. спектакъл за тийнейджъри и родители Love story, част от тазгодишния сезон на образователната програма за деца \"Фортисимо фамилия\". Победителят, с когото редакцията ще се свърже за получаването на наградата, беше сред участниците в играта на \"Детски Дневник\" и посочи правилно броя и имената на композиторите, писали произведения върху оригиналния сюжет на \"Ромео и Жулиета\" от Шекспир - Сергей Прокофиев, Ектор Берлиоз, П. И. Чайковски и Шарл Гуно. В Love story ще участват певецът Рафи, артистите Дарин Ангелов и Радина Боршош, както и оперната певица Йоана Кадийска, които ще спорят на сцената дали думи или с музика по-добре се разказват любовни истории. В спора ще се включат и музикантите от Софийската филхармония под диригентството на Максим Ешкенази. Представлението ще разкаже историята на Шекспировите герои Ромео и Жулиета, преплетена с класическа музика и теми от любими филми. ", "date": "2020.01.30", "title": "Кой спечели безплатните билети за тийнейджърския концерт по Шекспир"}
{"url": "https://www.dnevnik.bg/sport/2020/01/30/4022878_snimka_na_denia_po_putia_kum_finala_na_australian_open/", "text": "Испанката Гарбине Мугуруса се радва след точка при победата си срещу Симона Халеп в полуфинала на Australian Open. Тя ще спори за титлата с американката София Кенин.", "date": "2020.01.30", "title": "Снимка на деня: По пътя към финала на Australian Open"}
{"url": "https://www.dnevnik.bg/zdrave/2020/01/30/4022905_sburkana_beshe_shemata_za_profilaktika_na_gripa_smiata/", "text": "Схемата за профилактика на грипа малко беше сбъркана. Безплатни ваксини се осигуриха за възрастните хора, а основните разпространители са децата, каза днес по БНТ директорът на детското отделение в Инфекциозна болница д-р Атанас Мангъров. Той препоръча децата да се ваксинират, защото при тях грипът протича много тежко. Д-р Мангъров посъветва всички със симптоми на грип да си стоя вкъщи и да отидат на лекар само при сериозно влошаване на състоянието. Коментирайки новият коронавирус, тръгнал от Китай, той посочи, че първоначалните симптоми при него по нищо не се отличават от тези при грипа. В този смисъл всички \"заподозрени\", че са носители на вируса, са такива на база къде са били и с кого да имали контакт, уточни д-р Атанас Мангъров. Лекарят изрази мнение, че вкарването на такива хора в болница не е най-добрият вариант, защото там се създават по-големи условия за контакт с други хора - лекари, сестри, санитари, студенти, и последващо разпространение на заразата. Д-р Мангъров посочи, че бързото разпространение на вируса показва, че той използва всички възможни пътища, включително и въздушно-капков. \"Лечение за това заболяване няма и в обозримо бъдеще не се очаква да има. Затова усилията са да се ограничи разпространението на епидемията\", допълни докторът. Той все пак уточни, че смъртността е 3-4%, което е доста по-малко от средноизточния респираторен синдром, появил се през 2012 година, при който смъртността е била 35 на сто. \"В София, ако имате симптомите, най-вероятно сте болни от нещо друго и няма основания за паника. За да има риск от зараза, човек трябва да е имал някакъв контакт с другия край на света\", уточни д-р Атанас Мангъров.", "date": "2020.01.30", "title": "Сбъркана беше схемата за профилактика на грипа, смята експерт"}
{"url": "https://www.dnevnik.bg/biznes/2020/01/30/4022915_godinata_zapochva_s_leko_podobrenie_na_biznesklimata/", "text": "През януари 2020 г. общият показател на бизнес климата се повишава с 1.4 пункта в сравнение с декември 2019 г., което се дължи на подобрената стопанска конюнктура в промишлеността, съобщиха от Националния статистически институт. Показателят \"бизнес климат в промишлеността\" се увеличава с 5.0 пункта заради по-оптимистичните оценки и очаквания на промишлените предприемачи за бизнес състоянието на предприятията. Средното натоварване на мощностите нараства с 1.7 пункта в сравнение с три месеца по-рано и достига 78.0%, като с оглед на очакваното търсене през следващите месеци се предвижда излишък от мощности. Недостигът на работна сила и несигурната икономическа среда продължават да са основните пречки за развитието на бизнеса, посочени съответно от 32.8 и 32.3% от предприятията. Очакванията на мениджърите са продажните цени в промишлеността преобладаващо да останат без промяна през следващите три месеца. През януари показателят \"бизнес климат в строителството\" намалява с 1 пункт, което се дължи на по-неблагоприятните оценки на строителните предприемачи за настоящото бизнес състояние на предприятията. Осигуреността на производството с поръчки се запазва спрямо октомври 2019 г. и се оценява на 8.5 месеца. Същевременно мениджърите очакват увеличение на новите поръчки през следващите шест месеца, което според тях ще доведе и до подобрение на дейността в краткосрочен план. Най-сериозните затруднения за дейността в сектора остават недостигът на работна сила, несигурната икономическа среда и конкуренцията в бранша. Що се отнася до продажните цени в строителството, са регистрирани известни очаквания за увеличение, макар по-голяма част от мениджърите да предвиждат запазване на тяхното равнище през следващите три месеца. Показателят \"бизнес климат в търговията на дребно\" се понижава с 1.9 пункта в резултат на по-резервираните оценки на търговците на дребно за настоящото бизнес състояние на предприятията. Прогнозите им за развитието на бизнес състоянието през следващите шест месеца се запазват, като и очакванията им за поръчките към доставчиците от вътрешния пазар през следващите три месеца са благоприятни. Конкуренцията в бранша продължава да бъде основният фактор, ограничаващ развитието на бизнеса, следвана от недостатъчното търсене и несигурната икономическа среда. Очакванията са за известно повишение на пазарните цени през следващите три месеца. През януари показателят \"бизнес климат в сектора на услугите\" запазва нивото си от декември 2019 г. Оценките и очакванията на мениджърите за бизнес състоянието на предприятията се изместват към по-умерените мнения. Същевременно и прогнозите им за търсенето на услуги през следващите три месеца са по-неблагоприятни. Основните проблеми за дейността продължават да бъдат свързани с конкуренцията в бранша, несигурната икономическа среда и недостига на работна сила, въпреки че през последния месец се отчита намаление на неблагоприятното им влияние. Очакванията са продажните цени в сектора на услугите да останат без промяна през следващите три месеца.", "date": "2020.01.30", "title": "Годината започва с леко подобрение на бизнес климата"}
{"url": "https://www.dnevnik.bg/bulgaria/2020/01/30/4022939_geshev_shte_napravim_vsichko_vuzmojno_da_si_priberem/", "text": "Главният прокурор Иван Гешев декларира, че колегите му ще направят всичко възможно да върнат собственика на \"Нове холдинг\" Васил Божков в България. От вчера той е обявен за  общодържавно и международно издирване , а днес в телефонно интервю за Би Ти Ви  обяви, че се намира в държава от Балканския полуостров , но се опасява да се върне, защото се страхува за живота си. \"По делото на Божков правим това, което правим и по всички други дела - стремим се всички тези криминални авторитети, за които ние смятаме, че има доказателства за извършвани престъпления, да изправим пред българския съд. Вярвам, че колегите ми правят всичко възможно, за да си приберем господин Божков и, вярвайте ми, ще направим всичко възможно, за да не се страхува. Ако трябва, ще му осигурим и психологическа помощ в хода на работата с него\", заяви Гешев пред журналисти преди заседанието на пленума на Висшия съдебен съвет (ВСС). На въпрос за  твърдението на Божков, че жена му е арестувана , Гешев заяви, че не е запознат с подробности от разследването, защото не е наблюдаващ прокурор и не може да следи делата в реално време. \"Не мога да коментирам досъдебни производства, защото съм главен прокурор. Питайте ме за важни неща\", заяви Гешев. \"Докато прокуратурата не ангажира наказателната отговорност на лица, които вие, медиите, наричате криминални авторитети или олигарси от криминалния преход, за крадене през тези 30 години от българския народ, в резултат на което българският народ живее бедно и в мизерия. Олигарсите ли са жертвите или са жертви българските граждани, които живеят бедно? И защо правим реклама, да не казвам къде, на едни хора, които е ясно какви са. Как така всички станаха жертви? Е, как така всички богати хора в тая държава се страхуват, страхливи милиардери! Защо да не се страхуват хората, които нямат какво да ядат, защо не се страхуват тези, които не могат да си получат пенсиите. Липсват половин милиард лева, това си е достатъчно основание за страх\", подчерта главният прокурор. Той декларира, че не се среща с олигарси, само с обикновени хора. \"Аз не се срещам с олигарси, имах обаждане и от Златев - иска среща. Аз с такива хора не се срещам, нямам нужда да се срещам с такива хора. Аз се срещам с обикновени хора, това е моята среда, аз съм обикновен човек и се срещам с такива, работата на прокуратурата е да решава проблемите на обикновените хора\", заяви Гешев. Вероятно той има предвид бизнесмена и председател на контролния съвет на \"Лукойл България\" Валентин Златев. \"Не може главният прокурор да бъде привикван с есемеси от едно лице, вероятно същия Митко, на който вероятно президентът Радев вероятно е казал да смачка проверката на антикорупционната комисия по отношение на съпругата му\", каза още Гешев. В сряда прокуратурата съобщи, че  преустановява всякакви контакти с президентството  освен официалната писмена кореспонденция до произнасяне на Конституционния съд по делото даване на задължително тълкуване на разпоредбата от конституцията, която се отнася до имунитета на държавния глава. В понеделник Гешев ангажира Конституционния съд с  тълкуване на тези конституционни норми . В публичните си изявления след внасяне на питането в КС главният прокурор обясни това свое действие с евентуални данни, че  президентът бил участвал в извършване на престъпление,  и образувано досъдебно производство, което се водело срещу него. Ден по-късно прокуратурата  оповести записи , направени със специални разузнавателни средства, на разговор между двама души, за единия от които твърди, че е \"неустановен с категоричност мъж, който вероятно е президентът\".", "date": "2020.01.30", "title": "Гешев: Ще направим всичко възможно да си приберем господин Божков"}
{"url": "https://www.dnevnik.bg/sviat/2020/01/30/4016929_iaponski_miliarder_ostavi_pochti_28_hiliadi/", "text": "Юсаку Маезава - първият \"космически турист\" за опита на Илън Мъск за обиколки около Луната, остави почти 30 000 разочаровани жени, които кандидатстваха да са негови партньорки в уникалното пътуване. Милиардерът, известен с екстравагантните си начинания, съобщи, че се оттегля от проекта за документален филм за това как си търси спътница, защото започнал да изпитва \"смесени чувства\" само 2 седмици след началото му. Става дума за идея на компанията за стрийминг услуги AbemaTV за своеобразно риалити, на което Маезава покани да кандидатстват жени на възраст над 20 години. Записалите се до крайния срок 17 януари са почти 28 хиляди. В профила си в \"Туитър\", който е с най-много последователи в Япония, той поднася извинения на участничките в кастинга и на екипа на AbemaTV. \"Ройтерс\" припомня, че и други негови идеи, рекламирани с много шум, са се проваляли. Но също така Маезава се възползва от ефекта, който предизвиква - например с обещанието да раздаде 9 милиона долара от личното си богатство в \"социален експеримент\" за това дали парите ще ги направят по-щастливи. Това предизвика бум на записващи се да го следват в \"Туитър\" и днес той има близо 7 милиона последователи. Изискванията му и за спътница до Луната не бяха много ограничителни - да се интересува от полети в Космоса и да може да участва в подготовката им, както и да бъдат \"винаги позитивно настроени\" и да искат мир по света. Сега той им казва, че мисълта, че 27 722 жени \"са изгубили от скъпоценното си време\", за да кандидатстват за шоуто Full Moon of Lovers, го кара да изпитва угризения на съвестта заради \"егоистичното ми решение\".", "date": "2020.01.30", "title": "Японски милиардер остави почти 28 хиляди разочаровани жени"}
{"url": "https://www.dnevnik.bg/politika/2020/01/30/4022902_bulgariia_shte_se_otkaje_ot_evroto_ako_me_uspee_da/", "text": "България ще се откаже от присъединяване към еврозоната, ако не успее да договори влизане при сегашния фиксиран валутен курс на лева към еврото в съотношение 1.95583 лв. Това обяви финансовият министър Владислав Горанов в отговор на въпрос на \"Дневник\" в парламента днес. Цяла сутрин той и управителят на Българската народна банка (БНБ) Димитър Радев провеждаха консултации с партии в парламента, за да се създадат гаранции, че курсът няма да бъде променян. Всички парламентарни сили без БСП подкрепят отделно решение на Народното събрание в тази посока, което бе прието извънредно в 13.10 ч. днес (четете по-долу). \"Ако не се договорим при този курс, значи няма да влезем\", каза Владислав Горанов в обяснение какво включва решението, което по същество дава фиксиран мандат на финансовия министър и управителя на БНБ. Според Димитър Радев са налице всички политически гаранции, че курсът няма да бъде променян. Задължения До решението се стигна заради  https://www.dnevnik.bg/biznes/2020/01/26/4021050_promiana_v_zakona_za_kursa_lev_-_evro_vnesena_na_tumno /\" target=\"_blank\">създал безпокойство нов тескт в Закона за БНБ, според който други държави на практика ще могат да искат промяна на курса от датата на участие на България в механизма ERM II - т.нар. чакалня за еврозоната, която се очаква да бъде от края на април т.г. Той е задължително изискване за членството на България в ERM II и ще бъде гласуван на второ четене от бюджетната комисия днес. Безпокойството е, че теоретично се дава възможност за натиск за обезценка на лева. На въпрос на \"Дневник\" дали ако други държави поискат курсът да бъде променен, а финансовият министър и управителят на БНБ не успеят да ги убедят да остане същият, България ще се откаже от еврозоната, Владислав Горанов каза: \"Точно така.\" Новият текст от закона за БНБ, създал безпокойство след внасяне тихомълком и без обяснения от председателя на бюджетната комисия Менда Стоянова от ГЕРБ, гласи: \"Считано от датата на участие на България в механизма на обменните курсове (Exchange Rate Mechanism ІІ), официалният курс на лева към еврото е равен на централния курс между еврото и лева, договорен съгласно параграф 2.3 от Резолюция на Европейския съвет за установяване на механизъм на обменните курсове през третия етап на Икономическия и паричен съюз Амстердам, 16 юни 1997 г., и членове 1.1 и 17.1 от Споразумение от 16 март 2006 година между Европейската централна банка и централните банки на държавите членки извън еврозоната за определяне на процедурите за работа на механизма на обменните курсове в третия етап от икономическия и паричен съюз.\" Решението, което е внесено днес от депутати от ГЕРБ, \"Обединени патриоти\", ДПС и \"Воля\", се състои от две точки. Според първата се дава мандат на финансовия министър и управителя на БНБ да предлагат, поддържат и гласуват позиция за централен курс 1.95583 лв. за едно евро. Според втория България не участва в механизма ERM II (без който няма как да се присъедини към еврозоната - бел. авт.) при централен курс между еврото и лева, различен от 1.95583 лв. за едно евро. След един час дебати в 13.10 ч. решението бе прието с 140 гласа от четирите партии. Двама депутати от \"Атака\" гласуваха \"против\", а 66 от БСП - \"въздържал се\". Мнения Ден по-рано в парламента имаше извънредно заседание на председателския съвет, на което  https://www.dnevnik.bg/politika/2020/01/29/4022256_v_otgovor_za_bezpokoistvo_za_kursa_lev_-_evro /\" target=\"_blank\">опозицията е поискала гаранциите за запазване на курса да бъдат записани в текста от Закона на БНБ. Защо се е стигнало до вариантът това да бъде в решение на парламента - не се разбра. По правилник решенията на парламента са задължителни за изпъление, но пък могат да се променят по-бързо и без обсъждане в комисиите. В пленарната зала зам.-председателят на парламента Кристиан Вигенин от БСП обяви, че начинът, по който се вземат решенията, руши доверието на гражданите в този процес. Според него се създава впечатление, че решението е за вътрешна употреба, а законът - за европейските партньори. Заради което предложи и двата проекта - на промени в закона и на решение, да бъдат оттеглени за няколко дни, а текстовете от тях да се запишат в законопроект, който БСП ще подкрепи. Според колегата му Румен Гечев не е важно как се влиза, а как се излиза от ERM II, а за това никой не можел да даде гаранции. Той цитира резолюция и обясни, че накрая на преговорния процес участниците запазват право на конфиденциална процедура по преразглеждане на централните курсове, заради което българската страна нямала думата. Възможно било отклонение от 15% от курса. Възрази му зам.-председателят на парламентарната група на ДПС Йордан Цонев, че е чел резолюцията и че БСП спекулира, заради което помоли социалистите да не рушат доверието. \"С това даваме сигнал на нашите партньори, че искаме да влезем в еврозоната, но не на всяка цена; не и при промяна на курса. Без нов акт на Народното събрание никой не може да промени курса\", обяви Цонев. От ГЕРБ призоваха БСП да не подбуждат недоверие у българските граждани към финансовата стабилност.", "date": "2020.01.30", "title": "Парламентът реши България да се откаже от еврото, ако не договори влизане при сегашния курс (обновена)"}
{"url": "https://www.dnevnik.bg/sviat/2020/01/30/4022926_rusiia_zatvori_granicata_si_s_kitai_zaradi_virusa/", "text": "Премиерът на Русия Михаил Мишустин съобщи днес, че е наредил да се затвори за движение границата между Китай и 5 области в Далечния изток на Руската федерация. Това е една от мерките за борба с разпространението на новия коронавирус, който вече е регистриран във всички китайски провинции. Над 10 ГКПП бяха затворени от 24 януари за пешеходци и автомобилен транспорт във връзка с празнуването на китайската Нова година. Срокът на това ограничение се удължава и ще засегне и железопътния транспорт. Министерството на външните работи съобщи, че спира обработването на електронните формуляри за визи за китайци. Плановете бяха 11-те гранични пункта да отворят в края на януари, но това няма да се случи. \"Ще предложим на нашите университети да уведомят своите студенти от Китай да удължат ваканцията в родината си до 1 март\", заяви вицепремиерът Татяна Голикова, на която е възложено да ръководи действията на Москва в кризата. Според нея от 31 януари ще се движат единствено влакове по маршрута Москва - Пекин - Москва, като в следващите 2 дни министерствата на транспорта и на външните работи ще оценят положението със завръщащите се руски граждани. След това ще се реши как да се постъпи с полетите от и до Китай.", "date": "2020.01.30", "title": "Русия затвори границата си с Китай заради вируса"}
{"url": "https://www.dnevnik.bg/analizi/2020/01/30/4022934_vot_haos_i_zalozi/", "text": " ", "date": "2020.01.30", "title": "Вот, хаос и залози"}
{"url": "https://www.dnevnik.bg/zelen/2020/01/30/4022911_sustezanie_shte_pomogne_za_vuzstanoviavane_na/", "text": " ", "date": "2020.01.30", "title": "Състезание ще помогне за възстановяване на защитена зона Драгоман от пожара"}
{"url": "https://www.dnevnik.bg/evropa/2020/01/30/4022941_razdelena_velikobritaniia_ranata_koiato_skoro_niama_da/", "text": "                           В петък Великобритания ще се превърне в първата държава, напуснала Европейския съюз (ЕС). Исторически момент, който премиерът на страната Борис Джонсън смята да отбележи по специален начин: на тъмните стени на резиденцията му на \"Даунинг стрийт\" 10 ще бъде прожектирано отброяване на секундите до излизането на страната от общността. На пилоните около парламента ще бъде издигнат британският флаг. Специални монети с надписа \"Мир, благоденствие и приятелство с всички нации\" ще влязат в обращение. Двама от британците, които ще съпреживеят този момент в директна близост до сградите на властта в Лондон, са Емили Хюъртсън и Стивън Брей. Двама британци на двата полюса - тя подкрепя Брекзит, той е срещу него. Единственото, което ги обединява, е страстта по темата. В новогодишната си реч премиерът Джонсън призова нацията да се обедини и да гледа напред, но Хюъртсън и Брей символизират тъкмо обратното - разделението в Обединеното кралство и раната, отворена от Брекзит, която няма да заздравее бързо. \"Г-н Спрете Брекзит\" В дните непосредствено преди Брекзит Стивън Брей продължава да протестира в Уестминстър. Той прави това всеки ден от септември 2017 година. Заради синята си шапка с надпис \"Спрете Брекзит\" и гигантския европейски флаг 50-годишният британец се разпознава отдалече, туристи си правят селфита с него. С протестите си в Уестминстър Брей се превърна в институция. Наричат го \"Г-н Спрете Брекзит\". Преди референдума през 2016 година Брей живее в Уелс, където се занимава с нумизматика. Решението на британците да напуснат ЕС не му дава мира: \"Нашите политиците ни излъгаха и измамиха. Не мога да оставя това така\", казва той. Затова през лятото на 2017 година Брей продава част от колекцията си с монети и се премества в Лондон и оттогава неизменно стои пред британския парламент - със своята шапка, протестните плакати и знамената. Често той е подкрепян и от други проевропейски активисти. Независимо от метеорологичните условия, той прекарва поне по осем часа пред парламента всеки ден от понеделник до четвъртък. Понякога и до късно през нощта, когато сесиите на депутатите продължават по-дълго. \"Някои депутати ме избягват като чумата, казва Брей. И допълва, че реакциите са смесени: \"50 процента омраза, 50 процента подкрепа и окуражаване.\" Негативните настроения не го демотивират. Преди около две седмици той беше нападнат на улицата - млади мъже го съборили на земята, удряли го по лицето и му откраднали шапката. \"Това бяха десни фашисти\", казва той и обяснява, че тези хора нямали нищо общо с нормалните избиратели, гласували за Брекзит. \"Момичето Брекзит\" На няколко метра от него Емили Хюъртсън пише ожесточено на телефона си. \"Политика и просеко\" гласи описанието на профила ѝ в \"Туитър\". Всеки ден тя инвестира по няколко часа от времето си, за да обменя мнения със своите 62 хиляди последователи. Подобно на Брей, тя дължи популярността си на Брекзит. Младата жена обаче е на другия край на политическия спектър. През май месец миналата година тя гостува на предаване в Би Би Си. В него тя пламенно защитаваше Брекзит и заяви, че е разочарована от консерваторите. Торите под ръководството на Тереза Мей два пъти отлагаха датата за излизане. Затова на европейските избори Хюъртсън избира да подкрепи \"Партията на Брекзит\". Консервативните вестници я наричат \"Момичето Брекзит\", а последователите ѝ в социалните мрежи нарастват лавинообразно. \"Всички мислят, че само стари, бели мъже подкрепят Брекзит. Аз съм млада жена и по много причини съм за Брекзит. Има много хора от моето поколение, които биха ме подкрепили\", казва тя. И изрежда причините: \"Суверенитетът е най-високият приоритет. Създаването на собствени правила. Отново да контролираме миграцията. Да не плащаме повече пари на Европейския съюз. И не на последно място, мнозинството е гласувало за Брекзит. Така е в една демокрация.\" Пропастта в британското общество Аргументите на Хюъртсън в подкрепа на Брекзит напомнят на посланията, които кампанията за напускане лансираше преди референдума. Но и тя признава, че британското общество е дълбоко разделено. Хюъртсън е получавала няколко заплахи за убийство. Един потребител в социалната мрежа дори ѝ се заканва да я нападне на улицата и да я запали жива. Тя обаче се смее и твърди, че не се плаши. В реалния живот - в университета в сърцето на Лондон, където учи политика и религия, както и в дома ѝ в индустриалния град Нортхемптън - с нея се държат добре дори и хората, които имат различни политически виждания. \"Важно е отново да се научим да спорим културно. Обичам хубавата дискусия\", казва тя със самочувствие. Емили Хюъртсън смята, че пропастта, която Брекзит отвори в британското общество, може да бъде преодоляна, след като Великобритания излезе от ЕС в края на януари. Само по този начин обществото може да се концентрира върху бъдещето. \"Най-накрая се разбирам и с баща ми, който е проевропейски настроен.\" Стивън Брей обаче не е съгласен. \"Тази страна ще остане разделена дълго време\", казва той пред парламента в Уестминстър на председателя на \"Партията на Брекзит\" Ричард Тайс. Двамата мъже, които по принцип не се понасят, водят приятелски разговор. Това може би е знак, че острият политически дебат може донякъде да се успокои, след като Брекзит стане факт.", "date": "2020.01.30", "title": "Разделена Великобритания: раната, която скоро няма да зарасне"}
{"url": "https://www.dnevnik.bg/bulgaria/2020/01/30/4022951_oshte_102_konteinera_s_italianski_bokluk_sa_otkriti_na/", "text": "Районната прокуратура във Варна започна е започнала проверка на нови 102 контейнера с отпадъци от Италия, които са складирани на пристанище Варна-запад. Според разпространеното съобщение в огледа участват разследващи полицаи от Областната дирекция на МВР във Варна, представители на ДАНС, митниците и РИОСВ. Новите 40-футови контейнери са установени в хода на разследването, започнало на 9 октомври м.г., когато беше установено, че на пристанището са разтоварени 25 контейнера с отпадъци от Италия. Досъдебното производство се води по текстове от Наказателния кодекс, които предвиждат наказателната отговорност на всеки, който в нарушение на установения ред пренася отпадъци през границата. Изпращачът и на новите 102 контейнера отново е дружеството \"Дентиче пантелоне\", базирано в Салерно. Същият е и получателят на товара - дружеството с ограничена отговорност \"Блацион\", което е регистрирано в София. Собственици на това дружество са македонският гражданин Блаже Игнатов и компанията \"Юпитер секюрити\", в която съдружници са двама италиански граждани. \"Блацион\" е регистрирана с предмет на дейност, който включва и събиране, преработка и търговия с битови отпадъци. Според информацията по случая, дадена от прокуратурата днес, назначената проверка ще трябва тепърва да изясни дали компанията има надлежно издадени документи, разрешаващи да извършва тази дейност, както и дали притежава необходимите лицензи за управление на този вид отпадъци. От прокуратурата съобщават, че огледът, който е започнал днес, трябва да установи дали отново е налице разминаване между посоченото в митническите документи и реалното съдържание на контейнерите. Според установеното до момента товарът е бил обявен като пластмаса и каучук, но съдържанието на контейнерите е съвсем различно и съдържа отпадъци, които не могат да бъдат рециклирани. Новите 102 контейнера са с внесени у нас с режим на временно съхранение до 90 дни, както и първите 25. Този срок обаче е изтекъл. До момента обаче от контейнерния превозвач Maersk, който ги е доставил до Варна, е постъпило искане за реекспортиране само на 28 от тях. Проверката, извършена до момента на пристанище Варна-запад, е установила, че пратка с италиански отпадъци е започнала да пристига още на 21 октомври м.г. Тогава на пристанището са били разтоварени 29 контейнера. Втората пратка на още 28 е пристигнала на 6 ноември. Други 20 контейнера са били разтоварени на 22 ноември, а на 29 ноември - още 25 контейнера. При отварянето на част от първата пратка с италиански боклук в присъствието на наблюдаващия делото прокурор от Районната прокуратура във Варна, представители на РИОСВ, митница и МВР се е оказало, че те съдържат текстилни, стъклени и дървени отпадъци, а не декларираните пластмасови и каучукови. Тогава е било установено също, че италианският боклук не е транспортиран във вакуумирани бали, каквото е изискването според българското законодателство. Досъдебното производство за контейнерите с отпадъци от Италия, което се ръководи от Районната прокуратура във Варна, е взето на специален надзор от Апелативната прокуратура в изпълнение на разпореждане на главния прокурор Иван Гешев.", "date": "2020.01.30", "title": "Нови 102 контейнера с италиански боклук са открити на пристанище Варна-запад"}
{"url": "https://www.dnevnik.bg/video/btv/2020/01/30/4022950_bivsh_shef_na_komsiiata_po_hazarta_ochevidno_za/", "text": "Очевидно държавата в този момент е смятала, че това е нормална практика, и са събирани регулярно дължимите суми.\" Така бившият председател на комисията по хазарта Димитър Терзиев коментира пред Би Ти Ви факта, че съществува законодателна възможност фирмите, занимаващи се с лотарийни игри, да плащат по-ниски такси на държавата. \"Ако сега се установи с влязъл в сила административен акт на Агенцията за държавна финансова инспекция, че се дължат пари, тогава те стават дължими и държавата може да си ги събере с публичен изпълнител\", каза още той. Според Закона за хазарта моментната лотария се облага с 15% върху стойността на направените залози за всяка игра. В същия член е посочено, че \"за хазартни игри, за които се събират такси и комисиони за участие\", държавната такса е 20%, но върху стойността на получените такси и комисиони. Тъкмо от тази втора възможност, допусната в закона по времето на кабинета \"Орешарски\" през 2013 г., се възползват всички играчи извън държавата. Според Агенцията за държавна финансова инспекция  този метод на облагане е ощетил хазната със стотици милиони.", "date": "2020.01.30", "title": ""}
{"url": "https://www.dnevnik.bg/evropa/2020/01/30/4022968_gurciia_iska_da_spira_migranti_s_plavashta_bariera/", "text": "Гърция иска да постави плаваща бариера в Егейско море, за да спира мигранти, пристигащи на островите ѝ през Турция, заявиха правителствени служители, цитирани от \"Ройтерс\". Гърция се превърна във входна врата към Европейския съюз за над един милион сирийски бежанци и други мигранти през последните години. Въпреки че сключено с Турция споразумение рязко намали броя на опитващите да влязат от 2016 г. досега, гръцките острови все още се борят с  претъпканите мигрантски лагери. Подобната на мрежа бариера с дължина 2.7 км, която Гърция иска да купи, ще бъде поставена в морето край остров Лесбос, където се намира пренаселеният лагер \"Мория\". Тя ще се издига на 50 см над морското равнище и ще бъде осветена, така че да се вижда през нощта, се посочва в правителствен документ, приканващ търговци да представят оферти. В документа се добавя, че целта е да се задържи увеличаващият се приток на мигранти. \"Поканата за плаващи бариери е стъпка в правилната посока. Ще видим какъв ще е резултатът, какъв ще е ефектът ѝ като спирачка на практика\", каза министърът на отбраната Никос Панайотопулос пред радио \"Скай\". \"Това ще бъде естествена бариера. Ако работи като тази на Еврос, вярвам, че може да бъде ефикасна\", допълни той, имайки предвид циментовата ограда с бодлива тел, която Гърция построи през 2012 г. по северната си граница с Турция, за да спре увеличаването на мигрантите, минаващи оттам. Миналата година 59 726 мигранти и бежанци са достигнали гръцките брегове по данни на Върховния комисариат на ООН за бежанците. Почти 80% от тях са пристигнали на Хиос, Самос и Лесбос. Служител от министерството на отбраната каза пред \"Ройтерс\", че бариерата ще бъде поставена северно от Лесбос, откъдето мигрантите обикновено опитват да преминат заради близостта до Турция. Ако се окаже ефективна, ще бъдат добавени още части и тя може да достигне 13-15 км, поясни служителят. \"Трябва да я изпробваме, за да видим дали може да доведе до резултатите, които искаме\", посочи правителствен говорител пред ANT1 TV.", "date": "2020.01.30", "title": "Гърция иска да спира мигранти с плаваща бариера"}
{"url": "https://www.dnevnik.bg/sport/2020/01/30/4022985_djokovich_slomi_federer_v_50-iia_im_mach_i_stigna/", "text": "Шампионът Новак Джокович стигна до нов финал на Australian Open. Той излезе победител в 50-ия си дуел с носителя на 20 титли от Големия шлем Роджър Федерер. Сърбинът спечели със 7:6 (1), 6:4, 6:3 в двубоя, продължил 2.18 часа. Във финала той ще играе с победителя от  мача между Доминик Тийм и Александър Зверев . Джокович допусна два пъти по-малко непредизвикани грешки (18 срещу 35), а Федерер имаше превъзходство в броя на печелившите удари (46 срещу 31). Ключов за развоя се оказа първият сет, в който шампионът се измъкна от трудно положение и направи обрат. \"Федерер заслужава уважение, защото даде най-доброто от себе си до последната точка. Той имаше здравословен проблем и не можеше да се придвижва добре по корта\", заяви Джокович в интервюто на корта.      В първия сет Федерер беше близо до успеха. Швейцарецът поведе с 4:1 и 40:0 при сервис на съперника си, но Джокович се защити. След това Федерер водеше и с 5:2 и 30:0, но и този път сърбинът се справи. Джокович съумя да изравни с пробив в последния момент, след което в тайбрека спечели убедително. Шампионът подобри играта си и в следващите два сета беше водещият тенисист. В тях той не допусна нито една възможност за пробив. С търпение и точност той използва стоите мигове, за да спечели 27-ата си победа срещу Федерер. Джокович търси своята осма титла в Мелбърн и общо 17-а от Големия шлем.", "date": "2020.01.30", "title": "Джокович сломи Федерер в 50-ия им мач и стигна финала на Australian Open"}
{"url": "https://www.dnevnik.bg/sviat/2020/01/30/4022994_italiia_razkri_shema_za_kontrabanda_na_himiia_za/", "text": "Разследване на органите на реда в Италия е разкрило простираща се в почти цяла Италия мрежа за нелегални доставки от Източна Европа, включително от България, на вещества за фитнес маниаци и спортисти. Става дума за хиляди опаковки анаболни стероиди като нандролон, хормон на растежа и тестостерон. В хода на разследването, започнало през 2018 г., са  установени  десетки участници в схемата, чиято крайна цел в спорта е била да се получи незаконно предимство пред конкурентите. Дистанционните продажби също са били незаконни, тъй като е трябвало да бъдат уведомени италианските власти и те да позволят такава дейност. Установено е кой каква точно функция е изпълнявал в мрежата, покриваща 30 области. От нея са се възползвали както отделни купувачи, така и търговци на големи количества на веществата с допинг ефект. Доставките са идвали нелегално от България и Полша, след което са били разпространявани основно през социални мрежи. Годишният оборот е бил поне половин милион евро.", "date": "2020.01.30", "title": "Италия разкри схема за контрабанда на \"химия\" за фитнес от България"}
{"url": "https://www.dnevnik.bg/sviat/2020/01/30/4022978_na_sboguvane_evropeiskiiat_parlament_izprati/", "text": "Изключително емоционално приключи гласуването на споразумението за Брекзит в сряда вечерта в Европейския парламент. След като  документът беше одобрен с 621 гласа \"за\", 49 \"против\" и 13 \"въздържал се \", членовете на парламента се хванаха за ръце и заедно изпяха известната шотландска песен Auld Lang Syne по стихотворението на Робърт Бърнс \"Старата любов\". Песента е много популярна в англоезичните страни, като обикновено се изпълнява в новогодишната нощ - за изпращане на старата и посрещане на новата година, но нерядко може да бъде чута и по време на други поводи, с които се отбелязва краят на определен период - като завършване на випуск например. На български език песента е известна със заглавието \"За старата любов\" и се изпълнява от \"Тоника\".", "date": "2020.01.30", "title": ""}
{"url": "https://www.dnevnik.bg/evropa/2020/01/30/4022990_okolo_40_ot_germancite_se_pritesniavat_da_davat/", "text": "Около 40% от хората в Германия са сериозно или много сериозно притеснени да отдават под наем апартамент на мигранти, показа проучване на правителствената служба срещу дискриминацията, цитирано от ДПА. Данните, обявени в сряда, показаха, че почти 30% от анкетираните биха се притеснили, ако имат съсед мигрант. Над половината са изразили опасения от перспективата да отдадат под наем стая на мигрант в собствения си дом. \"Често е достатъчно човек да има звучащо като чуждестранно име, за да не бъде поканен за първоначален оглед на апартамент. И за съжаление открито расистките обяви за имоти все още са ежедневие\", коментира ръководителят на агенцията Бернард Франке. Той подчерта, че дискриминацията на имотния пазар нарушава германското законодателство, и насърчи засегнатите да бъдат информирани и ако е необходимо, да предприемат правни действия. За целите на проучването агенцията е интервюирала над 1000 немски говорещи участници на възраст над 16 години между 16 октомври и 1 ноември.", "date": "2020.01.30", "title": "Около 40% от германците се притесняват да дават апартамент под наем на мигранти"}
{"url": "https://www.dnevnik.bg/bulgaria/2020/01/30/4022957_kursut_na_leva_kum_evroto_niama_da_se_promenia_do/", "text": "Курсът на лева към еврото няма да се променя до влизането на България в еврозоната. Това съобщи финансовият министър Владислав Горанов в парламента. Цяла сутрин той и управителят на Българската народна банка (БНБ) Димитър Радев провеждаха консултации с партии в парламента, за да се създадат гаранции, че курсът няма да бъде променян. Всички парламентарни сили без БСП са съгласни да подкрепят отделно решение на Народното събрание в тази посока, което се очаква да бъде гласувано извънредно по-късно днес. Още по темата  тук.  Защо се стигне до консултации в парламента по тази тема четете  тук.", "date": "2020.01.30", "title": ""}
{"url": "https://www.dnevnik.bg/intervju/2020/01/30/4022993_dimitrina_petrova_shokirashto_e_nevejestvoto_po/", "text": "                         За разговор по темата \"Дневник\" потърси д-р Димитрина Петрова, инициатор и представител на Българска общност за либерална демокрация (БОЛД) - една нова инициатива на Българския хелзинкски комитет, която си поставя за цел да увеличи обществената подкрепа за демокрацията, правата на човека и основните свободи. Тя ще е един от участниците в предстоящата утре дискусия \"Семейството в демократичното общество: Могат ли правата на детето да са в разрез с правата на неговото семейство?\", организирана от БОЛД, която е част от започващата кампания на организацията по темата за закрилата на детето и семейството. БОЛД кани граждани, представители на граждански организации, инициативи, движения и заинтересовани медии да присъстват на събитието, повече за него -  тук . - Противниците на Националната стратегия за детето са облагодетелствани от няколко паралелни процеса и обстоятелства, които взаимно се усилват поради своята едновременност. Първо, тяхната кауза е вписана в течаща в момента глобална кампания на културния консерватизъм, която на свой ред е един от аспектите на започналото преди десетина години глобално настъпление срещу либерално-демократичните ценности, включително правата на човека и равнопоставеността на половете. В много страни, подобно на България, в момента тази кампания се провежда от силни граждански движения, излизащи под знамето на защита на \"семейните ценности\". Второ, самата тема за детето и семейството е извънредно удобен вход за разпространение и утвърждаване на традиционалистки нагласи, защото е лесно комуникируема под формата на емоционални разкази, чиито послания са по-лесни за възприемане в сравнение с малко по-абстрактните послания на правозащитниците. Какво по-тревожно послание от заплахата да изгубиш детето си? То възбужда първосигнални рефлекси и хората се хвърлят с главата напред в такава кауза, без много да се замислят. Трето, глобалните идеологически процеси по такава чувствителна тема попадат върху благодатната историческа почва на дълбок патриархален манталитет, характерен за балканите, който само повърхностно е засегнат от комунистически и либерални набраздявания. Най-сетне, четвърто, но най-важно - в случая с протестите против Националната стратегия за детето главен фактор е тяхната добра комуникационна стратегия, грамотна организация и успешно насочване на гражданска енергия. Въпросът кой стои зад всичко това няма прост отговор. Но аз си направих труда да проследя някои от директните заемки на идеи и дори текстове и стигнах до определени източници, например глобалната мрежа от организации за защита на семейството и семейните ценности, в която едни от най-силните идеологически участници са от Русия и САЩ. - Да, има. И двете кампании, а към тях сега трябва да добавим и кампанията за отмяна на приетия, но още не влязъл в сила Закон за социалните услуги, са проявления на културен консерватизъм и засягат типични теми от съвременната глобална война на култури. В България спектърът на участниците в тези движения е сложен. В единия му край са съзнателни привърженици на антилиберални идеологии от рода на руския православно-евразийски консерватизъм на Изборския клуб   и някои западни религиозно-консервативни движения, а в другия - обикновени хора, особено родители, които са били манипулирани да повярват, че правата на децата и правата на жените противоречат на семейните ценности. - Да, трябва. Във всички случаи на остра атака срещу правата на жената и детето и срещу демократични граждански организации през последните десетина години правителството на ГЕРБ и неговите партньори уж пазеше мълчание, но същевременно предприемаше регресивни действия по посока на задоволяване исканията на ултраконсервативните движения. Така стана и с Истанбулската конвенция, и с Националната стратегия за детето, и със Закона за социалните услуги. Държавата има задължението да уважава, защитава и реализира правата на човека, включително на детето. Като основен носител на задължения за реализиране на правата на детето държавата трябва и да се грижи за това образованието по тези правата на детето и правата на човека изобщо да са на съвременно равнище. Като човек, който се връща в България след повече от 20 години, мен ме шокира невероятно силното масово невежество по правата на човека и бездействието на държавата в тази област. Работила съм в много страни по света, но рядко съм срещала такава степен на непознаване на основни правозащитни принципи. Ето например твърдението, че детето не трябвало да бъде субект на права. Потресаващо! - Разбира се, се социалните услуги са важни. Вършат си работата, колкото могат, понякога не много добре, но вината не е в самите тях, а в отчайващата липса на политическо внимание към тях. Социалните работници са почти на дъното на социалната пирамида и текучеството сред тях е много голямо. Да, има нужда от неправителствени организации в сектора. Без тях бихме се върнали към безумията на комунистическото централно планиране без никакви корективи от гражданското общество, основани на инициатива, иновативност и гъвкавост в посрещането на потребности. Хората, които искат да изтикат неправителствените организации от сектора на социални услуги, не забелязват, че хем ги е страх от държавата (защото единствено държавни органи по закрила могат да извеждат деца от семействата им, никога неправителствените организации), хем искат всички услуги да са в ръцете на държавата. Пак ли трябва да започваме да разясняваме ролята на гражданското общество като гарант срещу държавни злоупотреби? В коя година живеем? - Да, има. Те са в Закона за социалните услуги. Надявам се разумът да победи и законът да влезе в сила.", "date": "2020.01.30", "title": "Димитрина Петрова: Шокиращо е невежеството по правата на човека и бездействието на държавата"}
{"url": "https://www.dnevnik.bg/evropa/2020/01/30/4023001_parlamentut_iska_pravila_za_obshti_zariadni_ustroistva/", "text": "Евродепутатите призоваха Европейската комисия да представи утвърдени правила за общо зарядно устройство най-късно до юли, предаде пресслужбата на Европейския парламент. Съществува \"спешна необходимост от регулаторни действия\" за намаляване на електрическите и електронните отпадъци и за предоставяне на възможност на потребителите да правят устойчив избор, казват евродепутатите в резолюция приета с 582 гласа \"за\", 40 гласа \"срещу\" и 37 гласа \"въздържал се\", в която призовават за задължителното въвеждане на общи зарядни за всички мобилни устройства. Парламентът призовава Комисията да приеме делегиран акт, предвиден през 2014 г. в Директивата за радиосъоръженията, преди юли 2020 г., или, ако е необходимо, да представи законодателна мярка преди тази дата. Без да възпрепятства иновациите, Комисията трябва да гарантира, че ще бъде извършван \"редовен преглед на законодателната рамка за общо зарядно устройство, с цел вземане предвид техническия напредък\". Евродепутатите отново подчертават важността на научните изследвания и иновациите за подобряване на съществуващите технологии и създаването на нови. Парламентът иска Комисията: - да предприеме мерки за гарантиране на съвместимостта на различните   устройства с различни мобилни устройства; - да обмисли законодателни инициативи за увеличаване на количеството   в държавите членки; - да гарантира, че потребителите няма да продължават да бъдат задължени да купуват нови зарядни с всяко ново устройство: трябва да се въведат   на продажбата на зарядни от продажбата на устройства, казват евродепутатите, подчертавайки обаче, че \"всяка мярка насочена към отделяне, следва да избягва потенциално по-високи цени за потребителите\". Според някои оценки всяка година се генерират около 50 милиона тона електрически и електронни отпадъци, което средно представлява повече от 6 кг на човек. През 2016 г. в Европа са генерирани 12.3 милиона тона електронни отпадъци, което е средно по 16.6 кг на човек. Краткият жизнен цикъл на някои устройства води до повече електронни отпадъци, отбелязва резолюцията. Бързи факти В  Директивата за радиосъоръженията  от 2014 г. европейските законодатели призоваха за развитието на общо зарядно устройство и дадоха на Комисията правомощия за продължаване на работата в тази насока чрез делегиран акт. Подходът на Комисията за \"насърчаване\" на индустрията да развива общи зарядни устройства не изпълни целите на законодателите. Комисията отбеляза в пленарния дебат на 13 януари постигнатия напредък: през 2009 г. е имало повече от 30 различни вида зарядни устройства, а днес има основно три вида. В  работната си програма  за 2020 г. Еврокомисията се ангажира да представи законодателно предложение за общите зарядни устройства в третото тримесечие на 2020 г.", "date": "2020.01.30", "title": "Европарламентът иска правила за общи зарядни устройства най-късно до юли"}
{"url": "https://www.dnevnik.bg/biznes/2020/01/30/4023002_uizer_puska_oshte_dve_novi_linii_ot_bulgariia/", "text": "Нискобюджетният авиопревозвач \"Уизер\" (Wizz Air) обяви днес два нови маршрута от София - до Билунд (Дания) и Лондон Гетуик (Великобритания). Полетите до Дания ще започнат от 3 юни и ще са два пъти седмично - в сряда и неделя. Билетите вече са в продажба. Билунд се развива покрай компанията \"Лего\" (Lego), основана там през 1932 г. Около този бранд е създаден увеселителен парк, който има и зоопарк, хотел със същото име до фабриката за играчки. Освен това в града има и воден увеселителен парк. След като вече изпълнява полети до \"Хийтроу\", превозвачът започва да лети от София и до друго лондонско летище - \"Гетуик\". Полетите по дестинацията започват от 1 юни и ще са всеки ден. Великобритания ще бъде домакин на някои от срещите от Европейското първенство по футбол 2020, което започва в средата на юни.", "date": "2020.01.30", "title": "\"Уизер\" пуска още две нови линии от България"}
{"url": "https://www.dnevnik.bg/detski_dnevnik/2020/01/30/4020540_zashto_detskite_gradini_v_norvegiia_kupuvat_orudiia_za/", "text": "Деца се плъзгат по трасе за ски бягане, изработено от изкуствен сняг, в гората Остемарк в Норвегия. Извън трасето всичко е сухо и сиво-кафяво. Наколо са подредени 6 \"снежни оръдия\". В други години пътеки и писти в района са покрити с естествена снежна покривка, казва 30-годишната Мари Стен. Този път тя е излязла да потича и коментира, че \"това е първият ми януари, в който не видях сняг, и се надявам да е последният\".      Но тя вероятно ще остане разочарована. Защото според данните на Норвежкия метеорологичен институт такова ще е бъдещето. Мнозина нейни сънародници, които са се сблъсквали с новата реалност, започват да я приемат като нещо, към което ще трябва да се приспособят, разказва \"Ройтерс\". Моделирането на дългосрочни прогнози показва, че в горите около Осло в средата на века може да има само 50 дни със снежна покривка над 30 см. Днес те са 80, а през 1900 г. са били 140.      Това е сериозен проблем в страна, в която снегът е залегнал в основата на местната култура. Норвегия събра най-много медали на зимната олимпиада през 2018 г., макар да се яви с отбор два пъти по-малоброен от този на САЩ. Някои детски градини започнаха да инвестират в оръдия за сняг, за да са сигурни, че когато изкарат малчуганите на открито, ще могат да си направят поне снежни човеци. \"За децата зимата наистина е много скучна, ако няма сняг. Пясъчникът не върши работа, защото е замръзнал\", казва Ине Квален, директор на детската градина Svenstuen в Осло.      Градината притежава собствена инсталация за изкуствен сняг - оръдие за 6000 крони (около 670 евро) и шланг за подаване на вода под високо налягане. \"За нас това е начин да си направим истинска зима, както и да добавим 3 седмици преди и след края ѝ.\" От компанията Happysnow в Лилехамер - мястото на зимната олимпиада през 1994 г. - казват, че продават малки оръдия за сняг на семейства, детски градини и спортни клубое. \"Типичният клиент е някой много ентусиазиран татко, който обича машините и иска децата му да си играят в снега в двора\", казва съсобственикът на фирмата Асгир Линберг.      Когато навън е твърде топло за изкуствен сняг, винаги може да отидеш в Snø - първият норвежки покрит ски център, който отвори врати на 15 януари в покрайнините на столицата. \"Ние допълваме зимния сезон, не го заместваме\", казва директорът Ерик Хамер. Климатичните система в центъра поддържат температури между минус 2 и минус 4 градуса по Целзий. Но някои от посетителите изпитват смесени чувства за съоръжението. \"Да, това е един вариант да спортуваш, когато навън няма сняг, но е трагично да се налага да караш ски под покрив\", коментира Ане Марте Сьолберг на 48 години - туроператор, която ръководи местен клуб за ски бягане.          ", "date": "2020.01.30", "title": "Защо детските градини в Норвегия купуват оръдия за сняг"}
{"url": "https://www.dnevnik.bg/sport/2020/01/30/4023008_levski_e_zaplashen_s_otnemane_na_tochki/", "text": "Левски\" е заплашен с отнемане на точки заради неплатено задължение. Футболният клуб има срок до 5 февруари да плати 30 хил. евро, каза изпълнителният директор на клуба Павел Колев. Дисциплинарната комисия на БФС потвърди, че има процедура. Сумата е дължима към мениджърска агенция, която е посредничила за привличането на Алфонсо Фигередо и Фелипе Нашименто през 2018 г. Фирмата е спечелила дело в Спортния арбитражен съд в Лозана през 2018 г. \"Нещата са под контрол от гледна точка на това, че се съмнявам да бъда допуснато \"Левски\" да загуби три точки от актива си заради тази сума. Това би означавало да се хвърли на вятъра един положен труд от много хора в първите шест месеца на тази спортно-състезателна година\", каза Колев пред  \"Дспорт\"  и посочи, че сумата не е платена, тъй като собствениците на клуба са имали други приоритети. По думите му, ако \"Левски\" не плати до 5 февруари, на сините ще бъдат отнети три точки. След това има седемдневен срок за плащане и ако и тогава не се плати, следва изваждане на отбора от елита. Въпросите за бъдещето на \"Левски\" са във въздуха заради събитията около Васил Божков, който стои зад собствеността на клуба. Бизнесменът от хазартния сектор е извън България и  заяви, че се притеснява да се върне . Главният прокурор  Иван Гешев заяви в сряда, че срещу Божков има седем обвинения . \"Каквото зависи от нас, ние ще го направим, така че \"Левски\" да започне нормално пролетния полусезон, дай Боже, и да го завърши. Ние в администрацията на \"Левски\" сме спокойни, опитваме да си вършим работата по възможно най-добрия начин въпреки обстоятелствата\", каза Колев. \"Докато имам възможност, \"Левски\" ще бъде добре\",  каза Божков по-рано , но заяви, че не знае каква ще е съдбата на сините. Предоставена за \"Дневник\" финансова информация показва, че  фирмите около Божков са осигурили 25 млн. лева за \"Левски\" за година , а всички останали приходи на сините са около 7.5 милиона.", "date": "2020.01.30", "title": "\"Левски\" е заплашен с отнемане на точки"}
{"url": "https://www.dnevnik.bg/video/antikorupcionen_fond/2020/01/30/4023022_kak_pari_ot_ktb_sa_vlizali_v_bulgarski_medii_i_kakvo/", "text": "Антикорупционният фонд публикува нови разкрития, направени на базата на документите по делото за източване на фалиралата КТБ. Делото се гледа в Специализирания наказателен съд, а подсъдими са собственикът на банката Цветан Василев и още 17 души. От Антикорупционния фонд твърдят, че парите на вложителите в КТБ, потънали без следа в български медии, са между 350 и 500 милиона лева. Финансираните от КТБ включват издатели на над 50 вестника, над 20 популярни интернет сайта и най-малко три национални частни телевизии с офшорни крайни собственици. С едно малко изключение всички тези медии поддържат медийния комфорт на българската прокуратура, която трябва да ги разследва като част от схемата, довела до фалита на КТБ.    ", "date": "2020.01.30", "title": ""}
{"url": "https://www.dnevnik.bg/photos/2020/01/30/4022853_fotogaleriia_kitai_pod_obsadata_na_koronavirusa/", "text": "Броят на починалите в Китай от новия коронавирус достигна 170 души, а над 1700 нови случая на заразени бяха установени в страната, съобщи китайското правителство, цитирано от \"Франс прес\" и БТА. От новите смъртни случаи 37 са в провинция Хубей и един е в провинция Съчуан.", "date": "2020.01.30", "title": "Фотогалерия: Китай и мерките срещу коронавируса"}
{"url": "https://www.dnevnik.bg/zelen/2020/01/30/4023033_borisov_ubedeni_sme_che_shte_smajem_trafikantite_na/", "text": "Властите в България и Италия имат възможност да се справят с нелегалния трафик на боклук между двете страни, обяви премиерът Бойко Борисов след среща със своя италиански колега Джузепе Конте. Убедени сме, че ще ги смажем, обобщи Борисов в типичния си стил. Българският премиер допълни, че днес са договорени сътрудничества между различни институции срещу трафика на боклук. \"На пръв поглед изглежда сложно, но след договорките от днес много бързо ще намираме произхода на отпадъка - откъде е дошъл и къде е отишъл\", каза още Борисов. Според него, ако трансферът на отпадъци отговаря на правилата, всичко ще е наред, но има ли нарушения - отговорните институции ще си понесат отговорността.      Джузепе Конте допълни, че принципът за свободно движение на хора и стоки не значи, че трябва да циркулират нелегални товари. \"Ние ще поставим началото на тази битка. Сътрудничеството с България на различни нива ще доведе до скорошни резултати, да не кажа внезапни. Трябва да се изкорени всеки стрък на нелегалност\", каза още премиерът на Италия. Конте допълни, че ще възложи на своя вътрешен министър да се фокусира върху тази тема. Конте смята, че ще има задълбочаване на връзките между полицейските и съдебните структури на двете страни по този проблем.      Както е известно, в последните месеци имаше няколко скандали, свързани с боклук от Италия, който се е оказал в България в нарушение на регламентите. Заради сериозния размер на проблема дори се появи  предложение за промяна в законодателството , с която да се забрани вносът на боклук в България за срок от една година. По време на разговорите двамата премиери са обсъдили въпросите с миграцията, развитието на икономиките, енергийната диферсификация и други.", "date": "2020.01.30", "title": "Борисов: Убедени сме, че ще смажем трафикантите на боклук"}
{"url": "https://www.dnevnik.bg/evropa/2020/01/30/4023148_zaradi_brekzit_krehko_mnozinstvo_sred_shotlandcite/", "text": "Крехко мнозинство сред шотландците подкрепя независимостта, подсилено от одобрението на тези, които преди отхвърляха отделянето от Обединеното кралство, но сега са за него заради съпротивата си срещу Брекзит, показа проучване на YouGov, цитирано от \"Ройтерс\". Според него 51% подкрепят независимостта. За пръв път от 2015 г. досега социологическата агенция отчита мнозинство на искащите отделяне. Шотландският премиер националист Никола Стърджън иска да проведе втори референдум по въпроса, но премиерът Борис Джонсън отказа да даде разрешение, а вотът не може да се състои без съгласието на правителството в Уестминстър. През 2014 г. шотландците гласуваха за оставане в Обединеното кралство с 55 срещу 45 процента. Членовете на шотландския парламент обаче в сряда подкрепиха ново гласуване, твърдейки, че  предстоящото излизане на Великобритания от ЕС , срещу което са мнозинството шотландци, е променило обстоятелствата. Според проучването повече от един на всеки петима души, гласували с \"не\" през 2014 г., но подкрепили оставането в ЕС, сега подкрепят независимостта. Повечето шотландци обаче са против провеждането на второ гласуване по въпроса тази година, а мнозинството все още са обезпокоени от икономическите последици, като 42% мислят, че независима Шотландия ще бъде в по-лошо положение, а 35% са на противоположното мнение. След гласуването през 2014 г. повечето проучвания показваха, че с малка разлика шотландците отново ще отхвърлят независимостта. Шотландската национална партия на Стърджън, която е твърдо против Брекзит, спечели 48 от общо 59 шотландски места на британските национални избори през декември, взимайки 45% от гласовете, или с 8 процентни пункта повече в сравнение с 2017 г.", "date": "2020.01.30", "title": "Заради Брекзит крехко мнозинство сред шотландците вече подкрепя независимостта"}
{"url": "https://www.dnevnik.bg/video/btv/2020/01/30/4022925_geshev_ne_se_sreshtal_s_oligarsi_a_samo_s_obiknoveni/", "text": "Аз не се срещам с олигарси, имах обаждане и от Златев, мисля, че беше, искаше среща. Аз с такива хора не се срещам. Аз съм обикновен човек и се срещам с обикновени хора\", заяви главният прокурор Иван Гешев преди заседанието на пленума на Висшия съдебен съвет. Главният прокурор отказа да съобщи допълнителни подробности около разследването на бизнесмена Васил Божков. В сряда стана ясно, че  Божков вече има седем обвинения и е обявен за издирване . Самият Божков съобщи пред Би Ти Ви, че  се намира в страна на Балканите, извън Европейския съюз, но няма намерение да се връща в България, защото се страхува.  Гешев пък обеща, че прокуратурата ще направи всичко възможно Божков да не се страхува и ако трябва ще му осигури психологическа помощ. И днес обаче главният прокурор не коментира защо в понеделник  от прокуратурата решиха да разпространят записи, събрани със специални разузнавателни средства , на които се чува гласът на президента Румен Радев. Помолен да обясни защо не се е срещнал с президента Румен Радев в понеделник, Гешев заяви: \"Не може главният прокурор да бъде привикван с есемеси от едно лице, вероятно същия Митко, на който вероятно президентът Радев, вероятно казва да смачка проверката на антикорупционната комисия по отношение на съпругата му\".", "date": "2020.01.30", "title": ""}
{"url": "https://www.dnevnik.bg/sport/2020/01/30/4022979_bfs_viarva_che_bulgariia_shte_zapazi_domakinstvoto_si/", "text": "Ръководството на Българския футболен съюз (БФС) вярва, че България ще запази домакинството си на  решителния мач с Унгария на 26 март  от плейофа за Евро 2020. В основата на притесненията се оказа документ, с който организацията трябва да удостовери пред УЕФА, че Националният стадион \"Васил Левски\" отговаря на изискванията за сигурност. До момента документите се издаваха след проверка на общинска комисия, включваща представители на полицията и пожарната. Тя инспектираше всички съоръжения, приемащи спортни състезания. Изпълнителният директор на БФС Борислав Попов обясни пред \"Дневник\", че вече няма правно основание да се сформира комисия, тъй като наредбата е била отменена миналата година. \"В постоянна комуникация сме с министерството на спорта. Да кажем, че нямаме притеснения за мача с Унгария\", заяви Попов. Временният президент на БФС Михаил Касабов също каза пред \"Дневник\", че очаква проблемите да бъдат решени. Никой от двамата обаче не посочи докога \"Васил Левски\" е лицензиран да приема официални срещи. \"Ние не сме принципал\", каза Касабов. \"Дневник\" изпрати въпроси по темата до министерството на спорта и Национална спортна база (НСБ), която стопанисва националния стадион, но до момента няма отговор.      Първият международен футболен мач в България е на 20 февруари, когато \"Лудогорец\" приема \"Интер\" в Разград в 1/16-финал от Лига Европа. Изпълнителният директор на шампионите Ангел Петричев заяви пред \"Дневник\", че няма да има никакви проблеми за организацията на двубоя. Темата е била обсъждана на семинара за лицензиране на клубовете в професионалния футбол в сряда в сградата на БФС. Лицензите за стадионите се издават сезон за сезон, като срокът за подаване на документите за следващия сезон е до 28 февруари, заяви източник на \"Дневник\". Предположенията са това да доведе до проблеми, но се очаква реакцията на министерството на спорта и на държавата.", "date": "2020.01.30", "title": "БФС вярва, че България ще запази домакинството си на решителния мач с Унгария"}
{"url": "https://www.dnevnik.bg/analizi/2020/01/30/4023164_koi_prevurna_lotariiniia_biznes_na_vasil_bojkov_vuv/", "text": "                         В рамките на две седмици парламентът, правителството, част от контролните органи в държавата, както и прокуратурата предприеха редица координирани действия срещу бизнеса на хазартния бос Васил Божков. Само за няколко дни парламентът прие на първо четене законопроект за държавен монопол на лото игрите и отнемане на частните лицензи за тях. В същото време Агенцията за държавна финансова инспекция откри, че хазартните фирми на Божков са избегнали плащането на такси за 210 млн. лв. Което даде повод на премиера Бойко Борисов да се закани, че ако числата се докажат, лицензът на Националната лотария така или иначе ще бъде отнет, дори без монополизиране на държавното тото. Дни по-късно прокуратурата повдигна седем задочни обвинения на Божков, който се оказа извън страната. Това се случи след зрелищни претърсвания в офисите на хазартните фирми. В единственото си засега изявление по случая главният прокурор спомена, че бизнесменът е избегнал плащането на данъци за над 559 млн. лева, но не конкретизира за какъв период от време говори. Самият Божков в интервю за \"Свободна Европа\" даде да се разбере, че смята хазартния си бизнес за доста съществен, тъй като според него останалите му бизнес начинания не са така \"фрапантни\". Ако се обърнем към числата, бизнесът с игри на щастието е такъв. Според данни, цитирани от \"Капитал\", само за 2018 година приходите от \"Националната лотария\" са 248.6 млн лева, като чистата печалба надхвърля 95 млн. лв. А \"Евробет\", в която Божков си партнира с гръцката Intralot и под чиято шапка са числовите игри и \"Лотария България\", има приходи 118.1 млн. лева. От тях печалбата е 10 млн. Как обаче бизнесът на Божков стана толкова фрапантен? И дали същите държавни институции, които сега, изглежда, са му обявили война, не са го подкрепяли негласно? Ключът се крие в Закона за хазарта. А сагата започва в далечната 2013 г., по времето на кабинета \"Орешарски\". Тогава ДПС предлага еднакъв режим на облагане на офлайн и онлайн хазартните игри. До този момент онлайн залаганията не са обложени. Смята се, че въвеждането на таксите е в интерес на Божков, който тогава не е навлязъл активно в онлайн хазарта. По време на второто четене на закона обаче той претърпява драматичен обрат. Депутатът от левицата Георги Кадиев и колегите му от ГЕРБ Вежди Рашидов и Менда Стоянова внасят предложение за различно облагане на онлайн и офлайн хазарта. Поправките са приети с подкрепата на ГЕРБ, а БСП и ДПС се въздържат. Стенограмата на парламента сочи, че след приемането им парламентарната група на ГЕРБ аплодира успеха си, а от залата се чуват възгласи \"Браво\". Именно в тях е описан начинът на облагане на офлайн залаганията, който в момента се ползва от бизнеса на Божков като вратичка в закона. Според текстовете лотариите се облагат с 15% върху стойността на направените залози за всяка игра. В същия член на Закона за хазарта обаче е посочено, че \"за хазартни игри, за които се събират такси и комисиони за участие\", държавната такса е 20%, но върху стойността на получените такси и комисиони. Втората част на текста дава основание на \"Национална лотария\" и \"Лотария България\" сега да твърдят, че законът им позволява да плащат по-ниски такси от спортния тотализатор. В предложението на Кадиев, подкрепено от ГЕРБ, се записват и конкретните хазартни игри, които подлежат на подобно облагане. В изброяването обаче не фигурира \"моментна лотария\". Промените, приети в края на декември 2013 година, влизат в сила от януари следващата година. Така през цялата 2014 г. моментните лотарии на Божков не плащат нищо. Преди дни пред бТВ бившият депутат обясни, че недоглеждането в закона не било нарочно и пропускът, по думите му, не е лобистки. Той каза още, че щетата за бюджета тогава е била малка, защото игрите на щастието тепърва прохождали. Кадиев изчисли, че загубите за бюджета са били не повече от 500 000 лв. Според медийни публикации обаче \"недоглеждането\" в закона е довело до щета за бюджета от над 30 милиона лева. Прогнозната сметка за загубите към онзи момент е правена върху 15% от направените залози на всяка игра, а не върху 20 на сто от таксите и комисионите, както се оказа, че е плащал бизнесът на Божков.  Недоглеждане 2.0 Междувременно правителството се сменя и на власт е вторият кабинет \"Борисов\". През декември 2014 година липсващото уточнение в закона е забелязано. По предложение на Менда Стоянова (ГЕРБ) се правят нови поправки и в текста, определящ кой подлежи на облагане, Народното събрание записва и \"моментните лотарии\". Парламентът обаче не променя нищо друго. Така се запазва възможността, дадена по времето на Орешарски, но с гласовете на ГЕРБ, \"операторите\" на хазартни игри \"да си избират\" какви такси да плащат. Като бонус към едногодишната данъчна ваканция за моментните лотарии и неясния текст, който два кабинета не смятат за нужно да изяснят (а именно той дава възможност на \"Националната лотария\" да си избира да плаща по-нисък налог), може да се добави и още един бонус. А именно, че за процъфтяването на бизнеса на двете частни лотарийни компании е помогнало и първото правителство на Бойко Борисов, което разреши този тип хазарт да се продава навсякъде. Впоследствие бяха правени опити това да се ограничи, но те бяха безуспешни. Ето така един бизнес става \"фрапантен\".", "date": "2020.01.30", "title": "Кой превърна лотарийния бизнес на Васил Божков във \"фрапантен\""}
{"url": "https://www.dnevnik.bg/zelen/2020/01/30/4023187_ekoministerstvoto_proveriava_vsichki_vik_dali_korektno/", "text": "Басейновите дирекции ще извършат проверки на всички ВиК оператори по изпълнение на условията в разрешителните за водовземане, реши днес на свое извънредно заседание Висшия консултативен съвет по водите в МОСВ под ръководството на министъра на околната среда и водите Емил Димитров. Експертите от басейновите дирекции ще проверяват дали са изпълнени условията в разрешителните за монтиране на измервателни устройства. Така ще се проследи отчита ли се реално ползваната от ВиК операторите вода и рационалното използване на наличния природен ресурс. Поводът е водната криза в Перник, където заради ненавременна реакция на намаляващия обем на язовир \"Студена\" се стигна до тежък воден режим и бедствено положение. \"Проблемите във ВиК сектора ги знаете - върви едно междусистемно надлъгване от години. За да скрият загубите по мрежата и авариите по довеждащия водопровод, не отчитат колко взимат от язовирите. Имаме ВиК-та, които работят прекрасно, има други, които някак си не работят\", каза министър Димитров по време на заседанието. Според информацията, изнесена от зам.-министър Живков, има ВиК оператори, които отчитат 95% загуби по мрежата - като в Шумен, много други дружества пък съобщават за 70-85% загуби по водопровода.      \"Ние всеки месец гледаме една справка, сверяваме с другата на ВиК и басейнова дирекция и потвърждаваме тяхната потребност. Но, вярвайки безрезервно, стигаме до конфликтни ситуации. Затова ще променим системата. Ще се срещна с представители на Министерството на енергетиката, МЗХГ, МРРБ, \"Язовири и каскади\" и всички заинтересовани страни. Ние сме в началото на процеса по разрешаване на водовземането, затова трябва да променим начина на работа първо при нас и после да го изисквам от другите\", обясни министърът. Той се закани, че всеки ден ще се следят отчетите и ще се проверяват потоците. Димитров посочи, че има случаи, при които за цял месец количеството приток и разход не се променят. \"Ясно е какво се прави - гледат миналогодишна база, не се мери и си пускат данни каквито си искат. Няма измервателни уреди и после сме изненадани. Ще изпращаме данните на всички ведомства по служебен ред, за да е ясно, че не крием нищо, и да сме максимално прозрачни. И ще изискваме от тях по служебен ред информация\", подчерта министърът. Емил Димитров съобщи, че в МОСВ ще бъде създаден специален център, който ежедневно ще следи и при нужда ще променят графиците. Според него има няколко проблемни язовира, при които, ако се затегне режимът, ще имаме вода за цяла година, а в противен случай след 3 месеца могат да се окажат празни. Общо 6 язовира от 52, наблюдавани от МОСВ, са с обем под 50%. \"Студена\" е на 13.4% от обема, \"Асеновец\" - 28.3%, \"Дяково\" - 35.5%, \"Ястребино\" - 31.1%, \"Калин\" - 33.7, \"Карагьол\" - 32%. Съветът е взел решение МОСВ да продължи да следи състоянието на всички 52 значими и комплексни язовира. И при установяване на обем под 50% на 15-те язовира, от които се използват води за питейно водоснабдяване, да се вземат мерки за спиране на водите за промишлеността, енергетиката и други нужди и ограничаване на водите за питейни цели и преминаване към алтернативни водоизточници.", "date": "2020.01.30", "title": "Екоминистерството проверява всички ВиК дали коректно отчитат ползваната вода"}
{"url": "https://www.dnevnik.bg/video/deniat_s_veselin_dremdjiev/2020/01/30/4023160_osman_oktai_bojkov_e_mnogo_goliama_lujica_za_ustata_na/", "text": "Както в случая с КТБ, така и в случая с лотарията е създадена една пирамида с всички законни средства и със затваряне на очи на всички отговорни лица. Васил Божков е употребеният човек за създаването на тази пирамида. Той е разпределял по веригата средства и затова е бил спокоен\", коментира в предаването \"Денят с Веселин Дремджиев\" по ТV+ и TV1 бившият заместник-председател на ДПС Осман Октай. В сряда стана ясно, че  Божков вече има седем обвинения и е обявен за издирване . Самият Божков съобщи пред Би Ти Ви, че  се намира в страна на Балканите, извън Европейския съюз, но няма намерение да се връща в България, защото се страхува.  Главният прокурор Иван Гешев пък обеща, че прокуратурата ще направи всичко възможно Божков да не се страхува и  ако трябва, ще му осигури психологическа помощ. \"Сега дойде времето на Васил Божков да му се изземе целият бизнес. Васил Божков плаща цената, както Цветан Василев. За разлика от Цветан Василев Васил Божков е много голяма лъжица за устата на много хора. Те действително са си затворили очите, като той е напускал страната, но те знаят кой е Васил Божков и знаят с какви силови структури разполага в държавата\", коментира още Осман Октай. \"Делян Пеевски винаги участва като посредник при разрушаването на финансовите пирамиди. Божков навремето всички свои пътни строителни фирми ги прехвърли на структурите на Пеевски, той ще изскочи отнякъде. Този път обаче ще си плати сметката\", добави той. За какво е обвинен Божков четете  тук.  Всичко за сблъсъка в хазарта  тук.", "date": "2020.01.30", "title": ""}
{"url": "https://www.dnevnik.bg/bulgaria/2020/01/30/4023174_karakachanov_se_uchudi_che_proverka_na_vissh_voenen_e/", "text": "Министърът на отбраната Красимир Каракачанов заяви преди днешното заседание на ресорната парламентарна комисия, че не е знаел за досъдебно производство срещу командира на Военновъздушните сили генерал-майор Цанко Стойков и приложените специални разузнавателни средства, съобщи БНТ. Според него, ако имало причини, е по-редно Военната прокуратура да води разследване срещу командира на военната авиация. \"Прочетох го онзи ден, както и вие заедно всички сте го видели\", каза Каракачанов, цитиран от телевизията. Той каза, че е възложил вътрешна проверка по случая и че докато тя не приключи с конкретни резултати, които да му бъдат представени, ген. Стойков ще продължи да изпълнява своите задължения като командир на ВВС. \"Служебната проверка трябва да установи има ли умишлено задържане на информация, има ли скриване на информация. Все пак трябва да знам и аз. Няма как да се заровя в документите. Назначил съм служебна проверка към прекия му началник - началника на отбраната - да направят, да изяснят обстоятелствата, за да мога аз да съм наясно с картинката. Дотогава, генералът си изпълнява задълженията\", каза Каракачанов. За това, че специализираната прокуратура проверява ген. Стойков се разбра покрай разкритията на държавното обвинение, засягащи президента Румен Радев. Според прокуратурата данните за извършено от Радев престъпление са събрани в хода на досъдебно производство срещу друго лице и при подслушване на командира на ВВС. Прокуратурата подозира, че президентът е опитвал да повлияе на резултата от проверка срещу себе си за конфликт на интереси.", "date": "2020.01.30", "title": "Каракачанов се учуди, че проверка на висш военен е възложена на цивилна прокуратура"}
{"url": "https://www.dnevnik.bg/sviat/2020/01/30/4022377_navsiakude_se_sipeshe_pepel_ot_krematoriuma_-_razkaz/", "text": "Навсякъде се сипеше пепел, като сняг. Пепел от крематориума.\" Това е един от най-ярките спомени на Дита Клаус от Аушвиц. Във връзка със 75-ата годишнина от освобождаването на последните оцелели от Аушвиц \"Дойче веле\" разговаря с четирима души, останали живи след зверствата в концентрационния лагер. Гледайте техните истории във видеото.", "date": "2020.01.30", "title": ""}
{"url": "https://www.dnevnik.bg/sport/2020/01/30/4023106_bulgariia_se_nadiava_na_olimpiiski_medal_ot/", "text": "България е в състояние да спечели медал в таекуондото на олимпийските игри в Токио. Това заяви председателят на федерацията Слави Бинев, като очакванията му са насочени към  натурализирания ирански състезател Фарзад Золхадри . \"С този талант имаме шанс за олимпийски медал, дай Боже да е златен. С него не само се вдига качеството в националния отбор, но се връща духът на старата школа - уважението и добронамереността. Ние разчитаме и на неговия опит\", каза Бинев, цитиран от \"Пресклуб България\". Председателят на федерацията изтъкна, че важна роля в процеса по натурализиране на Золхадри е имал министърът на младежта и спорта Красен Кралев. В последните месеци той няколко пъти каза, че \"таекуондото е един от най-бързо развиващите се спортове, който е обичан и практикуван от много млади хора в България\". От своя страна Золхадри заяви, че в България има повече възможности за развитие и ще направи най-доброто за българското таекуондо. Той тренира с националния отбор от ноември. като процесът по натурализирането му е продължил шест месеца. Золхадри ще се бори за олимпийска квота на единствената квалификация за Европа през април в Милано, като първите двама в категория ще получат правото за участие на игрите. Владимир Далаклиев, Калоян Бинев, Ванеса Маркова и Емилия Тасева също ще участват в разпределението на квотите за Токио 2020.      Золхадри е бивш ирански национал, бил е капитан на младежкия отбор на страната си, пише Tasnim. Според информацията той има бронзов медал от азиатското първенство и сребърен от Световната купа в Мексико през 2015 г. Золхадри напуска родината си дни след като  единствената жена, олимпийска медалистка в историята на Иран - Кимиа Ализадех, направи същото .", "date": "2020.01.30", "title": "България се надява на олимпийски медал от натурализирания ирански таекуондист"}
{"url": "https://www.dnevnik.bg/bulgaria/2020/01/30/4023202_ot_petuk_oblastite_pleven_i_turgovishte_sushto_sa_v/", "text": "Регионална здравна инспекция - Търговище, обявява грипна епидемия на територията на област Търговище от петък, 31 януари. От същия ден грипна епидемия е обявена и на територията на цялата област Плевен. До второ нареждане се ограничават плановите операции и свижданията в лечебните заведения. Преустановяват се женските и детските консултации. Отменя се обаче грипната епидемия на територията на община Дупница.", "date": "2020.01.30", "title": "От петък областите Плевен и Търговище също са в грипна епидемия"}
{"url": "https://www.dnevnik.bg/sviat/2020/01/30/4023163_rusnacite_smiatat_che_gi_sankcionirat_zashtoto_sa/", "text": "Над 70% от руснаците продължават да смятат, че живеят във велика държава, и този показател остава трета година в тази зона - най-високата за последните 20 години, откакто социолози от \"Левада център\" задават този въпрос. Национално представителното  проучване  от 12 - 18 декември 2019 г. показва, че 71% от участниците отговарят положително на въпроса \"Смятате ли, че днес Русия е велика държава?\". Предоставено им е да посочат само един избор от \"Определено да\", \"По-скоро да\", \"По-скоро не\", \"Определено не\" и \"Трудно ми е да отговоря\". Отговорилите с категорично \"Да\" малко са намалели от 35% през през 2018 г. на 32% сега, а следващият избор \"По-скоро да\" е предпочетен от 39% (срещу 40%) година по-рано. Лекото понижаване с 4 процентни пункта на положителните отговори е незначително, рано е да се говори за някаква низходяща тенденция и вероятно по-скоро отразява някои трудности, които Москва имаше с Украйна и Беларус по време на допитването, коментира политологът Александър Пожалов пред РБК. \"Ако през 2020 г. в американските избори отново разиграят картата за руската намеса, то представите на руснаците, че държавата им е велика, отново ще се засилят.\" Пожалов обяснява още, че повечето анкетирани не представят собствени оценки на случващото се в страната, а възпроизвеждат информационния образ за възприемането на Русия по света от лидерите и елитите на другите държави. \"В тази интерпретация и международните санкции се възприемат като признание за новата роля на Русия като бореща се със Запада. От тази гледна точка са напълно обясними рекордно високите показатели от последните 3 години.\" Въпросът се задава от \"Левада център\" от 1999 г. насам през обикновено ноември или декември. Най-ниският показател е бил през 2005 г. (31% \"за\" велика държава, от които само 7 пункта са били категорично убедените) и до 2014 г. винаги е оставал под 50%. След анексирането на Крим и войната в Украйна следва скок на национално самочувствие - 65% казват \"Определено да\" и \"По-скоро да\".      В допитването от декември е включен и въпрос как руснаците си представят отношенията с Беларус. Почти една четвърт отговарят, че трябва да има обща държава с беларусите - 13 са за по-тесен съюз с единно ръководство, а други 10% се обявяват за сливането на страната с Русия. Най-голямата група обаче (44%) е са засилено икономическо сътрудничество, а 29% - за запазване на отношенията в сегашния им формат. Пожалов смята, че това отразява осъзнаването от руснаците на цената, която плащат от въвличането в продължителен конфликт в Украйна и нежеланието им да правят жертви в развитието на собствената си страна, за да платят поддържане икономиката на съсед и евентуалното му поглъщане. Няма и много сигнали напоследък, че президентът Александър Лукашенко се движи в такава посока. Напротив, в очите на руснаците той брани интересите на страната си. След поредните неуспешни преговори за цените за доставки и пренос на руски петрол през Беларус днес страната обяви, че повишава тарифите на транзит с около 6%.", "date": "2020.01.30", "title": "Руснаците смятат, че ги санкционират, защото са велика държава"}
{"url": "https://www.dnevnik.bg/sviat/2020/01/30/4023014_za_kakvo_e_na_gurciia_da_se_ograjda_po_more/", "text": "                         Гърция възнамерява да изгради край бреговете си плаващи защитни прегради, чрез които да възпира бежанците. Гръцкото Министерство на отбраната вече обяви публичен конкурс за инсталирането на такива водни бариери в Егейско море, които \"при спешна нужда\" да се използват за пресичане на пътя на бежанците, идващи по море от съседна Турция. По-конкретно става дума за бариери или мрежи с дължина около три километра, които ще бъдат инсталирани от гръцката армия. На първо място в Европа по брой на пристигналите бежанци На първо време се планира само начален опит с тези системи, обясни министърът на отбраната Никос Панайотопулос. \"Искаме да преценим дали такава система може да функционира и къде евентуално да я използваме\", каза министърът пред телевизия \"Скай\". Според властите преградните системи ще се издигат на половин метър над водата и ще бъдат оборудвани с мигащи светлини. Цената на целия проект възлиза на половин милион евро, гласи информацията в обявения конкурс. Повече подробности засега не са известни. За да се справи с миграцията от Турция, през идните месеци гръцкото правителство възнамерява да назначи и още 1200 гранични полицаи. Вече е обявен конкурс за първите 400 места, съобщава осведомителната агенция ANA-MPA, позовавайки се на Министерството за гражданска защита. В същата информация се казва още, че въпросните 400 гранични полицаи ще патрулират край река Марица (Еврос), по чието течение минава границата с Турция. Според държавното радио до няколко седмици ще бъде обявен конкурс и за останалите 800 места за допълнителни гранични патрули по островите в източно Егейско море. Миналата година Гърция беше на първо място в Европа по брой на пристигналите бежанци. По данни на Върховния комисариат за бежанците на ООН през 2019 г. числеността на мигрантите, влезли от Турция в Гърция, значително се е увеличила. През 2018 техният брой е бил около 50 500, а миналата година се е увеличил до близо 75 хил. души. \"Нечовешки условия\" В претъпканите бежански лагери на гръцките острови в Егейско море в момента живеят повече от 40 хил. души. А капацитетът им е само за 6200 души. През изминалите месеци редица хуманитарни организации отправиха остри критики заради \"нечовешките условия\" в тези лагери. Междувременно гръцкото правителство въведе по-строги условия за получаване на политическо убежище или право на престой в страната. Сега кабинетът на премиера Мицотакис иска да ускори и процедурата за връщане на хора, които \"нямат нужда от международна закрила\" или пък са получили отказ за политическо убежище.", "date": "2020.01.30", "title": "Гърция има причина да се огражда по море"}
{"url": "https://www.dnevnik.bg/sviat/2020/01/30/4023197_zaradi_koronavirusa_v_purviia_makdonalds_v_rusiia/", "text": "Без бургери за няколко копейки: американската верига за  бързо хранене \"Макдоналдс\"  (McDonald's) отмени днес празненствата, организирани за 30-годишнината от отварянето на първия ресторант в Москва, символизиращ края на студената война, предаде агенция \"Франс прес\". Причината за това е да се избегне разпространението на новия  коронавирус , който засега не е засечен в Русия. Откриването на  \"Макдоналдс\"  в подстъпите към площад \"Пушкин\" в руската столица на 31 януари 1990 година, първият в напълно разпадащия се Съветски съюз, предизвика много шум. Седмици наред десетки хиляди хора връхлитаха заведението, готови да се редят на дълги опашки в студа, за да опитат тази емблема на американската култура. За значимостта на утрешното честване свидетелства фактът, че  \"Макдоналдс\"  предвиждаше да продава там серия от знаковите си продукти, сред които и \"Биг Мак\", за 3 рубли (0,04 евроцента по сегашния курс). Това е цената от отварянето на ресторанта през 1990 година. Въпреки силното си присъствие в Русия  \"Макдоналдс\" , в който работят 50 000 души, плати цената за нарасналото напрежение между Русия и Запада, припомня АФП. /БТА", "date": "2020.01.30", "title": "Заради коронавируса в първия \"Макдоналдс\" в Русия няма да има бургери за 3 рубли"}
{"url": "https://www.dnevnik.bg/biznes/2020/01/30/4023250_bulgarskiiat_lev_e_zashtiten_sus_160_evro/", "text": "Паричната маса в страната е защитена с евро 160%. Това увери в интервю за Би Ти Ви председателят на бюджетната комисия в Народното събрание Менда Стоянова. \"Българският лев в момента е на златен стандарт, равен на еврото по този курс (бел. ред. 1.95583 лв. за 1 евро). Всички хора и фирми да обърнат левовете си в евро, може това да се случи и не само няма да се събори държавата, а и ще остане резерв\", каза помолена да коментира, че хората се редят на опашка в банки да обменят левовете си в евро заради подготвяното изменение на валутния закон. Стоянова подчерта, че изменението, на което тя е вносител, е по искане на Европейската централна банка, която в регламентите си е записала възможност за различен курс, защото повечето от страните, присъединяващи се към еврозоната, нямат фиксиран курс. За да разсеят всякакви съмнения, днес депутатите задължиха с решение министъра на финансите и управителя на БНБ  да договорят влизане на България в еврозоната при сегашния курс.  \"Ако не се договорим при този курс, значи няма да влезем\", поясни в парламента финансовият министър Владислав Горанов. По думите на Стоянова с това решение се избягва възможността ЕЦБ да каже, че българското законодателство не съответства на европейското като същевременно то дава гаранции, че валутният курс ще остане неизменен. Според нея БСП, която настояваше това задължение да бъде вписано в закона, или се държи като остра опозиция, независимо от всичко, или е мотивирана от противници на присъединяването на България към банковия съюз, в който контролът върху банките е по-строг.", "date": "2020.01.30", "title": "Българският лев е защитен със 160% евро"}
{"url": "https://www.dnevnik.bg/bulgaria/2020/01/30/4023275_nove_holding_shte_se_zashtitava_v_suda_sreshtu/", "text": "Налагането на запори на фирми, свързани с бизнесмена Васил Божков, както и запори на негово лично имущество без задължителното за това съдебно разпореждане е произвол, се казва в прессъобщение на \"Нове холдинг\". Компанията заявява, че й се пречи да работи и ще търси правата си в съда. По-рано днес  разследващите съобщиха , че при обиските в дома и в офиса на Божков са иззели картини и други културно-исторически ценности, за които не са им предоставени документи за произход и сумата от 400 хил. лв. от едно от казината. По думите на главния прокурор Иван Гешев дружества, контролирани от Божков, дължат на държавата над 500 млн. лв. невнесени такси за организация на хазартни игри. Изчисленията са на Агенцията за държавна финансова инспекция. По силата на Данъчно-процесуалния кодекс на предварително обезпечаване подлежат единствено вземания за данъци и осигурителни вноски, но не и други публични вземания, смятат обаче в \"Нове холдинг\" Според юристите на компанията, за да бъдат обезпечени вземания за държавни такси, то същите следва да са установени с влязъл в сила ревизионен акт. Такъв е ревизионен акт, който е минал едноистанционно административно обжалване и двуинстанционно в съда, напомнят оттам. Юристите на \"Нова холдинг\" са на мнение, че антикорупционната комисия може да изисква запор на личното имущество на Божков, отново с мотивирано искане до съда. При действия на данъчни органи според тях това отново не може да стане без влязъл в сила данъчен ревизионен акт. Отново искаме да напомним, че г-н Божков е акционер във въпросните компании и на тази основа действията срещу него са абсолютно незаконосъобразни, пише компанията. Божков е осигурил парите за спешните задължения на \"Левски\" От \"Нове холдинг\" повториха позицията на Божков, че действията на властта са опит да бъде иззет бизнесът му и застрашават функционирането на \"Левски\". От компанията съобщиха, че са платени всички спешни задължения на клуба към днешна дата. \"Така например, трябваше да бъдат платени 41 000 евро на мениджърска агенция за два трансфера за ПФК \"Левски\" и ако тази сума не бе осигурена, клубът би загубил 3 точки от първенството, а при забавяне от 14 дни щеше да бъде изхвърлен от групите. Също днес беше срокът да се платят 144 000 лв. по споразумението за дълговете на клуба в размер на 5 млн. към НАП. Ако не бяха осигурени в срок, това би развалило автоматично споразумението, което щеше да означава поредна огромна загуба за клуба\", се казва в изявлението на компанията. Новината за платените суми означава, че на \"Левски\" няма да бъдат отнети точки в първенството.  Сините бяха пред санкция  заради задължения към мениджърска агенция, която е посредничила за привличането на Алфонсо Фигередо и Фелипе Нашименто през 2018 г. \"Това е само един нагледен пример. Утре ние няма да сме в състояние да оперираме с активите на компаниите си поради незаконосъобразните действия на правоохранителните органи и това ще доведе до много последствия на много нива.Ще търсим правата си в съда и ще отстояваме правото си да работим\" се казва в позицията на компанията.", "date": "2020.01.30", "title": "Холдингът на Васил Божков: Ще се защитаваме в съда срещу запорите, защото са незаконни"}
{"url": "https://www.dnevnik.bg/sport/2020/01/30/4023191_solskiar_nujdaem_se_ot_napadatel_koito_e_gotov_da/", "text": "Мениджърът на \"Манчестър юнайтед\" Оле Гунар Солскяр заяви, че се нуждае от повече футболисти, които са готови да се жертват в името на отбора. Норвежецът изтъкна липсата на голмайстори в отбора, които биха могли да направят разликата в някои от мачовете. \"Нуждаем се от повече голове и голмайстори. Някой, който е готов да счупи носа си или пръст на крака, за да вкара гол\", каза Солскяр след реванша срещу \"Манчестър сити\" за Купата на лигата. \"Гражданите\" се класираха за финала в турнира за трета поредна година въпреки  победата на \"Юнайтед\" с 1:0 . \"Червените дяволи\" не успяха да сътворят подвиг и приключиха участието си след загуба с 1:3 в първия мач. През този сезон тимът на Солскяр е зависим предимно от представянето на Маркъс Рашфорд. Нападателят, който има 14 гола през сезона, има контузия в гърба и няма да бъде на разположение поне до 7 март.    \"Юнайтед\" още няма отбелязан гол във Висшата лига след контузията на Рашфорд. \"Червените дяволи\" загубиха с по 0:2 от \"Ливърпул\" и  \"Бърнли\" . Няколко часа преди реванша за купата \"Юнайтед\" обяви, че е постигнал споразумение със \"Спортинг\" (Лисабон) за трансфера на халфа Бруно Фернандес. 25-годишният португалец предстои да премине медицински прегледи. Според британските медии \"червените дяволи\" ще платят 55 милиона евро, като с бонусите сумата може да нарасне до 80 милиона.", "date": "2020.01.30", "title": "Солскяр: Нуждаем се от нападател, който е готов да счупи носа си, за да вкара"}
{"url": "https://www.dnevnik.bg/evropa/2020/01/30/4023076_evropeiskiiat_sujuz_-_60_godini_napreduk_i_sutreseniia/", "text": "От Римския договор до Брекзит, като се мине през създаването на еврото и миграционната криза, да погледнем към ключови моменти - жалони в 60-те години на европейско изграждане. Раждането на съюза На 9 май 1950 г. френският министър на външните работи Робер Шуман поставя основите на изграждането на обединена Европа, като предлага на Германия само пет години след капитулацията й да включи френско-германското производство на въглища и стомана в организация, отворена за всички европейски държави. Парижкият договор за създаване на Европейската общност за въглища и стомана (ЕОВС) е подписан на 18 април 1951 г. Ражда се Европа на \"шестте\" (Германия, Белгия, Франция, Италия, Люксембург, Нидерландия).   На 25 март 1957 г. Шестте подписват в Рим учредителния договор за политиката и икономиката на Европа. С него се създава Европейската икономическа общност (ЕИО), общ пазар, основан на свободното движение, без митнически бариери между държавите членки. В началото на 1958 г. са учредени и институциите му. През януари 1973 г. към ЕИО се присъединяват Обединеното кралство, Дания и Ирландия, последвани от Гърция (1981 г.), Испания, Португалия (1986 г.), Австрия, Финландия и Швеция (1995 г.) Договорът от Маастрихт, вторият основополагащ акт на европейската конструкция, е подписан на 7 февруари 1992 г. Той предвижда преминаване към единна валута и създаване на Европейски съюз. От януари 1993 г. единният пазар става реалност със свободно движение на стоки, услуги, хора и капитали. През март 1995 г. споразуменията от Шенген позволяват на европейците да пътуват без граничен контрол. На 1 януари 2002 г. еврото става част от живота на около 300 милиона европейци. Дания, Обединеното кралство и Швеция избират да запазят националните си валути. Еволюирайки от нещо, което в деня след падането на Берлинската стена през 1989 г. още изглежда като утопия, малко по малко се налага идеята за разширяване към държавите от Източна Европа. Десет нови държави се присъединяват към ЕС през май 2004 г.: Полша, Чехия, Унгария, Словакия, Литва, Латвия, Естония, Словения, както и Малта и Кипър. Те са последвани от България и Румъния през 2007 г. и Хърватия през 2013 г. Време на кризи През пролетта на 2005 г. отхвърлянето на Европейската конституция от френските и холандските избиратели създава институционална криза в ЕС. Тя е преодоляна едва с предполагащия по-добро функциониране на институциите на разширения ЕС Лисабонски договор, ратифициран трудно през 2009 г. Същата година гръцкото правителство обявява рязко увеличаване на дефицита си, първи предупредителен сигнал за огромна финансова криза. Гърция, а след това Ирландия, Испания, Португалия и Кипър искат помощ от ЕС и МВФ, които изискват мерки за строги икономии. Дълговата криза става причина за падането на ръководители на европейски правителства и увеличава недоверието към ЕС. Едва излязла от тази финансова криза, Европа е изправена пред най-тежката миграционна криза от 1945 г. с пристигането на стотици хиляди кандидати за убежище. ЕС се раздира от противоречия как да отговори. Брекзит На 23 юни 2016 г. британците гласуват с 51.9 процента в полза на излизането на Обединеното кралство от ЕС. Продължителните преговори за условията на напускането поставят на сурово изпитание нервите на британската политическа класа и на европейците, които се страхуват от последиците на вариант \"без сделка\". Първото споразумение, сключено между Лондон и Брюксел, е отхвърлено три пъти от британския парламент. На 17 октомври е сключено второ споразумение, но ще трябва да дойдат парламентарните избори през декември, спечелени убедително от консерваторите начело с Борис Джонсън, за да бъде то одобрено от парламента. Първоначално предвиден за 29 март 2019 г., Брекзит многократно е отлаган. Той  трябва да се осъществи на 31 януари  в 23 часа по Гринуич, когато  ЕС за първи път ще загуби свой член . /БТА", "date": "2020.01.30", "title": "Европейският съюз - 60 години напредък и сътресения"}
{"url": "https://www.dnevnik.bg/sviat/2020/01/30/4023087_abu_dis_-_gradcheto_koeto_ne_iska_da_e_stolica_na/", "text": "Абу Дис - столица на независима Палестина? Може би в очите на Доналд Тръмп, но не и за палестинците Мохамед, Халед и Ияра, които гледат скептично на американския проект, поставил столицата на една бъдеща палестинска държава в това предградие на Ерусалим. Американският президент очерта във вторник във Вашингтон мирния си план за Близкия изток, наречен \"сделката на века\", в която обаче палестинците не вярват. Проектът отрежда на Израел спорния град Ерусалим - туптящото сърце на монотеистичните религии, който получава според статут на \"неделима\" столица. И предвижда създаването на палестинска държава, в частично орязан вид. Столицата ѝ според него ще бъде разположена в част от Ерусалим източно или северно от \"бариерата за сигурност\". Кварталите зад нея исторически са част от града, но бяха разделени от него с бетонна стена, издигната в началото на 2000-те по време на втората интифада, палестинското въстание. Американският документ посочва квартала Абу Дис за евентуална столица на Палестина, добавяйки, че той би могъл да получи името Ал Кудс - \"свещен\", както арабите наричат Ерусалим. На теория само няколко минути път с кола делят светите места в Стария град от Абу Дис, ако минеш като на слалом из квартала Рас ал Амуд между колите на туристите, прииждащи в Ерусалим. На едно кръгово кръстовище обаче джипиесът отказва - пътят е препречен от бетонна стена. И щеш не щеш, караш отново нагоре, после надолу, после на зигзаг, излизаш пак на магистралата, минаваш КПП, прекосяваш някакво село със зейнали дупки по пътя, оставяш зад гърба си едно сметище, сетне гробище за коли - чак тогава пристигаш в Абу Дис след трийсетина минути зад волана.      \"Предпочитам Ерусалим\" Пред погледа на местните хора се издига - оттатък стената - Маслиновият хълм. Но трябва да застанеш на високо място или на някой втори етаж, за да видиш Купола на скалата, построен на Храмовия хълм, третата светиня на исляма. В сянката на стената, почерняла от пушека на гумите, горени при демонстрации, изпъстрена с рисунки на палестинското знаме и възхвали за палестинските \"мъченици\", 43-годишният търговец Мохамед Хермас се чуди как тъй кварталът му би могъл да стане столица. \"Не виждам това да ми е някак от полза - дали столицата ще е в Ерусалим или тук. Никъде няма идея за нашето бъдеще\", казва той пред казана с врящо масло, в който танцуват топчета фалафел. Друг палестинец - Сами, изглежда е готов на компромис: \"Държавата и религията трябва да са разделени; щом разрешават да се молим в Ал Акса, столицата може да бъде и другаде\". \"Но всъщност предпочитам Ерусалим\", добавя той. Палестинските ръководители заклеймиха американския план по много причини, по-специално защото дава Ерусалим на Израел. Според Сами - младеж със скъсани дънки и баща на семейство, нещата все така опират главно до работните места и заплатите. А заплатите зависят в момента от достъпа до другата страна, тази зад разделителната бариера. \"Тук работим за 80 шекела дневно (21 евро), а в Израел ти дават 400 шекела (105 евро) за същата работа\", казва той.      Парламентът в Абу Дис Преди втората интифада, преди изграждането на стената жителите на Абу Дис ходеха до другите части на Ерусалим, за да пазаруват, да учат, да работят. Абу Дис \"не трябва, не може да е столицата. (Ерусалим) трябва да бъде едно цяло, град, из който да се движат всички\", заявява Ияра - жителка на Ерусалим, която минава оттатък и отсам стената по няколко пъти седмично, защото следва в местния университет. Палестинската автономна власт започна да строи в Абу Дис сграда за парламента, но в крайна сметка го разположи в Рамалла. Днес каменната постройка в пясъчен цвят е сгушена на метри от бетонната стена.  От кабинета си в библиотеката на Абу Дис, където се пазят преписките по наследствата на ерусалимските семейства, Халед Елиян може да съзерцава едновременно недовършения парламент и в далечината - Купола на скалата. \"Абу Дис е част от Ерусалим, един от кварталите на града, не е отделен град. Абу Дис няма как да е столицата\", казва той, щом допушва цигарата си. \"Стената ни постави в изолация. Целта беше да ни раздели от Ерусалим. Тръмп и (премиерът на Израел Бенямин) Нетаняху се мъчат да ни продадат една илюзия\", уверява той./БТА", "date": "2020.01.30", "title": "Абу Дис - \"кварталът\", който не иска да е \"столица на Палестина\""}
{"url": "https://www.dnevnik.bg/sviat/2020/01/30/4023281_fidankite_na_erdogan_schupili_svetoven_rekord_izmriaha/", "text": "До 90% от милионите фиданки, засадени миналата година в Турция, за да счупят световен рекорд, са изсъхнали след само няколко месеца. Това заяви генералният секретар на профсъюза на работещите в селското и горското стопанства Сюкрю Дурмуш, цитиран от в. \"Гардиън\". На 11 ноември миналата година турското правителство обяви Национален ден на залесяването и доброволци засадиха 11 млн. фиданки на над 2000 места в страната. В акцията участва и президентът  Реджеп Ердоган. Проектът, който бе подкрепен от кабинета, счупи световния рекорд за най-много  засадени дървета  в рамките на един час на едно място - 303 150 в Чорум. Но според Дурмуш 90% от инспектираните от екипа му фиданки са загинали, защото не са получавали достатъчно вода. Той посочи също така, че те са били засадени по грешно време и от непрофесионалисти. Министерството на селското и горското стопанства отхвърли твърдението на Дурмуш с думите, че 95% от всички  засадени дръвчета  са здрави и продължават да се развиват. Но според експерта дори при нормални условия, само между 65% и 70% от дръвчетата се развиват и процентът, цитиран от министерството, няма как да е реален.", "date": "2020.01.30", "title": "Фиданките на Ердоган, счупили световен рекорд, измряха за няколко месеца"}
{"url": "https://www.dnevnik.bg/sviat/2020/01/30/4023244_skaniraneto_za_virusa_po_letishta_nai-veroiatno/", "text": "Почти половината от автоматичните проверки по летищата за откриване на хора с китайския коронавирус са неуспешни. Ако някой пътува 12 часа (най-малко толкова е полет ос София до Пекин, например) в самолет със заразени и 100 души на борда пристигнат вече с вируса, сегашните системи най-вероятно ще засегнат не повече от 9 души при опит да се качат, 44 ще бъдат разпознати на изходите, но 47 ще влязат в страната. Никой няма да бъде засечен като болен на борда. Това показва изследване на Центъра за математическо моделиране на инфекциозни заболавания към Лондонското училище за хигиена и тропическа медицина, разпространено в четвъртък. За доставките на термокамери за България можете да научите  тук. То използва известната дотук информация за вируса nCoV-2019 както е известен коронавирусът от Ухан за инкубационния период и за това колко чувствителна е апаратурата на входовете и изходите от летищата.      При \"консервативен подход\" авторите изчисляват резултатите си уточнение, че цитираните данни са постижими\", само ако е пренебрежимо нисък делът на асимптоматичните инфекции, чувствителността на скенерите е почти перфектна и инкубационният период е кратък\".  Заключението им е, че прилаганата техника не е достатъчно ефективна, за да спре потенциално разпространение на коронавируса през летища или пристанища. Проблем е, че почти не се променят посочените от математическия модел параметри и за много по-кратки полети - например 2-4 часа, колкото е продължителността в Европа, например.", "date": "2020.01.30", "title": "Сканирането за вируса по летища най-вероятно засича твърде малко заразени"}
{"url": "https://www.dnevnik.bg/sviat/2020/01/30/4023294_evrokomisiiata_globi_kompaniite_pritejavashti/", "text": "Европейската комисия глоби няколко компании, включително \"Ен Би Си юнивърсъл\" (NBC Universal), за ограничаване на продажбите на брандирани стоки, свързани с популярни филми като \"Миньоните\" и \"Джурасик свят\" в Евросъюза, предаде ДПА. Глобата в размер 14.3 млн. евро засяга няколко компании, принадлежащи на американската корпорация  \"Комкаст\"  (Comcast). Отчетено е и намаление на глобата с 30 процента след като \"Ен Би Ес юнивърсъл\" сътрудничи с разследването на Европейската комисия. Стратегията на \"Юнивърсъл\" да не допуска търговци да продават лицензирани продукти сред групи клиенти и страни е срещу антитръстовите разпоредби на ЕС, заяви заместник-председателката на ЕК  Маргрете Вестегер . Това подкопава основите на единния пазар на ЕС и не може да се толерира, допълни тя. Лицензираните брандирани стоки включват продукти като чаши, чанти, дрехи, обувки, канцеларски материали или играчки с лого или изображения от  въпросните филми. ЕК е установила, че \"Ен Би Си юнивърсъл\" е наложил различни клаузи на търговските си партньори, с които да не допуска да продават стоки извън специфично определена територия и таргет група. Ако търговците не спазят тези ограничения, договорите им често са отменяни или не се подновяват. Тези незаконни практики са били в сила шест години и половина от януари 2013 година до септември 2019 година според Еврокомисията. Тя направи три разследвания през 2017 година за подобни практики на американския производител на спортни стоки \"Найки\" (Nike) и японската компанията \"Санрио\" (Sanrio), която стои зад популярната марка \"Хелоу Кити\" (Hello Kitty). \"Найки\" бе глобен с 12.5 милиона евро през март миналата година, а \"Санрио\" - с 6.2 милиона евро през юли. /БТА", "date": "2020.01.30", "title": "Еврокомисията глоби компаниите, притежаващи \"Миньоните\", с 14.3 млн. евро"}
{"url": "https://www.dnevnik.bg/sviat/2020/01/30/4023201_zashto_hiliadi_turisti_poluchiha_zabrana_da_sliazat_ot/", "text": "Близо 6000 души не могат да слязат от италиански круизен кораб заради китайския короновирус. Плавателният съд се намира на пристанище Чивитавекия, близо до Рим, а до блокадата на пътниците се стигна, след като при двойка туристи от Хонконг бяха открити симптоми на вирусно заболяване. Съпрузите вече са настанени в санитарен изолатор на кораба, но все още никой не може да слезе на брега, докато не приключат всички тестове на двамата китайски граждани. Какви са симптомите на китайските туристи четете  тук .  Всичко по темата с новия короновирус  тук.  Как точно се предава вирусът  тук.", "date": "2020.01.30", "title": ""}
{"url": "https://www.dnevnik.bg/citat_na_deniia/2020/01/30/4023317_citat_na_denia_tochno_ot_tazi_psihoterapiia_me_e_strah/", "text": "                         С тези думи бизнесменът с интереси в хазарта Васил Божков пред БНТ коментира  намерението на главния прокурор Иван Гешев  да му осигури п сихологическа помощ,  за да не се страхува, когато се върне в България. Докато е в чужбина прокуратурата му повдигна 7 различни обвинения задочно, след което Божков отказа да се върне в страната заради опасения за своята сигурност. \"Ще се върна в България пред съда. Първо искам да предявят обвинения на моите адвокати. Това всичко е съшито с бели конци\", каза Божков и попита риторично какви доказателства са произведенията на изкуството, иззети от дома и офиса му. .", "date": "2020.01.30", "title": "Цитат на деня: Точно от тази психотерапия ме е страх"}
{"url": "https://www.dnevnik.bg/sport/2020/01/30/4023320_izkljuchitelniiat_gol_s_koito_uefa_pozdravi_berbatov/", "text": "С кариера, продължила почти 20 години, Димитър Бербатов остави значима следа във футбола. Едно негово отиграване в Шампионската лига беше припомнено от УЕФА по случай 39-годишния рожден ден на българина. Във видеото Бербатов, който през 2004 г. носи екипа на \"Байер\" (Леверкузен), се разписва срещу \"Рома\". Toj преодоля технично защитник и впоследствие пръхвърлi вратаря с красив удар. Бербатов беше поздравен още от бившите си отбори \"Байер\", \"Тотнъм\", \"Манчестър юнайтед\" и \"Фулъм\".  ", "date": "2020.01.30", "title": "Изключителният гол, с който УЕФА поздрави Бербатов за рождения му ден"}
{"url": "https://www.dnevnik.bg/video/2020/01/30/4023335_radev_ednostrannite_deistviia_sa_predizvikatelstvo/", "text": "Истинското предизвикателство пред многостранната дипломация са изкушенията от едностранни действия, от които произтичат рискове за сигурността. Това заяви държавният глава Румен Радев на традиционния прием за ръководителите на дипломатическите мисии, акредитирани у нас. Той подчерта, че диалогът и сътрудничеството помагат при решаването на конфликти, терористични акции, религиозен фундаментализъм, климатични промени, защита на правата на човека, борбата с бедността и неравенствата. Като основен приоритет на българската външна политика държавният глава открои засилването на конструктивния глас на България в Европейския съюз за утвърждаване на единството, не само социално и икономическо сближаване, но и сближаване в образованието, научните изследвания. Радев посочи, че Западните Балкани ще бъдат и занапред сред водещите за страната ни теми в международен план. Пред дипломатите президентът изтъкна и интензивния стратегически диалог на България със САЩ, издигането на нивото на партньорство с Китай, ползотворните отношения с Русия в редица области и интензифицирането на българо-японските отношения, както и отношенията с останалите региони - Латинска Америка, Близкия Изток, Северна Африка, Индия и Централна Азия. Президентът поздрави и учредения Клуб на посланиците, които говорят български език. \"Това е начинът да опознаете по-добре нашата вековна култура, прекрасните традиции на нашия народ, \", посочи Румен Радев. Той блатгодари на дипломатите,че подпомагат инициативите на президентската институция, насочени към българите в техните страни.", "date": "2020.01.30", "title": ""}
{"url": "https://www.dnevnik.bg/bulgaria/2020/01/30/4023338_ekoministurut_otkri_cial_grad_chiiato_voda_ne_se/", "text": "Министърът на околната среда Емил Димитров - Ревизоро, е открил цял град, \"закачен към водопровод на \"Напоителни системи\" и захранван с вода, която не се пречиства, съобщи агенция \"Фокус\". Запитан къде е проблемът, той е отговорил, че първо ще информира премиера на страната. \"Ние имаме един град, в който това, което е разрешено с нормалния водопровод с пречиствателната станция не се ползва. Вместо това целият град е закачен към водопровод на \"Напоителни системи\". И без да се пречиства, се захранва целият град. Аз не мога да спра водата, защото хората ще останат без вода\", каза Димитров. \"Напоителни системи\" пък не могат да контролират нивото на язовира. Той добави, че е сигнализирал, защото \"ако утре има някакви заболявания, няма ли да кажат: \"А, защо вие си мълчите?\".", "date": "2020.01.30", "title": "Екоминистърът откри цял град, чиято вода не се пречиства"}
{"url": "https://www.dnevnik.bg/sviat/2020/01/30/4023343_koronavirusut_e_obiaven_za_svetovna_zdravna_zaplaha/", "text": "На поредното си извънредно заседание в рамките на броени дни Световната здравна организация реши да обяви епидемията от коронавирус в Китай за извънредна ситуация за общественото здраве в световен мащаб. Генералният секретар Тедрос Аданом Гебрейесус обяви в Женева, че комисията от независими експерти е променила мнението си, защото вече са обхванати 18 държави. През последните седмици наблюдаваме безпрецедентна епидемия, посрещната с безпрецедентни ответни мерки, допълни той на пресконференцията в централата на организацията. \"Искам правилно да разберете - днешното решение не е вот на недоверие към Китай\", допълни Гебрейесус. Според него \"най-голямата ни тревога е в потенциала вирусът да се разпространи в държави със слаби системи за здравеопазване\". Извънредната комисия от 16 специалисти е с председател Дидие Усен от Франция и два пъти миналата седмица те решаваха, че няма нещо извънредно около коронавируса 2019-nCoV. В същото време те поискаха допълнителна информация от Китай за потвърждаване дали той се предава от човек на човек, както и дали има случаи в други държави, за да се смята, че имаме планетарна извънредна ситуация.      Задействането на този статут означава отправяне към всички държави на препоръки за това как да се предотврати или намали пренасянето на заболяването през границите. В същото време трябва да се внимава да не се прекъснат пътуванията и търговията. Става дума предимно за засилване на наблюдението за заболяването, на подготовката за реагиране при появата му и поставянето му под контрол. Извънредна ситуация за общественото здраве според правилата на СЗО има, когато ситуацията сериозна, възникнала е внезапно, необичайна е и е неочаквана; когато носи последици за здравето на хората извън националните граници на засегнатата държава и може да изисква незабавни международни действия. СЗО няма власт да санкционира държави, но може да изиска от правителствата обяснения за налагане на транспортни или търговски ограничения при обявена международна извънредна ситуация.      \"Виждал съм капацитета на Китай и съм уверен, че ще поставят под контрол заразата колкото може по-скоро\", каза още Гебрейесус. Той на няколко пъти повтори, че е против спирането на пътувания или търговия с Китай. Към момента жертвите в Китай са 170, а заболелите - 8124, като 1370 случая са тежки, а има и още над 12 100 съмнителни случая. В 18-те държави извън първоизточника има 98 случая, но не и починали. Осем са случаите на предаване между хора - в Германия, Япония, Виетнам и САЩ.", "date": "2020.01.30", "title": "Коронавирусът 2019-nCoV е обявен за световна здравна заплаха"}
{"url": "https://www.dnevnik.bg/photos/2020/01/30/4023129_fotogaleriia_svetovnite_snimki_na_denia_-_30_ianuari/", "text": "Момент от религиозния празник Swasthani Brata Katha в Непал.", "date": "2020.01.30", "title": "Фотогалерия: Световните снимки на деня - 30 януари"}
{"url": "https://www.dnevnik.bg/bulgaria/2020/01/30/4022748_kratki_novini_tejka_katastrofa_v_kv_mladost_v_sofiia/", "text": "                         . Съдът пусна от ареста бившия шеф на ВиК Перник Специализираният наказателен съд постанови най-леката мярка - \"подписка\" за бившия изпълняващ длъжността кмет на Перник Севдалина Ковачева. Гаранция от 1000 лева наложи и на бившия шеф на ВиК Перник Иван Витанов, съобщи БНР. Съдът прецени, че прокуратурата не е събрала достатъчно доказателства за това, че двамата са проявили безстопанственост и неадекватно поведение, довело до щети за над 10 милиона лева, както и че не са взели мерки за ранно въвеждане на воден режим в община Перник. Съюзът на съдиите иска президентско вето върху бонусите в съдебния съвет Призив за налагане на вето върху новите кариерни и финансови бонуси за членовете на Висшия съдебен съвет и инспектората му отправи към президента Румен Радев Съюзът на съдиите в България. Законът, който бе окончателно приет на второ четене преди седмица на 23 януари, беше силно критикуван от неправителствения сектор и съдийската общност, защото заобикалят конкурсното начало и затова са развращаващи. Спорните текстове не фигурираха в първоначалния законопроект, а бяха вкарани преди второто четене   Общинските съветници в Ловеч решиха днес да изпратят предложение до Министерството на културата театърът в града да бъде кръстен \"Стефан Данаилов\". Сега неговото име е Драматичен театър - Ловеч. Предложението беше внесено от петима съветници от БСП и прието с 15 гласа \"За\", два гласа \"Против\" и четири гласа \"Въздържал се\". Актьорът  Стефан Данаилов почина  на 27 ноември на 76 години. В Ловеч е родена неговата майка - Евдокия Данаилова. Съдът в Сливен осъди на доживотен затвор мъжа, убил дете в село Сотиря Доживотна присъда без право на замяна постанови Окръжният съд в Сливен на 21-годишния Мартин Трифонов, обвинен за убийството на 7-годишната Кристин от село Сотиря, предаде радио \"Фокус\" - Сливен. Съдът уважи и гражданските искове на стойност 600 000 лв., предявени от майката, бабата и дядото на убитото дете. Присъдата на Трифонов ще бъде изтърпяна при първоначален специален режим. Делото се гледа по съкратената съдебна процедура. Присъдата може да бъде бъде обжалвана в 15-дневен срок пред Апелативен съд - Бургас. Планинската спасителна служба предупреди за опасност от лавини Жълт код за силен вятър е обявен в почти цялата страна. Условията за разходки и зимни спортове са лоши, предупреждават от Планинската спасителна служба. Пред БНТ дежурният спасител от Планинската спасителна служба Ивайло Човиков обясни, че времето в планините е динамично, наблюдава се силен вятър, снеговалежи. \"Би било опасно във високите части на планините, повишава се лавинната опасност, температурите са сравнително високи за тази част от годината, затова туристите трябва да подхождат с внимание към този фактор\", посъветва той. ТЕЦ-Русе обяви Ден на отворените врати Днес за пръв в своята история Топлофикация Русе обяви Ден на отворените врати, информира БНТ. Тецът често се споменава, когато стане дума за замърсяване на атмосферния въздух. Започна оглед на още 102 контейнера с италиански боклук на пристанище във Варна Днес Районната прокуратура във Варна започна проверка и оглед на още 102 контейнера с отпадъци от Италия, които са складирани на пристанище Варна-запад, съобщиха Апелативната прокуратура във Варна. В огледа участват и разследващи полицаи от областната дирекция на МВР и представители на ДАНС, митница и Регионалната инспекция по околната среда и водите (РИОСВ). Тежка катастрофа в кв. \"Младост\" в София, няма жертви Катастрофа между микробус и две коли стана тази сутрин в столичния кв. \"Младост\" - на ул. \"Свето Преображение\" пред общината на район \"Младост\", съобщи Би Ти Ви. Няма жертви, пострадали са две жени. По данни на МВР микробусът се е ударил с такси, след което се е преобърнал върху трета кола. Заради инцидента е затруднено движението в района, променен е маршрутът на автобуси 305, 314 и 4.", "date": "2020.01.30", "title": "Кратки новини: Съдът пусна от ареста бившия шеф на ВиК Перник"}
{"url": "https://www.dnevnik.bg/analizi/2020/01/31/4023131_taka_umira_demokraciiata/", "text": "                         Демокрацията свършва там, където опозицията е третирана като престъпник. Има такива държави по света, а имената на много от тях завършват на \"стан\". С последните атаки на прокуратурата срещу президента България започна сериозно да се превръща в Булгаристан. Главният прокурор Иван Гешев отправи към Конституционния съд (КС) питане (както и своите отговори) по следните въпроси. Дали всяко нарушение на закона е автоматично и нарушение на конституцията за целите на процедурата по импийчмънт. (Според него това е така.) Дали прокуратурата може да води подготвителна разследваща работа по президента по време на мандата му, въпреки че има изрична конституционна забрана за възбуждане на наказателно преследване срещу него. (Според Гешев може). И накрая, но не по-маловажно - какъв е смисълът на термина \"държавна измяна\" в член 103 на основния закон, който е едно от основанията за отстраняване на президента. Питането до КС е подготвителна стъпка към започването на процедура по импийчмънт срещу Радев. Главният прокурор Гешев се надява съдът да потвърди неговия прочит на конституцията, след което той ще внесе в Народното събрание събраните материали срещу президента. Част от тези материали, под формата на избрани специални разузнавателни средства (СРС), вече бяха публично оповестени от прокуратурата - по начин, който специалисти нарекоха \"престъпление\". Но това е без значение, защото разследване срещу главния прокурор може да разреши само той самият - куриозна ситуация, която надскочи институционалното въображение на министър Данаил Кирилов и той все още не може да измисли някакво решение. (В интерес на истината, министър Кирилов не е първият в това конфузно положение, но проблемът е, че май няма да е и последният.) Дори и Народното събрание да не стартира процедура по импийчмънт, факт е, че Гешев започва публична офанзива, с която цели да представи Радев като престъпник. Внушението в досега изтеклите материали гласи, че генералът е опитал да скрие информация от държавни органи за назначението на бъдещата му съпруга като пиар в армията. \"Внушение\", защото от разпечатките средно добронамерен човек трудно би стигнал до подобен извод. Според Иван Гешев обаче задачата на прокуратурата не е да е средно добронамерена или харесвана (макар че с действията си цели точно това), а да громи възползвалите се от \"криминалния преход\", независимо на каква позиция са те в момента. След тази заявка вече наистина можем да затворим политиката и да оставим прокуратурата да възцари справедливост по нашите земи. Явно Гешев се е вживял в ролята на Робеспиер от времето на якобинския терор. Засега, слава Богу, при нас гилотината е заменена с продължителни предварителни арести, слаб надзор от страна на специализирания съд и обилно намазване с катран от страна на пресата на ДПС и ГЕРБ. Иван Гешев е последователен в желанието си да наложи прокурорски якобинизъм. В изслушването му за поста той не скри възгледа си, че де факто цялата опозиция и особено тези части от нея, които са срещу него, са всъщност престъпници. Те са олигархия, нейни слуги или направо организирани престъпни групи - ОПГ-та, които са мотивирани от нездрави интереси. Гешев не скри и другата страна на тактиката си. Той приравнява опозицията (особено \"Демократична България\") с хора като Цветан Василев, Баневи, Миню Стайков. По същия начин Румен Радев неслучайно бе \"пришит\" към започналата процедура срещу хазартния бос Васил Божков - с ясната цел президентът да бъде разглеждан като криминален типаж. Но големият удар срещу Радев изглежда тепърва предстои. Питането за държавна измяна очевидно предполага, че прокуратурата е работила и по този проблем. Впечатляващ е и самият факт, че президентът е бил толкова детайлно подслушван. \"Случайните\" СРС-та, които са били разрешени за други лица, едва ли са толкова случайни: само малцина ще се изненадат, ако се окаже, че тези трети лица са подбирани така, че да се стигне всъщност до президента. Най-притеснен от случващото се трябва да бъде премиерът Борисов. Защото действията на Гешев означават край на едно досегашно съглашателство между големите партии да не си гледат много-много в мръсното бельо, а да насочват антикорупционните усилия към маргинални и неудобни опоненти. С атаката срещу Радев червената линия е прекрачена и връщане назад няма. И досега службите и прокуратурата \"профилактираха\" отделни политици на БСП. Елена Йончева например. Но и голяма част от водещите лица на парламентарната и извънпарламентарната опозиция имат някакво висящо дело или се радват на засилен интерес от страна на НАП, КПКОНПИ, ХЕИ и други дисциплиниращи и хигиенизиращи служби. Това сигурно обяснява странни факти като този, че Сотир Цацаров бе подкрепен за новия си пост от половината депутати на БСП, въпреки официалната политика на \"столетницата\". Но с атаката срещу Радев като престъпник и (евентуално) държавен предател БСП няма да може да се крие зад тегобите на отделни свои депутати. \"Войната\" става тотална. В една такава война Борисов, ГЕРБ и ДПС като че ли имат значително първоначално надмощие. Медиите, а досега и прокуратурата, играят основно в тяхна полза. Да, Нено Димов падна жертва, но той така или иначе не беше от \"ядрото\" на властта, а пришълец от други политически племена - веднага след падането му си спомниха, че бил \"човек на Костов\". С подготовката за импийчмънт на президента, с атаката срещу Божков, Гешев дава яко рамо на тандема ГЕРБ-ДПС в момент, в който ситуацията в Перник е на ръба на контрола. Но тази ситуационна подкрепа едва ли може да излъже Борисов. При първото му отслабване - а нищо на този свят не е вечно - аргументите на Гешев срещу Радев и опозицията ще се стоварят с десетократно по-голяма мощ върху самия Борисов. Та нима срещу него няма изтекли СРС-та, в които по много по-ясен начин да става дума за евентуална злоупотреба с власт (\"Мишо Бирата\", \"Сам си го избра\" и пр.)? Нима вината за безводието в Перник е само на Нено Димов? Или пък Васил Божков сам си е дал толкова голямо парче от държавната данъчна баница, без знанието на управляващите? Да не говорим за спящи бомби като \"КТБ\" и \"ЦУМ-гейт\", които по драматичен начин могат да засегнат и ДПС. При обявяването на тотална война и тези скрити оръжейни запаси в един момент ще бъдат вкарани в употреба. Мнозина сигурно си мислят: \"Българската политическа система е толкова прогнила, че трябва просто да бъде унищожена. Не е важно къде чука Иван Гешев, важното е с чука си да я строши цялата. Той може да се окаже един от героите, които постигат добро, макар и с не напълно изрядни мотиви\". Проблемът е, че когато безразборно, но енергично размахваш институционалния чук, най-вероятният резултат е самоосакатяване. \"Как умират демокрациите\" - това е заглавието на една добра книга на Даниел Зиблат и Стивън Левицки. Един от централните им аргументи гласи, че демокрацията се крепи на самовъздържане и самоограничаване на основните политически сили. Да, те имат инструменти да се \"разправят\" едни с други - импийчмънт, непрестанен данъчен, съдебен и административен тормоз и т.н. Но когато политиката се превърне в упражнение как да мобилизираш цялата мощ на държавата срещу политическия опонент, демокрацията приближава своя край. Пътят, по който вървим в момента, неизбежно води до подобен край. Или поне до тежко и необратимо самоосакатяване на българската демокрация.", "date": "2020.01.30", "title": "Как умира демокрацията"}
