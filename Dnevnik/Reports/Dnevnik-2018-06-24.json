{"url": "https://www.dnevnik.bg/evropa/2018/06/24/3205418_borisov_bulgariia_niama_da_priema_obratno_migranti/", "text": "Премиерът Бойко Борисов заяви, че категорично България няма да приеме обратно мигрантите, преминали през страната досега, за да стигнат до Западна Европа. Той направи това пояснение в отговор на въпрос на български журналисти  в Брюксел, където участва  в свиканата от Европейската комисия среща за миграцията, предаде БТА. Канцлерът Ангела Меркел може да поиска двустранни споразумения (за обратно приемане на мигранти - бел. кор.), когато външните граници на ЕС са надеждно, изцяло затворени, посочи той. Борисов съобщи, че държавните и правителствените ръководители на 16-те страни, участвали в днешната среща, са поискали от председателя на Еврокомисията Жан-Клод Юнкер да се прецени какви бюджетни средства може да бъдат пренасочени за охраната на външните граници. Охрана По думите на премиера, едва когато границите бъдат изцяло охраняеми и има система за разполагане по тях на граничари от ЕС, оттогава нататък страните в Общността могат да носят солидарна отговорност за миграцията. За това говори Ангела Меркел, а не сега да ни върнат 60 хиляди - естествено, че няма да се съгласим, посочи Борисов. Първо, преди да ми ги върнат, трябва да се съгласят да направим затвори и да ги държим в затворите, добави той по повод вече пристигналите в ЕС мигранти. Премиерът допълни, че досега мигранти, пристигнали в България, са били залавяни по 30-40 пъти на външните граници, защото не желаят да останат в страната. Да бъдем честни - Гърция, Италия и България, пропускахме мигрантите и те отидоха в Германия. Не си спазихме ангажиментите като външни граници, иначе нямаше да минат, поясни Борисов. По неговите думи така страните от Западна Европа са били наводнени с мигранти, затова сега поставят въпроса да върнат част от тях. Премиерът отбеляза, че когато по телевизиите са били показвани детски трупове, Меркел е отправила покана мигрантите да се насочат към Германия. България имаше 30-40 хиляди мигранти. Ако Меркел не беше казала \"елате\", те щяха да са още в България. Над 60 хиляди са минали през България и са отишли в Германия. Сто човека са минали за последната година и половина официално и са отишли в Германия, уточни Борисов. С цялото уважение към нашата опозиция - не е коректно така да се говори. Когато говорехме за релокацията 2014, 2015, 2016 г., над 40 000 са минали по времето на (премиера Пламен) Орешарски, после и по наше време като управляващи - тогава нямаше ограда, нямахме закон армията да участва. Цяла Европа, в това число и България, бяхме неподготвени за тази вълна, уточни премиерът. Той добави, че тогава пограничните страни в ЕС са искали разселването на мигрантите. По неговите думи, ако държавите от вътрешността на ЕС се заградят и пристигнат няколко милиона мигранти, те ще останат в България, Италия и Гърция. Има голяма чувствителност в Европа по темата, затова се правят тези срещи. Всички заявиха, че България е свършила много работа по време на председателството за придвижването на темата с миграцията и сме успели да намерим необходимите компромиси, върху които да се надгражда. Получих поздравления, че така темата може да бъде решена за сравнително кратко време, каза Борисов. Изнесени миграционни центрове Ако всяка държава по външните граници успее да направи същото, проблемът с миграцията там ще бъде решен. За това са необходими няколко неща. Първо - да продължи финансирането и държавите от първа линия да могат изцяло да гарантират, че повече няма да допуснат такава вълна да мине през тях.  Второ - изнесените центрове , извън Европа. Да се възползваме от държавите, които имат добри исторически връзки - Холандия, Белгия, Франция и Испания - с държави от Африка. Да се направят гъвкави споразумения за тези центрове за сигурност извън ЕС. Не да връщат от Германия в България или Гърция, а съответно в Тунис, Либия - там, откъдето е дошъл. Тогава и вторичното преразпределение между държавите от ЕС ще бъде решено. Така или иначе подпомагаме държавите в Африка с огромни пари, да се види точно къде и как да се дават, за да спре тази миграция, предложи министър-председателят. По неговите думи в изнесените миграционни центрове, освен медицинска и образователна помощ, би трябвало да се осигурява и юридическа подкрепа, за да знаят хората, които искат да тръгнат към Европа, че няма да бъдат посрещнати така, както си представят и така да се прекрати масовото им тръгване. Премиерът съобщи, че много страни в ЕС подкрепят България за споразумението с Турция. Той отбеляза, че сега е необходимо Европейският съвет да одобри нужните средства, както и да бъдат сключени подобни двустранни споразумения и с други държави. България показа как да бъде решен въпросът, всички казват: \"Браво, свършихте работа\". Нека сега всички държави да го направят и въпросът е решен. Проблемът е, че водата под брюкселските мостове тече по-бавно, коментира Борисов. В отговор на въпрос той уточни, че на днешната среща не е била обсъждана възможността за обособяване на миграционен център в Албания. По-рано на влизане в Еврокомисията Борисов, цитиран от БНР, каза: \"\"Първо - със стара дата такова нещо не може да се случи. Второ - България доказа, че като страна на първа линия може в пълен обем да се справи с миграционната вълна, използвайки всички възможности на Гранична полиция, на армията, на предпазните съоръжения, които изградихме и на споразумението ни с Турция. Така че тези предложения, които се дават - всеки има право да ги дава\". ", "date": "2018.06.24", "title": "Борисов: България няма да приема обратно мигранти, преминали през страната досега"}
{"url": "https://www.dnevnik.bg/video/2018/06/24/3189324_perukata_kato_neobhodimost_ili_moda_video/", "text": "Милена Нинова е един от малкото майстор-перукери в България. В  ателието си  тя създава перуки, тупета, редове за удължаване, опашки, бради, мустаци и всички други аксесоари от естествен косъм. От 1991 г. се занимава с перукерство, а през 1995 г. създава собствено ателие. По професия е електропроектант. Как се прави перука вижте във видеото.", "date": "2018.06.24", "title": "Перуката като необходимост или мода (видео)"}
{"url": "https://www.dnevnik.bg/sport/2018/06/24/3205328_jena_ot_sauditska_arabiia_shte_kara_bolid_ot_formula_1/", "text": "Асеел ал Хамад ще даде началото на нова ера за саудитските жени в моторните спортове. В неделя тя ще се качи в болид от Формула 1, за да направи почетна обиколка на пистата \"Пол Рикар\" преди състезанието за Голямата награда на Франция. По този начин ще бъде ознаменувано отменянето на забраната за шофиране на жените в Саудтиска Арабия. От днес те могат да започнат курсове за обучение, а от 2020 г. ще са пълноправни шофьори по улиците на страната от Персийския залив. \"Вярвам, че днес празнуваме не само началото на нова ера за жените като шофьори, но и зараждането на моторните спортове в Саудитска Арабия\", каза Ал Хамад, която ще управлява болида на \"Лотус Рено\" oт 2012 г. \"Най-важното нещо, което очаквам да видя с нетърпение, е началото на следващото поколение млади момичета, които опитват да влязат в моторните спортове. Искам да ги видя как тренират здраво и взимат този спорт като сериозна възможност за кариера. Това ще бъде моето най-голямо постижение\", допълни тя, цитирана от \"Ройтерс\". Това няма да е първият случай, когато Ал Хамад ще кара болид от Формула 1. Саудитската интериорна дизайнерка и бизнесмен тества същата кола на 5 юни, но по време на частно събитие. Сега тя за пръв път ще го направи публично. Ал Хамад ще бъде част от парада на \"Рено\" по случай завръщането на Формула 1 във Франция след десетгодишно отсъствие.", "date": "2018.06.24", "title": "Жена от Саудитска Арабия ще кара болид от Формула 1 преди Гран при на Франция"}
{"url": "https://www.dnevnik.bg/sviat/2018/06/24/3205334_turciia_zadurja_germanci_francuzi_i_italianci_za_opit/", "text": "Турските власти задържаха общо 10 чужди граждани, престрували се на наблюдатели  на парламентарните и президентски избори , в Югоизточна Турция, предаде Анадолската агенция, като цитира източници от службите за сигурност. Според полицията те действали в провинциите Агръ, Шърнак, Батман и Диарбекир. В. \"Сабах\" пише, че става въпрос за трима французи, трима германци и трима италианци. Източници от външното министерство, цитирани от агенцията, казват, че задържаните се представяли като наблюдатели на изборите от името на Организацията за сигурност и сътрудничество в Европа (ОССЕ), без да са такива, и искали да извършат измами с урни. Те ще бъдат изправени пред съда, пише проправителственият в. \"Йени шафак\". Арестите съвпадат с напрежението между ОССЕ и Турция, породено от отказа на властите в Анкара да допуснат двама депутати, един от Германия и един от Швеция,  като наблюдатели на изборния процес . Освен това организацията публикува доклад преди вота,  в който изрази притеснение  от възможни нередности в изборите. В Югоизточна Турция, където са задържани западноевропейските граждани, по-рано този месец  имаше и разместване на избирателни секции , което според критици на управляващите е насочено срещу прокюрдската Демократична партия на народите (ДПН). Властите настояват, че единствената причина са съображения за сигурност, свързани с организации като забранената Кюрдска работническа партия (ПКК). Анадолската агенция съобщи и че 11 предполагаеми членове на ПКК са били задържани в Анкара заради планирани \"провокативни действия\" на изборите. Според кюрдската телевизия Rudaw обаче ПКК са обявили, че няма да предприемат никакви въоръжени действия в рамките на изборния ден. Изборните власти в Турция междувременно съобщиха, че могат да гарантират сигурността на вота в Югоизточна Турция и особено в части от провинция Шанлъурфа, откъдето постъпваха оплаквания заради изборния процес. По-рано ОССЕ съобщи, че няма да изпраща наблюдатели в Шанлъурфа като част от турската си мисия от близо 330 души тъкмо заради проблеми със сигурността. \"ОССЕ с план за хаос в Турция\"  От няколко дни турски представители предупреждават за \"опасностите\" от действия на чужди наблюдатели. Турският премиер Бинали Йълдъръм предупреди, че някои наблюдатели \"се държат като говорители на радикални политически структури\" и работят за \"намеса в изборите по един или друг начин\". Анадолската агенция  написа вчера , че \"наблюдатели от ОССЕ планират да създадат хаос в Турция\", като се позоваха на източници от службите. Идеята според агенцията била да се създаде неправилно възприятие за резултатите и \"организиране на мащабни протести\". Освен това източниците научили, че \"някои наблюдатели от ОССЕ открито поддържат ПКК\". Пресконференцията на наблюдателите е насрочена за утре.", "date": "2018.06.24", "title": "Турция задържа германци, французи и италианци за \"опит за намеса в изборите\""}
{"url": "https://www.dnevnik.bg/tehnologii/2018/06/24/3204863_ucheni_suzdadoha_izkustven_intelekt_-_psihopat/", "text": "Учени от Медийната лаборатория на Масачузетския технологичен институт създадоха първия \"изкуствен интелект – психопат\" в света. Норман е изкуствен интелект, обучен да прави текстови описания на изображения – популярен метод за дълбочинно обучение. Кръстен е на главния герой от филма  \"Психо\" на Алфред Хичкок  – Норман Бейтс. Учените са дали на Норман изображения от тема в reddit, която не цитират заради бруталното ѝ съдържание, но която е посветена на документирането и наблюдаването на смърт. След това са изправили Норман пред тестове на Роршах и са сравнили как той ги описва с това как реагират на тях стандартни невронни мрежи.  Тестовете на Роршах  служат за регистриране на разстройства на несъзнателни мисли. Макар да се спори дали именно те са валиден метод за оценка на психологическото състояние, резултатите на Норман са плашещи. Там, където обикновеният изкуствен интелект вижда \"черно-бяла снимка на птичка\", Норман вижда \"мъж, който бива завлечен в миксер\". Това, което за единия е \"черно-бяла снимка на бейзболна ръкавица\", за другия е \"мъж, застрелян с автоматично оръжие посред бял ден\". А картината, която според Норман е \"мъж, застрелян пред пищящата си жена\", за другия интелект е \"мъж, държащ чадър\". Целта на експеримента е била да покаже колко е лесно предразсъдъци да бъдат вкоренени и в изкуствения интелект, ако той бъде захранен с подходящи данни. Учените молят интернет потребителите да се включат в експеримента,  пращайки им отговорите  на това какво виждат в мастилените петна, за да може Норман да се \"самоизлекува\".", "date": "2018.06.24", "title": "Учени създадоха \"изкуствен интелект - психопат\""}
{"url": "https://www.dnevnik.bg/bulgaria/2018/06/24/3205248_dokladut_na_ucheni_ot_unss_sus_suveti_za_reforma_v_mvr/", "text": "Докладът на група учени от УНСС, който анализира системата на управление в МВР, е тайна. Това се разбира от отговор на вътрешното ведомство след запитване на \"Дневник\" по Закона за достъп до обществена информация. Преди време стана известно  к акви съвети за реформа срещу 33 хиляди лева дадоха на ведомството учените от у ниверситета за стопанство . \"Дневник\" поиска целия доклад на колектива, анализирал полицията. Той обаче се оказа служебна информация и без значение за обществения интерес, поради което е отказан достъп до съдържанието му. Вътрешното министерство пояснява, че в закона има двугодишен срок, след който министърът може да разреши достъп до тази служебна информация, но той все още не е изтекъл. \"Информацията е свързана с оперативната подготовка на актовете на МВР и няма самостоятелно значение (мнения и препоръки, изготвени от или за органа, становища и консултации)\", се казва в отговора на вътрешното министерство. Допълва се, че доколкото докладът съдържал препоръки за усъвършенстване на програмното бюджетно управление на МВР, за вътрешното престуктуриране на ведомството, както и за въвеждане на управленски информационни системи за подобряване на координацията и контрола на управление, това щяло да се изпълнява с актове на министъра. А по много от процедурите по издаване на тези актове се очаквало провеждане на обществено обсъждане, което се явявало публично достъпен начин за запознаване със съдържанието на подготвяните промени. Запознаването обаче ще става постфактум и след като докладът не е известен, няма да е възможно проследяването дали за всяка препоръка ще бъде издаден акт на министъра и ще бъде подготвяна промяна. Докладът трябва да стане основа за изискванията към  външен анализатор, който да предложи как да бъде реформирано МВР . От сайта на ведомството се вижда, че все още не е обявена обществена поръчка за избор на фирма, която да направи функционален и структурен анализ на полицията.  През декември 2017 г. се разбра, че тихомълком управляващите  зачеркнаха административната реформа в МВР.  Те премахнаха в Закона за МВР създаването на държавно предприятие \"Център за предоставяне на услуги\". Идеята беше чрез него вътрешното ведомство да се разтовари от неприсъщи му административни дейности - издаване на лични документи, регистрация на превозни средства и други, и да съсредоточи усилията си в борбата с престъпността. То бе една от малкото реформи, които останаха от втория кабинет на Борисов. В началото на мандата на третия му кабинет Валентин Радев заяви, че ще прави реформа в системата на МВР, след като бъде изготвен цялостен функционален анализ. Миналата година синдикатите протестираха на всеки празник на полицията. Исканията им бяха три - увеличение на заплатите с 20%, обвързване на основното възнаграждение със социално измерим показател и изготвянето на изцяло нов закон с участие на служителите на МВР. След като те заплашиха и излязоха на протест в деня на официалното откриване на българското председателство на Европейския съюз, премиерът  Бойко Борисов се срещна със синдикалистите и им обеща 100 млн. лв. за увеличение на заплатите  от март. Те обявиха, че  временно преустановяват протестите.", "date": "2018.06.24", "title": "Докладът на учени от УНСС със съвети за реформа в МВР бил тайна"}
{"url": "https://www.dnevnik.bg/politika/2018/06/24/3205342_kato_strana_na_purva_liniia_bulgariia_se_spravia_s/", "text": "България доказа, че като страна на първа линия може да се справи с бежанския натиск, каза пред журналисти в Брюксел премиерът Бойко Борисов преди началото на  работната среща по въпросите на миграцията и предоставяне на убежище , съобщиха от правителствения пресцентър. По думите му добрите резултати, които страната отчита с опазването на външната граница на ЕС, се дължат както на добрата работа на гранична полиция и ФРОНТЕКС, така и на споразумението с Турция. Той  припомни позицията на България , която ще изложи и на срещата – незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни. Българският премиер ще настоява като председателстващ Съвета на ЕС да бъде намерено съгласие между всички държави членки по темата с миграцията. Министър-председателят посочи, че България като страна на първа линия заедно с Гърция, Италия, Испания не може да се съгласи с позицията за връщане на вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия, смята той.", "date": "2018.06.24", "title": "Като страна на първа линия България се справя с бежанския натиск, каза Борисов"}
{"url": "https://www.dnevnik.bg/sport/2018/06/24/3205338_chorich_detronira_federer_v_hale_i_go_svali_ot_purvoto/", "text": "Голямата надежда на хърватския тенис Борна Чорич спечели тенис турнира на тревни кортове в Хале след впечатляващ успех срещу абсолютния фаворит Роджър Федерер. 21-годишният тенисист от Загреб победи 36-годишния швейцарец със 7:6 (6), 3:6, 6:2 и завоюва най-ценния трофей в кариерата си. Чорич детронира преследващия десета титла в Хале Федерер и го свали от първото място в световната ранглиста. От понеделник на върха ще се завърне Рафаел Надал, откакто спечели \"Ролан Гарос\" за 11-и път. Федерер не беше губил мач на тревни кортове от миналогодишния турнир в Щутгарт. Носителят на 20 титли от Големия шлем се намираше в серия от 20 поредни победи на тази настилка. Чорич спечели първия си трофей на трева и общо втори в кариерата си. През април миналата година той спечели турнира на червени кортове от категория \"АТП 250\" в Мароко. Днешният финал беше четвъртият му при професионалистите и първи в сериите \"АТП 500\". Младият хърватин записа първа победа в третия си мач срещу Федерер. Двамата се срещнаха по-рано тази година в полуфиналите на мастърса в Индиън Уелс, когато швейцарецът направи драматичен обрат - 5:7, 6:4, 6:4. Първата им среща беше в Дубай през 2015 г., когато световният №1 се наложи с категоричното 6:2, 6:1. За втори път в кариерата си Чорич побеждава водач в световната ранглиста. Първият беше миналата година в третия кръг на мастърса в Мадрид, когато надигра Анди Мъри с 6:3, 6:3. Хърватинът постигна десетата си победа срещу играч от топ 10 и четвърта през 2018 г. Двубоят между Чорич и Федерер предложи много емоции. Хърватинът показа страхотен характер и железни нерви, като спечели първия сет след два спасени мачбола, а в третия сет се възползва от единствените сервис геймове, в които деветкратният шампион в Хале показа колебания. Мачът премина под доминацията на сервиращите, а точките за пробив бяха рядкост. Двамата записаха общо 23 аса - 12 за Федерер и 11 за Чорич. Те завършиха с много висока успеваемост при вкарването на първия си начален удар - съответно 70% и 74%. В първия сет имаше само една възможност за пробив. Тя се откри в единадесетия гейм пред Федерер. Чорич обаче я спаси и всичко трябваше да се реши в тайбрек. Дългият гейм също вървеше под диктовката на сервиращите, които спечелиха всяка една от първите осем точки. Федерер нанесе първия удар, като реализира минипробив за 5:4. Той взе следващото си подаване и стигна до два поредни сетбола при 6:4. Първият от тях дори беше при негов сервис. Чорич обаче запази спокойствие, спаси двата сетбола, след което взе и следващите две точки, за да отмъкне първия сет. Федерер заигра още по-агресивно в началото на втората част. Той пропусна по един шанс за пробив в първите две подавания на Чорич. При четвъртото швейцарецът отново притисна младия си съперник, поведе с 40:15 и най-накрая успя да пробие, за да поведе с 5:3. Маестрото беше безапелационен, сервирайки за сета, и изравни резултата. Противно на очакванията Чорич, който преди турнира в Хале имаше само две победи на трева в кариерата си, имаше надмощие в решаващия трети сет. При 3:2 той стигна до първата си възможност за пробив от началото на мача и я реализира, за да нанесе първия сериозен удар. Хърватинът затвърди предимството си и принуди Федерер да сервира за оставане в мача при 2:5. Швейцарският ветеран имаше геймбол при 40:30, но точно в този момент допусна първата си двойна грешка в двубоя. Стигна се до мачбол, който световният №1 успя да отрази. Чорич обаче се добра до втори и го реализира, за да сложи точка на спора след 126 минути игра. Федерер допусна 51-a загуба в 149-ия си финал в турнирите на АТП. Toва беше седмото му поражение в 25-ия му мач за титла на тревни кортове. В понеделник той ще отстъпи първото място в света на Надал, като ще изостава с 50 точки от испанеца преди \"Уимбълдън\".", "date": "2018.06.24", "title": "Чорич детронира Федерер в Хале и го свали от първото място в света"}
{"url": "https://www.dnevnik.bg/sport/2018/06/24/3205333_angliia_vkara_shest_gola_na_panama_i_se_izravni_s/", "text": "Англия разби абсолютния аутсайдер Панама с 6:1 и постигна най-голямата си победа на световни футболни финали. С успеха \"трите лъва\" се изравниха с Белгия на върха в класирането на група G. Двата отбора, които днес си гарантираха класирането за осминафиналите, имат по шест точки и голова разлика 8:2. Англичаните заемат първото място заради по-малко получени картони - два срещу три за белгийските национали. На 28 юни от 21.00 часа Англия и Белгия ще се изправят един срещу друг в Калининград, за да определят победителя в група G в директен сблъсък. Когато излязат на терена, двата отбора вече ще са наясно какво е крайното класиране в група Н, която ще излъчи съперниците им в осминафиналите. Ако срещата завърши наравно, броят на картоните ще реши кой ще заема първото място в група G. Aко се стигне до равенство и при картоните, победителят в групата ще бъде определен чрез жребий. Хари Кейн отбеляза втория хеттрик на световното първенство и излезе начело при голмайсторите. Той изпревари Кристиано Роналдо и Ромелу Лукаку, които имат по четири попадения. С по три са Диего Коста и Денис Черишев. Централният защитник Джон Стоунс се разписа два пъти за успеха на Англия, а Джеси Лингард вкара най-красивото попадение в мача. Фелипе Балой стана автор на исторически първи гол за Панама на световни първенства. Изненадващо първата възможност за гол се откри пред Панама. В петата минута големият аутсайдер в турнира организира скоростна контраатака, при която Анибал Годой беше изведен на отлична позиция вляво от вратата. Той обаче отправи нескопосан удар, който премина много далеч от вратата. Малко след това английските футболисти поеха контрола върху мача. В осмата минута Киърън Трипиър центрира от ъглов удар, Стоунс беше оставен абсолютно непокрит около точката за изпълнение на дузпа и с глава насочи топката в мрежата. След 20 минути игра Лингард се измъкна зад защитата и беше съборен едновременно от централните бранители Роман Торес и Фидел Ескобар. Главният съдия Гехад Гриша отсъди дузпа, а Хари Кейн я реализира по безкомпромисен начин. В 36-ата минута англичаните стигнаха до трето попадение. Лингард и Рахим Стърлинг разиграха на късо пред наказателното поле, а атакуващият халф на \"Манчестър юнйатед\" отбеляза със страхотен шут с вътрешен фалц, който се озова в далечния горен ъгъл. Само четири минути по-късно \"трите лъва\" увеличиха аванса си след отлично изпълнение на заучено статично положение. Трипиър изпълни свободен удар късо към Джордан Хендерсън, който центрира технично към далечната греда за Кейн. Нападателят на \"Тотнъм\" свали с глава към Стърлинг, който направи огромен пропуск. Останал сам във вратарското поле, крилото на \"Манчестър сити\" стреля право във вратаря с глава. Топката обаче попадна в Стоунс, който на метър от голлинията не пропусна да отбележи второто си попадение в мача. До края на полувремето англичаните имаха време за още един гол. В 43-ата минута след центриране от корнер Стоунс и Кейн бяха задържани и свалени на земята в наказателното поле от Майкъл Мурийо и Годой. Реферът Гриша посочи за втори път бялата точка, а Кейн отново беше безапелационен при изпълнението си - 5:0. След почивката тимът на Гарет Саутгейт намали темпото, но продължи да търси шестия гол, с който да вземе предимство пред Белгия преди директния двубой за първото място в група G. С малко късмет \"трите лъва\" стигнаха до желаното попадение. В 62-ата минута Рубен Лофтъс-Чийк стреля от границата на наказателното поле, а топката се удари в петата на Кейн и излъга вратаря Хайме Парехо. След попадението Саутгейт даде почивка на Кейн, Лингард и Трипиър, а вместо тях пусна в игра Джейми Варди, Фабиан Делф и Дани Роуз. След промените англичаните отстъпиха инициативата и позволиха на панамските футболисти да стигнат до почетен гол в 78-ата минута. Фелипе Балой се възползва от центриране на Рикардо Авила и влезе в историята като първия голмайстор за Панама на световни първенства.", "date": "2018.06.24", "title": "Англия вкара шест гола на Панама и излезе с едни гърди пред Белгия"}
{"url": "https://www.dnevnik.bg/sport/2018/06/24/3205363_voleibolistite_prikljuchiha_liga_na_naciite_s_pobeda/", "text": "Българският национален отбор по волейбол завърши с победа участието си в първото издание на Лигата на нациите. Тимът, воден от Пламен Константинов, постигна драматичен успех срещу Южна Корея с 3:2 (19:25, 25:22, 25:18, 22:25, 15:12). Българските волейболисти записаха шеста победа в 15-ия си и последен мач от Лигата на нациите, която от тази година замени Световната лига. Националите ще завършат надпреварата на 11-а позиция сред 16 участници. Зад българите останаха Япония (6-9), Австралия (5-10), Аржентина (4-11), Китай (3-12) и Южна Корея (1-14). Във финалната шестица ще участват домакините от Франция, Русия, Сърбия, САЩ, Бразилия и Полша. Розалин Пенчев и Валентин Братоев бяха най-резултатни за успеха срещу Южна Корея. Двамата отбелязаха по 21 точки. Пенчев завърши 15 от 26-те си атаки и добави три блокади и три аса. Братоев записа две блокади, две директни точки от сервис и 17 успешни атаки от 32 опита. Светослав Гоцев добави 12 точки за Бългрия, а Николай Учиков завърши с десет. Най-резултатни за Южна Корея бяха Джае Дук Сео и Сун Мин Мун с по 15 точки. Българският национален отбор по волейбол записа 16-а поредна победа срещу азиатския тим.", "date": "2018.06.24", "title": "Волейболистите приключиха Лигата на нациите с измъчена победа над Южна Корея"}
{"url": "https://www.dnevnik.bg/photos/2018/06/24/3205298_fotogaleriia_koi_jivee_v_nai-goliamata_sgrada_v/", "text": "                        480 души живеят незаконно в 22-етажна изоставена сграда. Тя е известна с името \"Prestes Maia\" и е най-голямата в Латинска Америка, в която живеят самонастанили се. Наскоро в \"Prestes Maia\" избухна голям пожар.", "date": "2018.06.24", "title": "Фотогалерия: Най-голямата сграда със самонастанили се в Латинска Америка"}
{"url": "https://www.dnevnik.bg/sport/2018/06/24/3205368_ljuis_hamiltun_vze_bezoblachna_pobeda_v_gran_pri_na/", "text": "Световният шампион във Формула 1 Люис Хамилтън спечели трета победа от началото на сезона, след като триумфира в Гран при на Франция. Британският пилот на \"Мерцедес\" нямаше никакви проблеми на  пистата \"Пол Рикар\" , като потегли от първа позиция и остана начело до финала. В уикенд, в който доминираше от  петъчните тренировки , Хамилтън взе безоблачна победа, която е 65-а за него. За 42-и път в своята кариера британецът записа победа, след като е  стартирал от полпозишън . По този показател той е №1 във Формула 1 пред Михаел Шумахер (40). Той триумфира във френското състезание при завръщането му в календара след 10-годишно отсъствие. Стартът на \"Пол Рикар\" беше първи на трасето от 1990 г. насам. По този начин Хамилтън спечели на 26-а различна писта в своята кариера. Втори зад световния шампион се нареди Макс Верстапен, за когото това е най-добър резултат от началото на сезона. Трети на подиума за четвърти път през 2018 г. се качи Кими Райконен. Благодарение на победата си и 25-те точки Хамилтън се върна на първо място във временното класиране. Преди старта в \"Пол Рикар\" той беше с точка зад Себастиан Фетел. Основният му съперник за титлата обаче финишира едва пети, спечелвайки 10 точки. След осем състезания Хамилтън е със 145 точки, а Фетел е със 131. Германецът се удари с Валтери Ботас в първия завой и трябваше да си проправи път през колоната, заедно с финландеца. Пред германеца завърши Даниел Рикардо, а в топ 10 влязоха още Кевин Магнусен, Ботас, Карлос Сайнц, Нико Хюлкенберг и Шарл Леклер. Последен завърши Фернандо Алонсо, който остана 16-и, само седмица, след като  спечели \"24-те часа на Льо Ман\" . \"Прекрасно състезание за целия отбор, чувствах се много силен през целия уикенд и бяхме на ниво. Доволен съм за всички на пистата и в завода, които свършиха отлична работа\", каза световният шампион. След старта Хамилтън се изстреля, но много добре потегли и Фетел, който нямаше обаче как да прескочи напред. Германецът опита да влезе агресивно в първия завой и се сблъска с Валтери Ботас, което доведе до тежки поражения и за двамата. Асът на \"Ферари\" със счупено предно крило, докато вторият пилот на \"Мерцедес\" беше със спукана задна лява гума. Сблъсъкът помежду им доведе до много хаос в колоната и няколко завоя по-късно Пиер Гасли се сблъска с Естебан Окон. Това извади и двамата френски пилоти от състезанието, а на пистата излезе кола за сигурност. Фетел и Ботас влязоха в бокса, за да сменят гуми и излязоха на опашката. Германецът получи и 5-секундно наказание от комисарите. Състезанието беше рестартирано в шестата обиколка и Хамилтън нямаше нямаше никакви проблеми да запази позицията си. Зад него бяха Верстапен и Сайнц, а по-назад Кими Райконен започна да си пробива път, като изпревари лесно Шарл Леклер и Ромен Грожан. С най-твърдите гуми за уикенда \"софт\" Фетел беше много бърз и лесно започна да изпреварва пилотите пред себе си. В рамките на няколко обиколки германецът стигна до топ 10, а в 26-ата обиколка вече беше зад съотборника си Кими Райконен. Точно в този момент Макс Верстапен влезе в бокса, като беше първият от големите имена с планиран питстоп. Холандецът сложи гумите софт и излезе точно пред Фетел. Пилотът на \"Ред бул\" обаче много бързо започна да прави обиколки с добро темпо и се откъсна пред германеца. Той слезе в рамките на 1:35.9-1:36.1. В челото Люис Хамилтън продължаваше да прави много добри обиколки и по никакъв начин не беше застрашен от Рикардо. Британецът вдигаше темпото, когато се налага и от \"Ред бул\" решиха да вкарат австралиеца в бокса с надежда да пресекат стратегиите на своите съперници. Той спря за гуми софт в 29-ата обиколка и излезе пети зад Фетел. Лидерът Хамилтън влезе за смяна на гуми в 33-ата обиколка и излезе само на три секунди зад Райконен, който тепърва трябваше да посещава механиците си. Междувременно Фетел вече нямаше темпото да задържа зад себе си Рикардо с износените си гуми и беше изпреварен. Темпото на четирикратния световен шампион продължи да спада и Райконен го застигна. Финландецът мина пред съотборника си и от \"Ферари трябваше да вземат много важно решение, заради движещият се добре отзад Ботас. \"Мерцедес\" вкараха финландеца за нови гуми суперсофт с надежда да направят пресичаща стратегия спрямо Фетел. Екипът на Ботас обаче се забави и смени гумите му за повече от осем секунди. Това позволи на Фетел да влезе в бокса в 41-ата обиколка и да сложи най-меките гуми ултрасофт. В последните обиколки по-интересна беше битката за третото място, след като Кими Райконен правеше турове с близо секунда по-добри от тези на Рикардо. Финландецът започна с мощните атаки в 47-ата обиколка, но австралиецът успя да се защити в началото. На правата \"Мистрал\" обаче Райконен използва мощта на своето \"Ферари\" и на спирането за шикана \"Норд\" го изпревари. До края на състезанието повече изпреварвания нямаше, след като Сергей Сироткин отпадна заради спукана гума и това доведе до виртуална кола за сигурност. Състезанието за Гран при на Франция беше първото от три, които ще се проведат в три поредни седмици за пръв път в историята на спорта. След седем дни колоната ще бъде в Австрия на \"Ред бул ринг\", а на 8 юли е стартът на \"Силвърстоун\" за Гран при на Великобритания.", "date": "2018.06.24", "title": "Люис Хамилтън взе безоблачна победа в Гран при на Франция"}
{"url": "https://www.dnevnik.bg/sviat/2018/06/24/3205341_erdogan_pecheli_izborite_za_prezident_i_shte_ima/", "text": "Турският президент   е на път да спечели извънредните  президентски избори в страната  с малко под 52.9% от гласовете, сочат първите резултати от над 90% от бюлетините, а държавната телевизия TRT  го обяви за победител  още преди половин час, без да има окончателни резултати. В обръщение до гражданите Ердоган също се нарече \"победител\" на ключов \"изпит\", но опозицията настоява, че вотът ще се реши на балотаж и представяните в медиите данни не отговарят на действителността. През 2014 г. Ердоган стана първият избран с пряко гласуване президент на страната с 51.7% от вота. Данните до момента обаче сочат, че партията му може да изгуби сегашното си парламентарно мнозинство. След Ердоган е кандидатът на опозиционната Републиканска народна партия (РНП),  , с 30.6%. РНП и Индже обявиха, че данните може да са фалшифицирани и че има несъответствие между даваните от Анадолската агенция и Върховния изборен съвет в Турция (YSK) числа - според агенцията бюлетините почти са преброени, но съветът говори за под 40% обработени. В резултат бяха обвинени от турските власти, че се опитват да сплашат двете институции. Трети е кюрдският кандидат   (7.8%), следван от бившия вътрешен министър   със 7.5% от вота, сочат данните на Анадолската агенция. Първите резултати (при под 20% преброени бюлетини) даваха почти 60% на Ердоган при около 25 на сто за Индже. Турските медии уточняват, че тези резултати ще се променят, докато тече броенето в близките няколко часа, защото първи идват резултати от по-малките провинции, а в големите градове подкрепата за президента е по-слаба. По-бавно върви преброяването по западното крайбрежие на Турция, където традиционно е по-силна опозицията, и в кюрдските райони на югоизток. Два часа след изборите РНП обяви, че резултатите, които излизат в момента, са фалшифицирани. Акшенер обаче каза, че волята на избирателите трябва да се уважава. Който и  да спечели президентските избори , той ще управлява различна Турция, с нова политическа система с по-големи правомощия на държавния глава заради конституционни поправки, обявени на референдум. Президентът ще назначава вицепрезиденти, правителство (което няма да има премиер) и висши магистрати, ще може да издава укази и да обявява извънредно положение, както и да разпуска парламента  на каквото основание пожелае , но с това автоматично ще свиква извънредни избори (които винаги ще са за президент и парламент едновременно). Телевизия ТRT говори за избирателна активност от 87% на парламентарните и 86.62 на президентските избори. Редица държавни и правителствени ръководители вече поздравиха Ердоган за резултатите му още преди те да са обявени като окончателни. Сред тях в Европа са албанският премиер Еди Рама и председателстващият босненското президентство Бакир Изетбегович; същото направиха и президентът на Азербайджан Илхам Алиев, узбекистанският Шавкат Мирзоев и този на Палестинската автономия Махмуд Абас, както и емирът на Катар, шейх Тамим бин Хамад ал Тани. Минути по-късно унгарският премиер Виктор Орбан бе първият лидер от Европейския съюз, поздравил Ердоган. В парламента - кюрдите прескочиха прага Очертава се победа и за управляващите и на парламентарните избори, но само в рамките на предизборния им съюз с националистите, сочат резултати при около 90% преброени бюлетини. Резултатът на кюрдската ДПН промени положението на Ердоган и неговата управляваща партия близо 50 депутати, след като ДПН успя да прескочи прага. Около 42.6% за Партията на справедливостта и развитието, на която Ердоган е съосновател, и около 11.2% за коалиционния им партньор от Партията на националистическото действие (ПНД). Тези данни биха означавали   - съответно 293 и 49 за ПСР и ПНД. Това е т. нар.   - предизборен съюз, създаден съгласно новите правила на вота. Той позволява на коалиращите се партии да влязат заедно в парламента, дори една от тях да не прескача прага от 10%, изискван от турското законодателство. За сравнение в досегашния парламент партията имаше 317 от 550 депутати - мнозинство, което ѝ позволяваше с малко усилие да издейства промени в конституцията с подкрепата на други партии (например ПНД). Втора сила ще е РНП със 146 депутати. В съюза на РНП е и партията на Акшенер с 46 депутатски места. Заедно съюзът им -   - би контролирал около една трета от местата в парламента. Този алианс  .  ще прескочи бариерата и ще има 66 депутати, ако резултатът се запази. Тя не стана част от Нациналния алианс на големите опозиционни партии, но се очакваше влизането ѝ да промени съотношението в турския парламент. Без нея местата ѝ биха се преразпределили така, че Народният алианс на Ердоган и националистите би контролирал над 400 места - две трети мнозинство. Гласуването приключи точно в 17 ч. турско и българско време. Малко преди това журналисти и граждани обявиха в социалните мрежи, че части от центъра на Анкара са блокирани от полицията. Очаква се преброяването на гласовете да продължи няколко часа. Забраната за публикуване на резултати бе в сила до 18:45 ч. турско (и българско) време. Според изборната комисия на Турция преброяването би трябвало да приключи преди полунощ. И президентът Реджеп Тайип Ердоган, и главният му опонент, Мухарем Индже, изразиха увереност, че резултатите ще са \"добри\", но избирателната комисия трябва да си свържи работата \"добре\", за да разсее съмненията за измами. Пред множество от очакващи го поддръжници пред секцията, където гласува със семейството си, държавният глава каза: \"Турция провежда демократична революция. Със президентската система Турция сериозно повдига летвата, повдига я над съвременните цивилизации.\" Напрежение и насилие Изборите протекоха при напрежение между турските власти и организации, изпратили наблюдатели на вота. Анадолската агенция обяви, че 10 европейски граждани са били арестувани и ще бъдат изправени пред правосъдието, защото са се престорили на наблюдатели и са опитали да се намесят в изборите. Опозицията и неправителствени организации обявиха преди вота, че  ще имат над половин милион представители , които да следят изборния процес из страната и да се уверят, че ще е честен. От представители на Добрата партия в Ерзурум идват и съобщения, че местният ръководител на партията е бил убит заедно с други двама при престрелка в изборна секция. Според в. \"Йени джаг\" Мехмет Съдък Дурмаз е влязъл в сблъсъци с политици от други партии, когато опозицията е блокирала опита на 24-ма души от вътрешното министерство да влязат в секцията. Според премиера Бинали Йълдъръм обаче случаят няма нищо общо с изборите.", "date": "2018.06.24", "title": "Ердоган води на изборите за президент, но губи мнозинство в парламента (обобщение към 23 ч.)"}
{"url": "https://www.dnevnik.bg/bulgaria/2018/06/24/3205369_sled_naprejenie_mejdu_policai_i_romi_karakachanov/", "text": "Напрежение е избухнало тази нощ между полицаи и жители на Ботевград от ромски произход и е довело до изпочупени патрулки. Това се е случило след като към 23 часа в събота е получен сигнал за силна музика в бл. 15 в Ботевград, информираха Би Ти Ви и \"Фокус\". Когато полицаите отишли на място, се оказало, че се е събрала група роми пред блока, които са започнали да хвърлят камъни и дървета по служебните автомобили. Изпочупени са част от стъклата на полицейските коли. Хулиганските действия са били озаптени. Установени са шестима души, които са били по-активни. Те са обявени за издирване. Няма пострадали полицейски служители. Образувано е досъдебно производство. От МВР уточниха, че не е имало стрелба по време на инцидента. След инфорацията за инцидента вицепремиерът Красимир Каракачанов изпрати писмо до медиите с реакцията си по повода. \"На първо място в качеството ми на гражданин на Република България и след това в качеството ми на заместник министър-председател по обществен ред и сигурност искам да изкажа своята подкрепа за работата на полицаите, които снощи в изпълнение на служебния си дълг са се отзовали на адрес в Ботевград за нарушаване на обществения ред и са били нападнати от цигани\", се казва в позицията. В нея Каракачанов посочва, че \"маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона\". После той уверява полицаите, че се ползват с неговата \"безапелационна подкрепа да прилагат всички позволени от законодателството мерки, които един служител на реда има, за да разберат нарушителите, че в тази държава има ред, законност и дисциплина и ние повече няма да допуснем тяхното погазване\". Позицията му продължава с подкрепа към съпругата на другия вицепремиер Томислав Дончев, която преди време направи  антиромско изказване чрез личната си страница във \"Фейсбук \". \"Разните либерални НПО-та и техните клакьори шумно заклеймиха мнението на съпругата на моя колега – вицепремиера Томислав Дончев, че са свършили морковите и идва ред на тоягата. Е, господа, дами и там трети такива, каквито се самоопределяте – какво мислите сега? Дошло ли е времето на тоягата или Вие ще си браните подопечния криминален цигански контингент с цената на още невинни човешки животи, само и само да си прибирате лептата по зададената поръчка?\", се казва в позицията на вицепрезидента. ", "date": "2018.06.24", "title": "След напрежение между полицаи и роми Каракачанов поиска \"маргиналите да се поставят на място\""}
{"url": "https://www.dnevnik.bg/sport/2018/06/24/3205375_chilich_oburna_djokovich_v_epichen_final_i_dopulni/", "text": "Поставеният под №1 Марин Чилич направи паметен обрат срещу носителя на 12 титли от Големия шлем Новак Джокович и спечели турнира на тревни кортове в \"Куинс\". Хърватинът спаси мачбол и навакса изоставане от 1:4 в тайбрека на втория сет, за да стигне до драматична победа с 5:7, 7:6 (4), 6:3 след тричасов спектакъл в лондонския тенис клуб. Чилич допълни тенис празника на Хърватия, след като по-рано днес 21-годишният му сънародник  Борна Чорич детронира Роджър Федерер  след страхотна битка във финала на турнира в Хале и свали швейцареца от първото място в световната ранглиста. Чилич записа едва втора победа срещу Джокович в 16-ия двубой помежду им. Предишният успех на 29-годишния хърватин дойде в предишната им среща - 6:4, 7:6 (2) в четвъртфиналите на мастърса в Париж през 2016 г. Чилич спечели втора титла в \"Куинс\" след 2012 г. Финалистът от тазгодишния Australian Open и миналогодишния \"Уимбълдън\" завоюва 18-аия си трофей при професионалистите в своя 32-и финал в турнирите на АТП. В понеделник той ще се върне на петото място в световната ранглиста, като ще изпревари Григор Димитров. Чилич ще се доближи само на 20 точки от четвъртия Хуан Мартин дел Потро преди \"Уимбълдън\". Джокович ще напредне с пет позиции до №17. 31-годишният сърбин стигна до първия си финал от една година насам и затвърди впечатленията, че отново навлиза във форма. Maчът започна трудно за Джокович. Сърбинът беше изправен пред точка за пробив още във второто си подаване, но се спаси. В седмия гейм бившият №1 изостана с 0:40, но показа страхотен характер. Той отрази цели пет точки за пробив и поведе с 4:3. Чилич нямаше такива проблеми в своите подавания и не даваше шансове на съперника. Хърватинът обаче се пропука в най-лошия възможен момент. Сервирайки за влизане в тайбрек, миналогодишният финалист в \"Куинс\" допусна пробив и сдаде първия сет. След проблемите в началото Джокович започна да сервира впечатляващо. Той вкарваше цели 73% от първите си сервиси и печелеше все по-убедително подаванията си. Toй откри втория сет с гейм на нула, след което стигна до две точки за пробив. Чилич се спаси от трудната ситуация и не допусна ранно изоставане. Няколко гейма по-късно хърватинът беше опрян до стената. Сервирайки при 4:5, той даде шанс за пробив на Джокович, който беше с цената на точка за спечелването на титлата. Световният №6 отново показа здрави нерви и се спаси. В крайна сметка двамата стигнаха до тайбрейк. Той започна перфектно за Джокович, който набързо поведе с 4:1. Чилич обаче отговори с впечатляваща серия от шест поредни точки и прати мача в решаващ трети сет. В третата част хърватинът започна да сервира изключително солидно. Той загуби само четири от разиграните 24 точки в подаванията си и не даде нито един шанс за пробив на Джокович. Носителят на 12 титли от Големия шлем също беше стабилен, когато вкарваше първите си сервиси. В редките случаи, когато не успяваше обаче, Чилич веднага се възползваше. В осмия гейм хърватинът стигна до първата си точка за пробив, откакто пропусна петте в средата на първия сет. Джокович се спаси с ас, но даде нов шанс на съперника. Чилич се възползва от втората си възможност, след което с безупречен сервис гейм сложи точка на спора. Шампионът от US Open 2014 завърши мача с 18 аса и шест двойни грешки. Той имаше осем шанса за пробив, като реализира само един от тях, но това се оказа напълно достатъчно. Джокович също направи един пробив при шестте възможности, които се откриха пред него. Сърбинът вкара 74% от първите си сервиси и записа 12 аса при пет двойни грешки. В крайна сметка само четири точки разделиха двамата - 113 за Чилич и 109 за Джокович.", "date": "2018.06.24", "title": "Чилич обърна Джокович в епичен финал и допълни хърватския празник с титла в \"Куинс\""}
{"url": "https://www.dnevnik.bg/sviat/2018/06/24/3205378_trump_i_putin_shte_se_sreshtnat_na_15_juli_pishat/", "text": "Президентите на Съединените щати и Русия, Доналд Тръмп и Владимир Путин, ще се срещнат на 15 юли във Виена и австрийската столица вече засилва мерките за сигурност. Това съобщава австрийският  \"Кронен цайтунг\" , според който във Виена вече са пристигнали дипломати и агенти на специалните служби от двете страни. Кремъл обяви, че все още не е \"готов да предостави информация\" в отговор на публикации в австрийската преса - прессекретарят Дмитрий Песков увери, че това ще се случи своевременно, предаде ТАСС. Информацията за срещата  бе потвърдена на 21 юни . Още тогава Виена беше и евентуалното място за нея, но досега не е имало официално потвърждение. Очакваше се разговорите между Путин и Тръмп да се проведат в дните около \"европейската обиколка\" на американккия президент, който в същия период ще посети и срещата на върха на НАТО в Брюксел на 11 и 12 юли и ще е на официална визита във Великобритания ден по-късно. Според източници на \"Блумбърг\" се е разглеждал вариант и за разговори между двамата държавни глави преди срещата на върха или веднага след визитата в Лондон, но е бил отхвърлен.", "date": "2018.06.24", "title": "Тръмп и Путин ще се срещнат на 15 юли във Виена, пишат австрийски медии"}
{"url": "https://www.dnevnik.bg/bulgaria/2018/06/24/3152639_dnes_e_enyovden_-_praznik_na_bilkite/", "text": "Днес православната църква чества рождението на св. Йоан Кръстител, а денят е известен във фолклора още като Еньовден. Св. Йоан Кръстител е син на йерусалимския свещеник Захарий и жена му Елисавета. Той се ражда половин година преди Христос, по времето на цар Ирод, управлявал Юдея от 30 г. преди Рождество Христово до 3 г. след Рождество Христово. Известен е още като св. Йоан Предтеча. През живота си светецът прокарва християнското учение сред юдейския народ. Родителите на св. Йоан получават вест, че ще им се роди дете, когато са вече на преклонна възраст: \"Св. архангел Гавриил възвестил на Захарий: \"Елисавета ще ти роди син и ще го наречеш с името Йоан; и ще имаш радост и веселие; и мнозина ще се зарадват за раждането му; защото той ще бъде велик пред Господа, няма да пие вино и сикер и ще се изпълни с Духа Светаго още от утробата на майка си.\" Според народното поверие на днешния ден цветята и билките имат най-голяма сила да лекуват. Освен че имат лечебни свойства, набраните билки служат и за гонене на духове, както и за правенето на магии. Те обаче трябва да се съберат преди да изгрее слънцето. Преди първите лъчи се берат и полски цветя, от които се прави голям венец. През него се преминава три пъти за здраве, а после се пази през цялата година. На Еньовден хората се изкачват по високи хълмове, за да видят изгрева на слънцето, и след това гледат сенките си. Ако те са цели, това е знак, че ще са здрави през цялата година. На някои места в България има поверие, че еньовската роса също има лечебна сила. Смята се също, че от Еньовден времето постепенно започва да клони към зима. Днес имен ден празнуват: Деян, Дияна, Еньо, Енчо, Йоана, Йоан, Яни, Яна, Янина, Янка, Янита, Янко, Янчо.", "date": "2018.06.24", "title": "Днес е Еньовден - празник на билките"}
{"url": "https://www.dnevnik.bg/sport/2018/06/24/3205208_dnes_na_svetovnoto_angliia_se_protiaga_kum/", "text": "В последния ден от второто завъртане в груповата фаза се очаква разплитане на развръзката в групи G и H. Двубоите започват в 15 ч. със сблъсъка Англия срещу Панама, а в 18 и 21 ч. са срещите от група Н – Япония срещу Сенегал и Полша срещу Колумбия. След  победата в първия си мач Англия  се устремява към осминафиналите. Дотук \"трите лъва\" се справиха с Тунис, но имаше някои затруднения, след като се нуждаеха от победния гол на Хари Кейн късно в срещата. В случай че спечели и срещу Панама, английският отбор ще бъде сигурен осминафиналист заедно с Белгия, който вече има шест точки. \"Във втория мач трябва да бъдем по-точни в завършващата фаза и да не чакаме толкова късно, за да бележим голове. Последните дни минаха добре и сме готови за мача\", каза Саутгейт. Селекционерът на Англия обаче предупреди футболистите си да не се отпускат срещу наглед лесния противник. Основната новина в английския лагер беше грешка, която доведе до предварителното изпращане на титуярния състав до медиите за мача. \"Такива неща се случват. Аз знам, че медиите понякога не са ни приятели, затова нека сами да решат дали да ни помогнат или не\", каза още Саутгейт. В дните преди мача контузия лекуваше Деле Али, който обаче взе участие в последната тренировка. Именно това е и основният въпрос преди двубоя. Двубоят между Англия и Панама е в Нижни Новгород от 15 ч. В група Н ситуацията е много по-завързана, след като Сенегал и Япония имат по три точки и играят помежду си. \"Самураите\" победиха Колумбия с 2:1 след много силен мач, но по традиция не се представят успешно срещу африкански отбори напоследък. В последните си две срещи японците загубиха и завършиха наравно с тимове от Африка. На световни първенства обаче азиатците имат две победи и поражение срещу африканци. Япония не може да разчита на една от големите си звезди - Кейсуке Хонда, който е контузен. Мачът в Екатеринбург е с голям залог, като победителят от него ще направи крачка към осминафиналите. За Сенегал то може да е второ след 2002 г., когато в тима играеше  настоящият треньор Алиу Сисе . \"Силата на Сенегал срещу техниката и качеството при подаванията на Япония, това се говори преди мача, но аз не го виждам така. Мисля, че и двата отбора си приличат много и мисля, че малките детайли ще решат срещата\", обясни Сисе. Другият мач от групата между Полша и Колумбия в Казан е още по-важен. Победителят може да заформи троен възел в групата, а загубилият ще си тръгне от мондиала. Равен резултат обаче може да се окаже самоубийствен за отборите. \"Мачът е много важен, защото излизаме срещу много опитен и силен отбор. Загубата на Полша в първия мач не ни заблуждава. Този отбор не е само Левандовски, но ако искаш да ги победиш, трябва да ги опазиш\", каза треньорът на колумбийците Хосе Пекерман. Очаква се звездата на отбора Хамес Родригес, който остана на пейката срещу Япония, да се завърне сред титулярите. Треньорът на Полша Адам Навалка пък обясни, че емоцията ще води тима му напред. Според специалиста всички в отбора са разгневени от изхода на първия мач. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.24", "title": "Днес на световното: Англия се протяга към осминафиналите"}
{"url": "https://www.dnevnik.bg/evropa/2018/06/24/3204345_s_maluk_shans_za_kompromis_lideri_na_es_se_subirat/", "text": "На \"минисреща\" за миграцията днес в Брюксел няколко лидери на страни от ЕС ще се опитат да постигнат компромисни позиции по горещия и особено оспорван въпрос за миграцията дни преди Европейския съвет. Срещата бе свикана по молба на германския канцлер Ангела Меркел и  организирана от Европейската комисия . Дни преди необичайния форум все още нямаше яснота кой ще участва в него. В петък говорител на Еврокомисията заяви, че досега 16 държави от ЕС са потвърдили участието си. Той отбеляза, че първоначално поканените са били осем държави. Белгия, Холандия, Хърватия, Словения, Дания, Финландия, Швеция, Люксембург, България, Австрия, Германия, Малта, Италия, Испания, Гърция и Франция са потвърдили участието си. Вратите остават отворени за участието на всяка страна, която пожелае,  заяви говорителят , като уточни, че на срещата няма да бъдат одобрявани писмено решения. В края на седмицата премиерът Бойко Борисов каза, че  ще поиска  на извънредната среща затваряне на външните граници на ЕС, създаване на обща гранична полиция, връщане на икономическите мигранти в страните на произход и построяване на бежански центрове извън територията на ЕС. Процесът на договаряне на единен подход продължава вече пет поредни шестмесечни председателства на Съвета на ЕС. В рамките на българското председателство бяха изложени идеи за установяването на механизъм в случаи на миграционни кризи, който да се задейства автоматично и да отчита възможностите на отделните страни от ЕС да посрещат мигранти. С тези нови правила би следвало да се променят досегашните изисквания мигрантите да подлежат на връщане в страната, през която са навлезли в ЕС. Предвижда се да отпаднат възможностите мигрантите да си избират къде да поискат убежище, както и да се движат свободно из Европа в очакване на решение по внесените молби за закрила, пише БТА. Вчера френският президент Еманюел Макрон настоя за финансови санкции срещу държавите от ЕС, които отказват да приемат бежанци, и заедно с испанския премиер Педро Санчес  се обявиха  за създаването на центрове за настаняване от затворен тип в европейските страни, в които пристигат мигрантите. В тези центрове мигрантите ще бъдат проверявани и ще се предоставя убежище на онези, които имат право да претендират за такова, а останалите ще бъдат връщани в родните им страни. В момента не съществуват такива центрове в Европа, като изключим няколко в Гърция и Италия, които са под ръководството на Върховния комисариат на ООН за бежанците. Темата за миграцията стана особено актуална с наближаването на  Европейския съвет на 28 и 29 юни  и на фона на задълбочаващите се различия в позициите на държавите членки. Кой, какво, защо Германският канцлер е с разклатени позиции заради  вътрешен спор  с коалиционните й партньори от Християнсоциалния съюз, които настояват за твърди мерки срещу имиграцията. Те дадоха на Меркел две седмици да постигне общоевропейско решение на проблема. Вътрешният министър Хорст Зеехофер, който е лидер на Християнсоциалния съюз и на когото предстоят важни регионални избори в Бавария през октомври,  е изготвил план  Германия да връща от границата мигранти, които вече са се регистрирали в други страни от ЕС. Меркел обаче е против едностранни ходове за промяна на политиката й на отворени врати от 2015 г. В знак на задълбочаващия се разрив между Рим и Берлин вътрешният министър Матео Салвини се закани, че  няма да приема кандидати  за убежище, върнати от Германия. По-рано тази седмица чешкият премиер Андрей Бабиш също каза, че искането на консервативните баварски съюзници на германския канцлер за гранични проверки в рамките на ЕС с цел спиране на пристигането на мигранти в Германия  е неприемливо за съседна Чехия  и изрази готовност страната да затвори границите си за мигранти, ако Германия и Австрия сторят същото. В четвъртък италианското правителство, което си навлече критики за  отказа си да приема хуманитарни кораби , натоварени с мигранти, реагира гневно на чернова на документ, подготвен от Европейската комисия преди \"минисрещата\", а премиерът Джузепе Конте  дори заплаши да я бойкотира . След това обаче Конте написа във \"Фейсбук\", че е получил обаждане от Меркел, която е била обезпокоена от възможността той да не отиде на срещата преди Европейския съвет в Брюксел за имиграцията. В крайна сметка черновата беше оттеглена. Страните от Вишеградската група (включваща Унгария, Полша, Чехия и Словакия) заеха твърда позиция, като заявиха, че са против т.нар. минисреща за миграцията. По думите на унгарския премиер подобни срещи на държавните лидери се организират от Европейския съвет, а не от Европейската комисия. \"Разбираме, че има вътрешни политически трудности в някои страни, но това не може да води до общоевропейска прибързаност\",  подчерта Орбан , който е яростен противник на мигрантите. Той каза още, че Вишеградската четворка и Австрия са се договорили да подсилят защитата на външните граници на ЕС и  да обработват документите на мигрантите  извън съюза. Тази идея се появи и в  изявление на еврокомисаря по миграцията Димитрис Аврамопулос , който посочи, че ЕС води преговори с държавите от Северна Африка да приемат обратно мигрантите, докато молбите им за убежище в ЕС бъдат оценени. Той уточни, че ЕС иска да \"засили сътрудничеството\" с Алжир, Египет, Либия, Тунис, Нигер и Мароко, но досега нито една африканска държава не се е съгласила да приеме въпросните центрове. \"Това трябва да се обсъди с тези държави. Все още няма официално предложение на масата\", допълни еврокомисарят. Малък шанс за успех Макар че Полша, Унгария и Чехия няма да присъстват, отказът им да приемат каквито и да било задължителни квоти или ангажименти за преразпределение на мигранти със сигурност ще окаже влияние върху евентуалните заключения, коментира \"Гардиън\". Еврокомисията, Меркел, френският президент Еманюел Макрон и новият испански премиер Педро Санчес продължават да настояват за общоевропейско решение и координирани действия. Някои десни политици като Зеехофер и австрийския канцлер Себастиан Курц настояват за дву- или тристранен подход. А крайнодесни националисти като австрийският вицеканцлер Хайнц-Кристиан Щрахе, италианския вътрешен министър Матео Салвини и Виктор Орбан са готови да действат сами. На фона на толкова дълбоките различия трудно може да се очаква значителен напредък след днешната среща, която има за цел да подготви по-широкия дебат за миграцията между всички лидери на ЕС на 28 и 29 юни, пише \"Гардиън\". А в петък Меркел подчерта, че с рещата \" е консултация и работна среща, на която няма да има заключително изявление\".", "date": "2018.06.24", "title": "С малък шанс за компромис лидери на ЕС се събират днес на \"минисреща\" за миграцията"}
{"url": "https://www.dnevnik.bg/analizi/2018/06/24/3204579_vseki_link_po_parichka_a_svobodata_na_slovoto/", "text": "Превръщането на интернет в честно, равнопоставено и безопасно пространство, изглежда, е сред основните цели на ЕС. И докато за Общия регламент за защита на данните, повече известен като GDPR, се изписаха стотици страници, проведоха се десетки обучения и се разказаха поне толкова вицове, то тъй нареченият данък върху линковете и въвеждането на автоматични филтри върху информацията ще имат поне толкова голямо влияние върху бъдещето на интернет, ако бъдат приети в настоящия си вид. Първата от двете проблематични регулации е член 11 от  Директивата относно авторското право в единния цифров пазар , която в момента се обсъжда в Европейския парламент и бе гласувана в правната комисия на ЕП преди дни. Вкратце той регулира ползването на цифрови публикации, като разпростира нуждата от договаряне, лицензиране и заплащане върху всички техни части. На практика новото правило се отнася най-вече до публикуването на линкове към публикации в социални мрежи и подобни. Понастоящем авторското право се прилага само при препубликуване на значителна част от материал. В резултат на новопредложеното правило социалните мрежи, агрегаторите и търсачките ще се видят принудени да сключват лицензионни договори със създателите на съдържание, линкове към които се публикуват в тях. Основната причина, изтъквана за промяната на настоящия режим, е защитата на медиите и гарантирането на достъпа им до част от рекламните приходи, които днес отиват само у социалните мрежи и търсачките. На теория това би трябвало да им позволи да оцеляват в условията на все по-тежка конкуренция, намаляващи бюджети и все по-малко възможности за генериране на приход чрез качествено съдържание. Потенциалните ефекти от въвеждането на това изискване са почти еднозначно отрицателни. Подобно на много други инициативи на ЕС през последните години \"данък линк\" е прицелен в онлайн гигантите като Google, Facebook и Twitter, които да споделят част от колосалните си приходи с тези, от чиито труд зависят. Изтъква се дори надежда, че ще се създаде по-конкурентен пазар и ще се разреши на по-малки играчи да се намесят в практическия монопол на днешните колоси. На практика обаче резултатът ще е точно обратният – тъй като задължението за заплащане за публикуване на линкове ще оскъпи дейността на всяка фирма, която се опита да създаде конкурента търсачка, социална мрежа или агрегатор, то на пазара ще останат само тези, които разполагат с достатъчно средства, за да си го позволят, т.е. днешните пазарни лидери. Така добрите намерения най-вероятно ще доведат до допълнително капсулиране на пазара, повишаване на пречките пред навлизането в него и бетониране на позициите на технологичните гиганти. Вероятна жертва на \"данък линк\" са и научните и енциклопедични проекти (Wikipedia е най-популярният сред тях), чийто модел се основава на свободното споделяне на информация и позоваване на източници. На практика публикуването на линк към текст или данни в статия не се различава значително от цитирането на източник в научна статия или журналистическо разследване. Нито едното от двете не би могло да работи без свободен достъп до източниците си, а новият данък заплашва да ги лиши от тях. В резултат може да пострада целият онлайн дискурс и дебат, лишен от основните си източници на информация. Филтърче тук, филтърче там Другият елемент на директивата, който породи широка дискусия, е нейният член 13, който предполага задължителното прилагане на автоматизирани филтри, които да следят за нарушения на авторското право при публикуване на съдържание онлайн. Целта отново е предимно защита на създателите на съдържание, въпреки че веднъж въведени, подобни филтри могат да бъдат ползвани за много различни цели, в това число и цензура на мнения, твърдения или информация по модела на това, което прави днес Китай с определени теми, смятани за обществено опасни. Проблемите с филтрите са много – вероятно най-важният е, че масово прилаганите понастоящем алгоритми са далеч от съвършени и в миналото сме били свидетели на множество случаи, в които те \"хващат\" в нарушение на авторско право материали, които не са извършили такова. Внедряването на тези филтри ще е доста скъпо за всички фирми, които ще бъдат задължени да разполагат с такива, а поддръжката на актуалността на базите данни, спрямо които да се извършват проверки за нарушения на авторски права, е практически невъзможна. Това изискване, подобно на разгледаното по-горе предложение на член 11, също може да послужи за консолидиране и замразяване на пазара. Големите платформи (най-вече YouTube заради естеството на съдържанието си) вече прилагат някаква форма на филтриране и проверки за нарушения на авторски права. За малките играчи обаче бремето вероятно ще се окаже непосилно. На този етап е прекалено рано да се каже дали предложеното въвеждане на автоматични филтри ще доведе до въвеждането на тежка и рестриктивна цензура, както предупреждават критиците му. Сигурно е обаче, че то отваря доста широка вратата за регулиране и ограничаване на пространство, което днес е свободно и отворено, при това въз основа на понятия от типа на \"език на омразата\", за чиято същност и наказуемост далеч не съществува консенсус. Битката е далеч от загубена Въпреки че тази седмица новите регулации бяха  одобрени  от правната комисия на Европейския парламент (ЕП), това далеч не означава че след няколко месеца ще осъмнем сред съвсем нов интернет. Подобно на отмяната на принципите на  неутралността на интернет  в САЩ,  SOPA ,  ACTA  и други сходни инициативи, които се възприемат като заплаха за свободния и отворен интернет, директивата среща значителен отпор. Няколко кампании, в това число една,  подкрепена от фондация Mozzila , се борят против приемането на новите ограничения. Доколкото окончателното решение по въвеждането им не е взето, текстът на директивата трябва да бъде  одобрен  от Съвета на ЕС, а дори и след това ЕП има последната дума по въвеждането ѝ. В този смисъл можем само да се надяваме, че гражданският натиск върху евродепутатите, които нееднократно са демонстрирали, че темите, свързани с технологиите и интернет са далеч от компетенциите им, ще е достатъчно убедителен.", "date": "2018.06.24", "title": "Всеки линк – по паричка. А свободата на словото?"}
{"url": "https://www.dnevnik.bg/bulgaria/2018/06/24/3198385_1968_g_zaplahata_za_socialisticheskiia_lager_i_merkite/", "text": "Ако се наложи, ние ще действаме с нашите армии. Това казва Тодор Живков пред ръководството на комунистическата партия на   29 март 1968 г. в София по повод събитията в Чехословакия. Войски на Варшавския договор - военната организация на социалистическите страни, влизат в Чехословакия на 20-21 август и смазват Пражката пролет. Живков, който е оглавил партийната и държавната власт, разказва за срещата си с ръководителите на Съветския съюз Леонид Брежнев и Алексей Косигин по време на заседания на Политическия комитет на Варшавския договор. Според стенограмата от Пленума на ЦК на БКП, достъпна на сайта на  Държавната агенция \"Архиви\",   той продължава: \"Изло­жих нашата тревога и необходимостта да се нaпpави всичко възможно, в това число да отидем и на риск, но да не позволим в Чехословакия да се развихри контрареволюция и да я загубим. Какво значи Чехословакия? Чехословакия е в центъра на социалистическия лагер, държава с голямо относително тегло в социалистическата система. Ние заявихме категорично пред др. Брежнев и др. Косигин, че трябва да бъдем готови да действуваме с нашите армии. Ние трябва да действуваме с риск за нашето дело. Събитията потвърдиха нашата оценка... Няма нужда да прилагаме сталинските методи от миналото, но ние трябва да приложим такива методи, че да внесем ред и в Чехословакия, и в Румъния, а след това да внесем ред и в Югославия.\" На същата сбирка на 29 март 1968 г. Станко Тодоров - член на Политбюро /тясното ръководство на БКП/, информира за срещата в Дрезден на 23 март, в която са участвали партийни ръководители от ГДР, Полша, Съветския съюз, Унгария, Чехословакия. Срещата е продължила 11 часа. Беше решено да не се водят никакви протоколи и стенографски записи и да не присъствуват никакви сътрудници, а само членове на делегациите, казва Тодоров, който си е водил откъслечни бележки. Според неговия разказ комунистическите водачи са притеснени от ставащото в Чехословакия и от заблудите на \"чехословашките другари\". Тодоров обобщава: \"Бе изразена голямата загриженост за тревожното положение, пред което се намират Чехословашката комунистическа партия и делото на социализма в братска Чехословакия, че чехословашките другари очевидно не виждат нещата в тази светлина и очевидно подценяват голямата опасност, която ги грози.\" Заплахата, както я е формулирал Валтер Улбрихт, ГДР, е \"възможността империалистите да се възползуват от събитията в нашия лагер\". На срещата  Александър Дубчек  е помолен да разкаже какво става в Чехословакия. След въведение за това как неговата партия вече работи в нови условия – социалистическият строй е победил и няма антагонистични класи, той заявява, че интелигенцията трябва да взима по-голямо участие във формирането на политиката, говори за допусканите грешки от партийни ръководители, за младежта и как тя е особено чувствителна към грешките, за демократизъм и тайно гласуване при избори в партията. Дубчек, цитиран от Станко Тодоров, си давал сметка, че е възможно \"вражески елементи, подтиквани от империалистическа пропаганда, да се възползват за свои цели\". Като съюзници в проява на истинска интернационална грижа, както отбелязва Тодоров, в дискусията на представителите на шестте компартии се стига до изводи като: \"Чехословакия сега е звеното, където става схватката между силите на социализма и империализма. Империалистите няма да спрат, докато не получат истински урок.\" Разказът на Станко Тодоров показва от какво са толкова притеснени комунистическите водачи. В Чехословакия всичко става под лозунга за демократизация, \"но във всички нас възниква въпросът: нима социализмът не е демокрация? Какво е това либерализация на обществото, какво съдържание влагат чехословашките другари в това понятие?\". И най-вече: \"Ние виждаме опасност в хода на събитията, виждаме, че чехословашките другари се успокояват, докато в същото време някои обществени групи и лица започват да превръщат събитията в Чехословакия в контрареволюция.\" Комунистическите водачи виждат приликата между ставащото в Чехословакия и преди това през 1956 година в Унгария и в Полша - враговете работят под маската за защита на свободата, демокрацията и културата. Под тази маска работят сега и чуждите централи, си напомнят те. И се стига до заключението: \"Всъщност събитията в Чехословакия са израз на борбата, която се води между двете световни системи - капиталистическата и социалистическата.\" Като други прегрешения, допускани от Прага, са посочени призивите за самостоятелна външна политика, за неутралитет. А във вътрешнополитически план: \"Не е правилно под натиска на улицата да се сменят членове на правителството и други ръководители. Не може в една ленинска партия всеки да прави каквото си иска.\" Гомулка /Полша/ обобщава на финала на срещата в Дрезден: Основният въпрос е съществува ли контрареволюция или възникват условия за контрареволюция. Предвид изводите, направени на срещата в Дрезден, Политбюро на ЦК на БКП смята за необходимо: 1. Да се организира по-добро изучаване и наблюдение на събитията в Чехословашката социалистическа република по линия на Министерството на външните работи, БТА и други държавни и партийни канали. 2. Под непосредствения контрол на отделите \"Пропа­ганда и агитация\" и \"Външна политика и международни връзки\" на ЦК на БКП да се вземат мерки за правилно осветляване на нашата общественост чрез печата, радиото, телевизията и други средства за положението в Чехословашката социалисти­ческа република. На първо време информации да се изработват само от БТА и вестник \"Работническо дело\" и да се предо­ставят за ползуване от целия печат, радиото и телевизията. ...Засега да се избягва публикуването на полемични статии без специално съгласие на ЦК на нашата партия. На страниците на нашия печат да не се дава място на изказвания и статии, прояви, които имат десен или контрареволюционен характер. 3. Министерството на външните работи и други държавни органи да обърнат по-голямо внимание върху дей­ността на чехословашкото посолство, на пребиваващите в нашата страна чехословашки граждани за спазване на дружеските взаимоотношения..., за избягване на нежелателни за България информации по събитията в Чехословакия. 4. Възлага на Секретариата на ЦК и на съответните правителствени органи да обмислят и предложат на Политбюро допълнителни мерки за подобряване работата на партията с интелигенцията, младежта и по-специално студен­тите; за преподаването във висшите учебни заведения и работата с преподавателския състав в тях; за връзките на нашата страна с Чехословакия и някои други социалистически страни; по въпросите на икономическата и научно-техническата пропаганда и др .", "date": "2018.06.24", "title": "1968 г.: Заплахата за социалистическия лагер и мерките на БКП"}
{"url": "https://www.dnevnik.bg/sport/2018/06/24/3205220_surbiia_obvini_fifa_za_zagubata_si_ot_shveicariia/", "text": "Сръбската футболна федерация подаде официално оплакване срещу съдията Феликс Брих, който ръководи двубоя срещу Швейцария. В петък  \"кръстоносците\" победиха сръбския тим с 2:1 в много драматичен двубой . Малко повече от 24 часа след срещата от сръбската федерация определиха двубоя като \"брутална кражба\". Шефът на федерацията Славика Кокеза обвини ФИФА за определянето на съдийските наряди. \"Цялата работа, която се върши от ФИФА, не е нормална. Знаем, че голяма част от швейцарското население е от германци и въпреки това пратиха немски рефер\", каза Кокеза. От сръбския отбор претендират за неотсъдена дузпа през втората часат, когато голмайсторът Александър Митрович беше задържан от Щефан Лихтщайнер и Фабиан Шер, но съдията отсъди нарушение в атака. \"Ние ще се оплачем, но, честно казано, не вярвам нещо да се промени. Според мен всичко беше режисирано, за да ни ощетят\", каза още Кокеза. Капитанът на Сърбия Александър Коларов също не остана доволен. \"Да сложиш съдия от Германия в мач на Швейцария е все едно да има съдия от Черна гора на наш мач\", каза защитникът. Шефът на сръбския футбол поиска и наказание за двамата голмайстори на Швейцария.  Гранит Джака и Джердан Шакири предизвикаха скандал , след като изобразиха герба на Албания – двуглав орел, с ръце. Сърбите приеха това като директна провокация към тях.", "date": "2018.06.24", "title": "Сърбия обвини ФИФА за загубата си от Швейцария"}
{"url": "https://www.dnevnik.bg/sviat/2018/06/24/3204099_erdogan_se_izpravia_pred_neochakvano_izpitanie_na/", "text": "Шестнайсет месеца по-рано от очакваното, след близо 2 години извънредно положение и на фона на икономически трудности десетки милиони турци  гласуват за президент и парламент  днес. Според проучванията турците ще изберат държавния глава Реджеп Тайип Ердоган и той ще получи втори мандат - но този резултат е сигурен най-вече ако не се стигне до балотаж, какъвто някои анкети отреждат от седмици. Гласуването, което започна в 8 ч. и ще продължи до 17 ч. българско време в 181 хил. избирателни секции, е задължително за 55.3 млн. (според ОССЕ) или 56.3 млн. избиратели в Турция  и още над 3 млн. турски граждани  в 60 страни. Двата вида избори се провеждат в един ден за пръв път в историята на страната и така ще бъде занапред заради конституционните промени, които я превръщат в президентска република и които влизат в сила с вота. Как ще изглежда политическата система в Турция  можете да прочетете тук. Как се стигна дотук От 2002 г. насам управляващата Партия на справедливостта и развитието (ПСР) печели избори след избори, а най-голямата опозиционна Републиканска народна партия (РНП) беше в криза в немалка част от времето, обвинявана, че не предлага истински алтернативи на Ердоган. През 2014 г. тогавашният премиер Ердоган се кандидатира за президент в първия пряк вот за държавен глава (досега избиран от парламента). Две години по-късно той вече бе успял да прокара в парламента конституционни поправки с аргумента, че прекият избор на президент му дава легитимност за повече правомощия и \"по-ефикасно\" управление. Депутатите обаче ги подкрепиха с мнозинство, по-малко от две трети, и това наложи референдум, на който малко  над половината турски избиратели  гласуваха \"за\". Новите правила и режим на управление влизат в сила с тези избори, които трябваше да са през ноември догодина,  но бяха изтеглени по искане  на националистическите съюзници на Ердоган. Според тях в сегашната геополитическа и икономическа ситуация Турция трудно ще издържи без силна ръка. На онези почти 50% от гласоподавателите, отхвърлили поправките на референдума, кандидат-президентите, които се изправят срещу Ердоган, обещават, че ще върнат на парламента правомощията, които промените изземат. Ердоган обаче има и други проблеми. \"Чирак, подкрепящ терористи\" срещу \"Тарзан\" Предизвикателствата към него всъщност са няколко, но олицетворението им в последния месец и половина се нарича Мухарем Индже. Откакто беше обявен за кандидат в началото на май, бившият учител по физика със светска ориентация, но от консервативно семейство, измести досегашния \"най-предпочитан\" в проучванията опонент на Ердоган,  бившия вътрешен министър Мерал Акшенер . Индже, който нарече Ердоган \"Тарзан\" по време на митинг в четвъртък и постави под въпрос образователните му квалификации, е заклеймяван от президента като \"чирак\", който не разбира от управление и който говори за победа, а е много далеч от нея. Ердоган и съюзниците му го определят и като \"терорист\", защото посети кюрдския кандидат Селяхатин Демирташ в затвора. Кандитатът отвръща с обвинения към Ердоган, че не разбира от икономическа и финансова политика, след като неортодоксални коментари на президента за намеса в работата на централната банка и нуждата от ниски лихви по кредитите създадоха  несигурност в курса на турската лира . Повече за Мухарем Индже  можете да прочетете тук . Това единство на опозицията донякъде се вижда и на парламентарно ниво. Така например кюрдската Демократична партия на народите (ДПН) не е част от опозиционната коалиция, която са изправя срещу ПСР в парламента; Индже обаче уверява, че ако спечели след балотаж (т.е. ако кюрдски избиратели масово го подкрепят), кюрди ще получат вицепрезидентско място в знак на благодарност. Кюрдът Селяхатин Демирташ обаче се очаква да е едва четвърти по подкрепа - след Ердоган и Индже трета ще е Акшенер, следвана от Демирташ, а с незначителни резултати ще са претендентът на консервативната Партия на щастието Темел Карамолаоглу и Догу Перинчек от лявата Патриотична партия. Самото говорене за балотаж през последните седмици подтикна управляващите, които не са делили властта през по-голямата част от 15-те години начело на държавата, да заговорят за нуждата от компромис въпреки поляризиращите изказвания от последните месеци, които противопоставят всички опоненти на Ердоган и турския народ. Промените в парламентарните избори Същия ефект имаха и проучванията, допускащи, че ПСР и съюзната ѝ ПНД може и да вземат мнозинство, но управляващата партия едва ли ще го постигне отделно. Затова Ердоган допусна, че може да опита коалиция с различни партии, ако не получи мнозинство. През лятото на 2015 г., след като имаше по-малко от 50% от гласовете в парламента, партията му не успя да състави кабинет и свика нови избори няколко месеца по-късно. Решаващите за резултата въпроси са за кого ще гласуват кюрдите и  дали подкрепящата ги ДПН ще успее да преодолее  10-процентната (най-високата в света) бариера за влизане в парламента. Затова Ердоган според разпространяван в медите запис предложи този месец насочена кампания срещу избиратели на ДПН, а негови критици твърдят, че това е и целта на разместването на секции в кюрдски райони. Съюзите, в каквито ДПН не влезе, са и новост в парламентарния вот - РНП, която излъчи Индже, е в съюз с Добрата партия на Акшенер и още две организации, които им гарантират влизане в парламента (тъй като резултатът дори само на кемалистката РНП според всички проучвания ще е двуцифрен). Честни ли ще са изборите От няколко години организации, наблюдаващи вота, съобщават за нередности в изборния процес, които управляващите отхвърлят - включително на референдума, на който може да е имало проблем с над 2.5 млн. бюлетини според Организацията за сигурност и сътрудничество в Европа (ОССЕ). Последната  изрази безпокойство от някои проблеми  в предстоящия вот и Турция реагира гневно на това - в четвъртък тя дори не допусна наблюдатели на ОССЕ от парламенти на европейски държави. Опозицията обаче също се съмнява, че изборите ще са честни; тя твърди, че в някои от провинциите на Турция няма да се допуснат застъпници от партии, различни от ПСР и ПНД. Противниците на Ердоган и неправителствени организации обещават, че ще опитат да изпратят близо половин милион наблюдатели на вота заради нарастващото според тях неуважение на властите към демокрацията.", "date": "2018.06.24", "title": "Ердоган се изправя пред неочаквано изпитание на най-важните избори в Турция от над 15 г."}
{"url": "https://www.dnevnik.bg/sport/2018/06/24/3205247_voleibolistkite_shte_igraiat_final_v_turnira_na/", "text": "Женският национален отбор по волейбол записа трета поредна победа и ще играе финал в  турнира на претендентите . В неделя рано сутринта българките се наложиха над домакините от Перу с 3:0 (25:21, 25:22, 25:16). На финала възпитаничките на Иван Петков ще срещнат Колумбия. Първият гейм започна с много добра игра на България, но към средата му перуанките успяха да изравнят с много мотивирани действия. Все пак българките се съвзеха и направиха няколко поредни точки, с които си гарантираха и първата част. Във втория гейм ситуацията не се промени много и интрига имаше до второто техническо прекъсване. След него България взе аванс от няколко точки и го запази до края със сигурни действия при мрежата. В последната трета част силите на състава на Перу привършиха и домакините се предадоха рано. България отвори преднина и методично я увеличаваше, за да спечели гейма на 16 точки, с което затвори и двубоя. С 13 точки завърши Мария Каракашева, която реализира и три точки директно от сервис. По традиция силен мач направи и Гергана Димитрова с 12 точки, а капитанът Христина Русева се отчете с 11, от които и шест точкови блокади. За Перу най-резултатна беше Карла Ортис с 12 точки. В понеделник сутрин от 2 часа България ще излезе във финала срещу Колумбия, която победи Пуерто Рико в другия полуфинал. В спора за трето място ще играят пуерториканките и Перу. Двубоят е за определяне на участника в Световната лига през 2019 г. България стигна до турнира, след като преди това  спечели Златната европейска лига .", "date": "2018.06.24", "title": "Волейболистките ще играят финал в турнира на претендентите"}
{"url": "https://www.dnevnik.bg/sport/2018/06/24/3205217_nikoga_ne_otpisvaite_germancite_kak_futbolniiat_sviat/", "text": "Знаете какво ще ви кажа, но никога не съм бил по-прав. Германците го направиха отново\", така Гари Линекер започна разговора с колегите си в BBC след коментарното студио по случай изминалия ден на световното първенство. Легендата на английския футбол напомни за своите думи, изречени още през 1990 г.: \"Футболът е проста игра – 22-ма мъже преследват топката 90 минути, а накрая германците печелят\". Фразата стана още по-актуална след  успеха на Бундестима над Швеция с 2:1 , дошъл след победен гол на Тони Кроос в 95-ата минута. Първата победа на германците на тазгодишното световно ги оставя в играта за класиране на осминафиналите въпреки лошото начало и поражението от Мексико. Футболните специалисти похвалиха германските футболисти за духа, който показаха. Една от телевизиите, които излъчиха двубоя, ITV беше поканила бившия английски национал Гари Невил в студиото. През първата част защитникът разкритикува Жером Боатенг за играта му, като добави това и след двубоя, когато германецът беше изгонен. \"Понякога една такава победа е много по-ценна от такава с 3:0 или 4:0. Говоря за психологическият ефект\", каза Невил. Друг бивш футболист и настоящ анализатор в холандската телевизия Едвин ван дер Саар също призова германският отбор никога не бъде отписван на големи първенства. \"Германците се считат за победени едва тогава, когато са в автобуса си и са на път за летището. Във всеки друг момент са готови да те накажат, когато най-малко очакваш. Поздравявам ги за духа\", каза бившият вратар. Независимо че над германския отбор надвисна  прокобата на световните шампиони , тимът е напът да се справи в трудната ситуация. На три от предишните четири мондиала носителят на трофея не успя да прескочи груповата фаза - Франция през 2002 г., Италия през 2010 г. и Испания през 2014 г. След два мача германците имат три точки и голова разлика 2:2, колкото и тимът на Швеция. При последното завъртане на 27 юни в Екатеринбург Мексико се изправя срещу Швеция, а в Казан Германия играе с тима на Южна Корея.", "date": "2018.06.24", "title": "Никога не отписвайте германците – как футболният свят реагира след победата на Бундестима"}
{"url": "https://www.dnevnik.bg/photos/2018/06/24/3202005_fotogaleriia_dnes_amira_ot_sauditska_arabiia_shte/", "text": "Днес в Саудитска Арабия за първи път ще бъде позволено на жените да шофират автомобил. В правителствено заявление се съобщава, че десет жени с издадени книжки вече притежават такива от други държави. Те са преминали кратък шофьорски изпит и очен преглед, преди да им се издаде свидетелство в Главното управление на автомобилното движение в столицата Рияд. Други жени в цялата страна са готови да шофират от днес. Те са изкарали шофьорски курсове само за жени.", "date": "2018.06.24", "title": "Фотогалерия: Днес Амира от Саудитска Арабия ще разходи майка си с колата"}
{"url": "https://www.dnevnik.bg/politika/2018/06/24/3205251_zemedelcite_na_spas_panchev_napuskat_koaliciiata_bsp/", "text": "Политическа партия \"Земеделски съюз Александър Стамболийски\" реши да напусне Коалиция \"БСП за България\", предава Би Ти Ви, като се позовава на пресцентъра на партията. Решението е взето по време на проведен 44-ти редовен конгрес на партията. Конгресът преизбра за председател на партията Спас Панчев и избра ръководни органи на партията. Той и Димитър Георгиев са депутати в групата на левицата и към момента не е известно дали ще напуснат парламента или ще бъдат независими. Това се случва в навечерието на внесения от \"БСП за България\" вот на недоверие срещу правителството. Лидерът на левицата Корнелия Нинова обясни пред Би Ти Ви в неделя сутринта, че партията на Панчев излиза от коалицията, защото искала да се яви сама на местните избори, и то да се изправи срещу БСП. Нинова коментира, че за парламентарните избори \"Земеделците\" са искали коалиция, защото не могат да преминат 4% праг за влизане в Народното събрание, но на местните избори ще се обърнат срещу левицата. Допълни, че въпросът ще бъде обсъден на конгрес на БСП и тогава ще коментира повече. ", "date": "2018.06.24", "title": "Земеделците на Спас Панчев напускат коалицията \"БСП за България\""}
{"url": "https://www.dnevnik.bg/photos/2018/06/24/3205256_s_goce_delchev_i_zname_na_novorusiia_v_skopie/", "text": "Над хиляда души протестираха в събота вечерта срещу промяната на името на Македония, за което правителството се договори с Гърция, съобщи \"Ройтерс. Организатор бе т.нар. Македонско международно движение за човешки права (ММДЧП), но над събралите се освен портрета на Гоце Делчев се издигаше и знамето на непризнатите и поддържани от Москва сепаратисти в Източна Украйна. Повечето участници бяха възрастни, някои носеха тениски с лика на Александър Македонски.", "date": "2018.06.24", "title": "С Гоце Делчев и знаме на Новорусия в Скопие протестират срещу промяната на името"}
{"url": "https://www.dnevnik.bg/bulgaria/2018/06/24/3205261_valentin_radev_ne_si_e_na_miastoto_obiavi_ninova/", "text": "Този човек (вътрешният министър Валентин Радев - бел.ред.) не си е на мястото и то категорично\". Това заяви в сутрешния блок на Би Ти Ви лидерът на БСП Корнелия Нинова. По думите ѝ обаче не само това е проблемът в сектор \"Сигурност\", заради който левицата иска вот на недоверие. Правителствата на ГЕРБ системно, упорито и последователно изтеглят държавата от сигурността - от задължението държавата да пази границите си и да охранява народа си, коментира тя. Тя обясни, че бягството на затворник в Ловеч не е единствената причина за искания вот. Междувременно главният секретар на МВР Младен Маринов каза, цитиран от \"Нова телевизия\", че той е заловен с тактиката на\"свинския лов\". Беглецът е опитал да вземе заложник, наложило се е също така полицията да използва оръжие при задържането му.  Нинова пък подчерта, че проблемите в сигурността били по-дълбоки от това бягство. Битовата престъпност расте, а обещанието, че във всяко село ще има полицай, не беше изпълнено, допълни тя. \"ГЕРБ прие Закон за частната охранителна дейност и прехвърли тази охрана на народа си върху частните фирми. Там се генерират между 1.5-1.7 млрд. лева ресурс\", подчерта председателят на БСП. \"Миналата седмица внесоха още законодателни предложения - да се прехвърли на общините ангажиментът да създават полиция и структури, които да охраняват. Т.е. големият проблем е, че те изтеглят държавата от ключови сектори, които са задължения на държавата\", допълни тя. Според нея назначаването на политически фигури, които нямат нищо общо с професионалната работа в МВР, е истинската причина, която демотивира полицаите. Тя допълни, че от БСП са готови да отидат на предсрочни избори, на които ще се борят да спечелят. Нинова призна, че с Борисов не си говорят често, но много добре си спомня последния път - в края на 2017 г. \"След като 3 пъти по негово нареждане парламентът отхвърли иновативните лекарства за онкоболните, при мен на \"Позитано\" дойдоха майки с деца, имахме тежък разговор. Преглътнах си всички емоции и му звъннах аз и казах: \"Това трябва да го промениш!\". Дадох му аргументи, разговаряхме с майките и той се обади, нареди на парламента и те гласуваха обратно\", посочи лидерът на социалистите. Това не е добър пример за парламентарна демокрация, но това е последният път, когато сме водили неформален разговор извън политиката. Обясних му го човешки: \"Не можеш, човече, да оставиш онкоболните в това състояние, каквото и да ви коства\". И той просто нареди на групата си да гласуват обрано, което е унизително за българския парламент, но поне решихме въпроса\", отбеляза Нинова.  По думите ѝ генералното решение на проблема на майките на деца с увреждания е \"да имаш характер да отрежеш интересите в системата\". \"Лесно е да се намерят начини да им се помогне, но трябва мъжество да отрежеш интересите на фирмите, които доставят помощните средства и печелят от това, интересите на различни организации, които ги представляват и печелят от това. Това е разковничето\", смята Нинова.", "date": "2018.06.24", "title": "Валентин Радев не си е на мястото, обяви Нинова"}
{"url": "https://www.dnevnik.bg/analizi/2018/06/24/3205262_operaciia_spasiavaneto_na_merkel/", "text": "Официално те трябва да подготвят почвата за постигането на европейско решение за миграцията. Но европейските лидери знаят, че залогът е нито повече, нито по-малък от спасяването на канцлерката Меркел,  коментира Барбара Везел за \"Дойче веле\" . Дотук 16 държави са изразили желание да участват в разговорите в неделя в Брюксел. Първоначалната идея предвиждаше да се срещнат лидерите на Германия, Франция, Италия и Гърция, които да обсъдят проблема с миграцията. Но междувременно събитието прерасна до истинска среща на върха, макар и в камерен състав. Говорител на ЕК подчерта, че поканата важи за всички, очевидно визирайки с това страните от Вишеградската четворка, които вече обявиха, че не смятат да участват. Няма значение, че в случая никой няма намерение да ги принуждава да приемат мигранти, срещу което те самоотвержено се съпротивляват, а по-скоро ще се обсъжда само практическото решение на някои проблеми в страните, в които основно пристигат мигранти. Но и това е вярно - колкото повече страни участват в срещата, толкова по-трудно ще бъде постигането на решение. Обратното приемане на мигранти Всъщност поканата на ЕК трябваше да осигури необходимата подкрепа за канцлерката Меркел, за да проведе тя неформални разговори с италианското правителство относно неговата готовност да приеме обратно мигрантите от австрийско-германската граница с първоначална регистрация в Италия. За това всъщност настоява нейният коалиционен партньор - баварският ХСС. Вътрешният министър Хорст Зеехофер с цялата си арогантност действа така, сякаш е господар на положението. А в действителност той има нужда от това да работи в тясно сътрудничество с Австрия и най-вече с Италия. Но опитът се провали - в проекта за споразумение беше залегнал \"гъвкав механизъм за обратно приемане\" на мигранти, придвижващи се на север. В пристъп на ярост италианският премиер Джузепе Конте заплаши, че няма да участва в срещата. Наложи се германската канцлерка да го успокоява, оттегляйки проектодокумента. И сега става още по-неясно как при тези обстоятелства  Меркел ще си реши проблема с вътрешния министър Зеехофер, който открито я изнудва . Приемни лагери извън ЕС Идеята за приемни бежански лагери извън ЕС не е нова - тя се обсъжда от поне 15 години. Дотук винаги е била смятана за неприложима от морална, практическа и юридическа гледна точка. Междувременно натискът от страна на десните популисти в Европа се засили до такава степен, че сега идеята за бежански лагери покрай границите на ЕС вече изглежда като спасително решение. На практика миграционният проблем трябва да бъде пренесен извън границите на ЕС. Унгарският премиер Виктор Орбан вижда в това потвърждение на твърдата си политика на капсулиране. \"Трябва да се концентрираме върху въпросите, по които можем да постигнем съгласие. Понастоящем това са две теми - подсигуряване на границите и създаването на \"хот-спотс\" (т.нар. горещи точки за прием на бежанци) извън границите на ЕС\", заяви той. После научихме, че Австрия и Дания вече  разговарят неофициално (например с Албания)  по темата. Но също и в официалните документи от Брюксел вече се говори за \"регионални външни центрове за настаняване\", т.е. за лагери извън Европа, които да поемат бежанците от средиземноморския маршрут. По някакъв начин там трябва да бъдат решени и техните молби за предоставяне на убежище. От кого и по какви правила - никой засега не знае. Междувременно стана известно, че италианският вътрешен министър Матео Салвини заминава идната седмица за Либия. Там той ще вербува за създаването на приемни лагери на либийска територия. Германия не е единствената държава, която  заради вътрешнополитическата си криза поставя миграционната политика на първо място  в дневния ред на ЕС. Новото правителство в Рим и преди всичко вътрешният министър Салвини допринася за ескалацията на напрежението. Миналата седмица кораб с бежанци беше отклонен към Испания, след като Италия отказа да го приеме и затвори пристанищата си също и за други два кораба. Салвини дори иска да арестува хуманитарните работници и да конфискува корабите им. По неговите думи \"таксиметровите услуги\" през Средиземно море трябва да бъдат прекратени. ЕС обаче също носи вина за тази ситуация - години наред той игнорира италианските искания за реформиране на Дъблинското споразумение. Новото предложение е мигрантите над определена горна граница да бъдат разпределяни измежду страните - членки на ЕС, срещу което страните от Вишеград са категорично против. Но също и Германия, както и някои други страни членки дълго време блокираха приемането на такова решение и сега им представят политическата сметка. Независимо от всичко това реформата на Дъблинското споразумение отново се отлага за шест месеца. Европейските лидери се единни само по въпроса за защитата на външните граници на общността. \"Ние не трябва да спорим повече за разпределянето на бежанците, а да се концентрираме върху защитата на нашите външни граници\", заяви австрийският канцлер Себастиан Курц, чиято страна в началото на юли ще поеме от България ротационното председателство на съюза. Той подчертава, че това е начинът да бъде спасен Шенген. За целта трябва да бъде увеличена числеността на силите Фронтекс с 10 хиляди полицаи, както и на Европейската служба за предоставяне на убежище. Такива предложения се обсъждат от години, но когато въпросът опре до финансирането на начинанието, изведнъж всички замлъкват. В този смисъл канцлерката Меркел сега би могла да извади чековата книжка и да мобилизира личните си резерви, за да направи политическите си партньори по-сговорчиви. Не в Брюксел, а в Мюнхен Наблюдателите смятат, че първоначално ще бъде подготвена почвата за двустранни, тристранни или многостранни решения по отделни проблемни точки. И едва по-късно може да се стигне до общоевропейско решение. А що се отнася до това дали в неделя може да бъде постигнат някакъв напредък, който да укроти баварския коалиционен партньор на Меркел, решението няма да бъде взето нито в Брюксел, нито в Берлин, а в Мюнхен. Доскоро никой не можеше да си представи, че в столицата на една германска провинция могат да решават за бъдещето на Европа.", "date": "2018.06.24", "title": "Операция \"спасяването на Меркел\""}
{"url": "https://www.dnevnik.bg/citat_na_deniia/2018/06/24/3205264_citat_na_denia_socialniiat_rabotnik_e_bog_v_zatvora/", "text": "Това каза пред \"Нова телевизия\" бившият зам.-министър на правосъдието Димитър Бонгалов. Обясни, че именно социалният работник е направил индивидуална оценка на риска, в резултат на която беглецът от затвора Борис Иванов (осъден на 13 години затвор за блюдство и кражби, осъждан и за бягство) е преместен в затворническо общежитие от открит тип. Там присъдите си изтърпяват осъдените с по-леки наказания, те работят на външни обекти. Така стана и бягството на Иванов, който вчера бе  намерен и арестуван от полицията. Пак социалните работници са тези, които дават становище за предсрочно условно освобождаване, преместване, отпускии т.н. при неясни критерии. Според експерта това са предпоставки и за корупция. На въпрос за недокомплекта на служители в Главна дирекция \"Изпълнение на наказанията\" той коментира: \"Имаме някои случаи, в които се пази затворът от лишени от свобода, и то по-скоро да не влезе някой, отколкото да не излезе.\" Той потвърди, че на 100 затворници се пада един надзирател.", "date": "2018.06.24", "title": "Цитат на деня: Социалният работник е Бог в затвора, има повече власт от директора"}
{"url": "https://www.dnevnik.bg/evropa/2018/06/24/3205297_iliiana_iotova_bulgariia_e_zainteresovana_ot_promiana/", "text": "Заинтересовани сме Дъблинското споразумение да бъде променено, тъй като много хора, които са регистрирани в България според това споразумение, могат да бъдат върнати у нас, коментира пред БНР вицепрезидентът Илияна Йотова. По думите ѝ от октомври темата за миграцията сякаш изчезна от европейската сцена. \"ЕК правилно изчисли, че следващата седмица на срещата на върха разделението ще се задълбочи.  С днешната среща  се цели договорка, за да се намали разделението следващата седмица\", коментира още тя. Според вицепрезидента Турция също не изпълнява изцяло споразумението с Европейския съюз, а темата за миграцията е може би най-слабата, като по нея са взети най-слабите решения и много време е похарчено в мудни механизми. Поставянето на темата за Западните Балкани е огромен успех на България. Чисто егоистично ние сме заинтересовани да има стабилност в тази част на Европа. Без българска намеса нямаше да има толкова бързо развитие в отношенията между Македония и Гърция, каза още Илияна Йотова.", "date": "2018.06.24", "title": "Илияна Йотова: България е заинтересована от промяна на Дъблинското споразумение"}
{"url": "https://www.dnevnik.bg/sport/2018/06/24/3205270_fifa_razsledva_djaka_i_shakiri_za_praznuvaneto_s/", "text": "ФИФА започна дисциплинарна процедура срещу футболисите на Швейцария Джердан Шакири и Гранит Джака. Двамата полузащитници са разследвани за начина, по който празнуваха головете си при победата срещу Сърбия (2:1) на световното първенство в Русия. Те се радваха, показвайки жестове, които наподобяват орела в националния флаг на Албания. Шакири и Джака са етнически албанци от косовски произход. Атакуващият халф на \"Стоук сити\" е роден в Гниляне, а родителите на дефанзивния полузащитник на \"Арсенал\" са емигранти от Куршумлия. Бащата на Джака е политически затворник от студентските протести срещу комунистите в Югославия през 1968 г. Неговият по-голям брат - Таулант, се състезава за албанския национален отбор по футбол. \"За мен това е много специален ден. Тази победа за моето семейство, за Швейцария, за Албания и за Косово. Жестът ми беше за всички, които ме подкрепят. Той не беше насочен към нашите опоненти\", каза Джака след мача, който определи за \"наистина много емоционален\". Шакири също отрече да е провокирал сърбите. \"Няма нищо общо с политиката. Това е просто футбол\", обясни той. В същото време ФИФА започна разследване и срещу селекционера на Сърбия Младен Кръстаич. Причината е коментарът му след двубоя по адрес на главния съдия Феликс Брих. Според медиите сръбският треньор е заявил, че германският рефер трябва да бъде изправен пред трибунала в Хага - международния наказателен съд за бивша Югославия. От сръбския лагер се оплакаха, че ФИФА нарочно  е назначила германския съдия, за да помогне на Швейцария. \"Това е все едно да сложиш съдия от Черна гора на наш мач\", заяви капитанът на Сърбия Александър Коларов. В същото време ФИФА обяви, че разследва и поведението на сръбските фенове. Те са обвинени в проява на политически и обидни послания по време на двубоя.", "date": "2018.06.24", "title": "ФИФА разследва Джака и Шакири за празнуването с албанския орел"}
{"url": "https://www.dnevnik.bg/kultura/2018/06/24/3201708_otkus_ot_samotna_peperuda_na_gabriela_ulberg_vestin/", "text": "В рубриката \"Четиво\" \"Дневник\" публикува откъс от \"Самотна пеперуда\", с автор Габриела Улберг Вестин, предоставен от Издателство \"Ера\". Бъдни вечер е и ужасна снежна буря удря малкото шведско градче Худиксвал. Полицията получава сигнал – Хена Педерсън, съпруга на най-популярния шведски футболист – Монс Сандин, е намерена мъртва у дома. Единствените свидетели са двете им малки деца. Семейството скоро е напуснало Италия и се е преместило в Швеция. След години работа в полицията в Стокхолм, инспектор Юхан Рока се завръща в родния си град, който е напуснал след трагичната смърт на приятелката си. Сега той очаква спокоен живот и лесни случаи, но вместо това получава заплетеното разследване на бюрото си. Логичният заподозрян винаги е съпругът, но Монс успява да представи убедително алиби. В опит да научи повече за живота на жертвата, Рока дори отива в Италия. Колкото повече рови в случая, толкова по-сигурен става, че футболистът има доста тайни и сериозно подозира, че е замесен в допинг афери или дори нещо по-сериозно. Но уликите водят и към миналото на Хена, а Рока се съмнява, че Монс познава жена си толкова добре, колкото си мисли. Когато малкият град е разтърсен от ново убийство, инспекторът осъзнава, че този случай и неговото собствено минало неизбежно ще се пресекат. И може би ще му се отдаде възможност да разгадае най-голямата мистерия в живота си... Габриела Улберг Вестин е родена и израстнала в Худиксвал, Швеция. За известно време живее в Италия – учи \"Моден дизайн\" и работи като фото модел. По-късно завършва и \"Криминология\" в Стокхолмския университет. При създаването на романите си тя много разчита на детайлното изследване на темата и събира информация от срещи и интервюта с полицаи, престъпници, служители на затворите и кримални психолози. Действието в романите й се развива в родния й град, а самата тя живее в Стокхолм със съпруга си (който е... полицай) и двете им деца. ОТ ПОЛУЧАВАНЕТО НА сигнала по радиото до пристигането им на мястото изминаха трийсет минути. – От полицията сме. Влизаме! Гласът на Пеле Алмен отекна в широкото антре. Той се спря за секунда на прага, докато оглеждаше помещението. Опитваше се да разбере пред какво е изправен. Да се случи такова нещо в Худиксвал на Бъдни вечер. Да се случи изобщо. Снегът нахлуваше през отворената врата и Алмен чу учестеното дишане на Мария Нилсон зад гърба си. Той тръгна напред, а тя го следваше. – Ало! От полицията сме. Има ли някого тук? Никакъв отговор. Някъде от вътрешността на къщата идваше светлина и се чуваше телевизорът. Пеле Алмен хвърли поглед през рамо. Мария Нилсон през цялото време поддържаше връзка с комуникационната централа. През главата му минаваха най-различни мисли. Убиецът можеше да е още в къщата. Можеше да има повече от една жертва. Кръвта пулсираше в слепоочията му. Бяха пристигнали първи на местопрестъплението. Единствената свободна патрулна кола, снабдена с радиостанция. Дяволите да я вземат снежната буря. Дяволите да ги вземат катастрофите, които ангажираха дежурните полицаи. Докато вървяха по коридора, минаха покрай затворената врата на баня. На пода личаха ясни следи от кръв, а също и на дръжката на вратата. Двамата продължиха, без да спират, към всекидневната и погледнаха към дивана. Сърцето на Алмен се успокои, когато видя, че там седи Монс Сандин с двете деца до себе си. Световноизвестният футболист беше почти неузнаваем. Високата му фигура беше прегърбена; широко отворените му очи се взираха право напред, а тъмната му коса беше разрошена. Едно от децата – дъщеря му, ако се съди по конската опашка – беше заровило лице в пуловера му. Брат ѝ седеше, обгърнал коленете си с ръце, и не отместваше поглед от телевизора. – Пеле Алмен и Мария Нилсон от полицията на Худиксвал. Можете ли да разкажете какво се е случило? – Наложи се Алмен да вложи целия си професионализъм, за да говори с неутрален глас. – Тя е мъртва. Мъртва е, мамка му. – Гласът на Монс Сандин пресекна. Той обърна бавно глава към Пеле и очите им се срещнаха. Празнотата в погледа му беше смущаваща. – В банята е, нали? – попита Мария Нилсон и забърза към затворената врата. – Да... тя... тя лежи на пода – заекна той и се втренчи в окървавените си ръце. След няколко секунди чуха писъка на Мария Нилсон. После тя излезе от банята, като се олюляваше, с лице, скрито в ръкава на якето. – Мамицата му... не мога! – Трябва да ви помоля да дойдете с мен в колата ни, и то незабавно – каза Алмен и се обърна към Монс Сандин. – Заради собствената ви безопасност. Монс вдигна децата на ръце. – Аз... аз не съм ѝ сторил зло – каза той и се огледа с блуждаещ поглед. Алмен го подкани да тръгне; трябваше да побързат. Беше необходимо да отцепят периметъра. Да претърсят къщата. Да повикат линейка. Да се погрижат децата да се махнат оттам. Да закарат Монс в участъка. Да осигурят колкото могат повече доказателства, докато криминалистите се надигнат от коледните трапези и поемат случая. Как, по дяволите, двамата с Мария щяха да се справят с всичко това? Когато минаха покрай вратата на банята, Монс се спря. Момиченцето вдигна глава и погледна тъжно към Алмен. – Дядо Коледа не беше добър – каза то. – Той приспа мама. Алмен преглътна с усилие и се вгледа в Монс. Изчака той да реагира. Не видя друго, освен каменно изражение, като се изключи едва доловимото потрепване на ъгълчето на устата. Снегът им стигаше до коленете, докато крачеха към колата. Преди Алмен да отвори задната врата, той се обърна към Монс: – Трябва да ви задам няколко въпроса, но това ще стане в участъка. Първо трябва да се погрижим децата да отидат на сигурно място. Родителите ви живеят във Форша, нали? – Да... на пътя за Скармюра. Нямат ни най-малка представа за случилото се – каза той и хвърли поглед към къщата, а после побутна децата да се качат в полицейската кола. – Ще се свържем с тях. Засега някой от социалната служба ще се погрижи за децата. Може би ви се струва прекалено драстично, но такива са процедурите ни. Момиченцето беше закрило лицето си с ръце. Дори само от мисълта какво беше видяло кожата на Алмен настръхна. – Искам да отцепиш района, и то светкавично. – Той погледна строго към Мария Нилсон. – Журналистите скоро ще надушат какво се е случило. Тя кимна в отговор. – Аз ще остана тук междувременно – каза Алмен. – После ти ще седиш с тях, докато дойдат от социалната служба. Трябва да осигуря доказателствата в къщата. Тялото му се тресеше от адреналина, докато той газеше в снега по обратния път към къщата. Пътеката към голямата врата му се струваше като тесен тунел и той задиша дълбоко, за да опита да се успокои. Загложди го една мисъл: трябваше да предупреди семейството си, което го чакаше у дома. Тази година щяха да се простят с коледната веселба.", "date": "2018.06.24", "title": "Откъс от \"Самотна пеперуда\" на Габриела Улберг Вестин"}
{"url": "https://www.dnevnik.bg/sport/2018/06/24/3205300_aleksandur_spasov_i_mariia_nikolova_specheliha_vitosha/", "text": "Александър Спасов спечели първа победа в Обиколката на Витоша при бегачите, а Мария Николова триумфира в дамската надпревара за втори пореден и общо четвърти път. Двамата изминаха 100-километровата дистанция с рекордни постижения. Близо 850 участници застанаха на старт в полунощ срещу неделя. Времето беше благосклонно към тях за разлика от миналата година, когато състезанието премина при порой и много тежки условия. Това позволи времената от 2017 г. да бъдат подобрени драстично. Спасов се откъсна още в първите километри и непрекъснато увеличаваше преднината си по трасето. 25-годишният пловдивчанин показа отлична подготовка, а край него последователно бягаха трима пейсмейкъри от щаба му, които го водеха с точния ритъм. Спасов измина 100-километровата дистанция за 8.12:06 часа, с половин час по-бързо от миналогодишния шампион Андрей Гридин. \"Имах точен график и го спазвах, за което благодаря на моите водачи. С част от тях преминахме заедно финала. Планирах резултат около 8.15 часа, а ето че бягах и по-бързо. Трудното беше в началото, защото не мога да бягам през нощта. Уникално състезание\", заяви победителят след финала. Спасов участва в Обиколката на Витоша за трета поредна година. През 2016 г. той беше 40-и, а преди 12 месеца завърши четвърти. Ивайло Атанасов единствен се движеше по-близо до победителя, но в края не удържа на темпото на Спасов. Атанасов финишира с 18 минути пасив и зае второто място за втора поредна година. Трети с изоставане от половин час финишира Тодор Цанков. Мария Николова защити титлата си от миналата година и спечели златния медал за четвърти път в последните шест години. \"Трасето не бе така кално както миналата година, когато през нощта ни застигна силна буря. Щастлива съм, че бягах по-бързо от предишното си участие\", заяви Николова, която подобри с близо 12 минути миналогодишния си рекорд. Само девет мъже дадоха по-добър резултат от този на шампионката при дамите, която участва в надпреварата за осма поредна години. В събота  Александър Алексиев и Ивета Алексиева станаха шампиони при колоездачите . 35-ото издание на Обиколката на Витоша събра на старт 1708 велосипедисти. Общо 2668 състезатели от 24 държави се включиха във всичките изпитания. Сред участниците имаше над 50 чужденци, съобщиха организаторите.", "date": "2018.06.24", "title": "Александър Спасов и Мария Николова спечелиха \"Витоша 100\" с рекордни бягания"}
{"url": "https://www.dnevnik.bg/politika/2018/06/24/3205299_gerb_bsp_zavijda_i_revnuva_che_se_spraviame_dobre_s/", "text": "\"Подозирам завист и ревност от страна на опозицията, защото се справяме добре с проблема с мигрантите\", каза председателят на правната комисия в парламента и депутат от ГЕРБ Данаил Кирилов по време на извънреден брифинг в централата на партията, предаде \"Фокус\". Целта на брифинга бе да опровергае някои внушения, които са се чули тази сутрин от лидера на БСП Корнелия Нинова по една от телевизиите. Според Нинова вътрешният министър Валентин Радев не е за мястото си. Какво каза още лидрът на БСП вижте  тук . \"Бежанските лагери в България са празни и това е в резултат на политиката, която води правителството на ГЕРБ\", допълни той. Благодари на премиера Бойко Борисов, че в петък е реагирал на провокацията в пленарната зала и на скандалното поведение, което е афиширала опозицията. \"Ясно е, че срещата в днешния ден е координационна, че няма да се поемат правни ангажименти, а ще се консултират и консолидират позиции, т.е., че ще се преговаря по ключови проблеми в този въпрос\", каза Кирилов, визирайки  днешната \"миниреща\" на европейските лидери в Брюксел , посветена на темата с миграцията. ГЕРБ не са обещавали 6000 новоназначени полицаи. В предизборната програма бе записано назначаването на поне 1000 служители на МВР и досега сме назначили 1700, каза от своя страна министърът на вътрешните работи Валентин Радев \"В началото започна с битовата престъпност и говори, че трябвало да назначим 6000 полицаи. Няма никакви 6000 полицаи\", каза министърът. Той прочете част от управленската програма: \"Полицейско присъствие във всяко населено място. Териториално преразпределение на кадровия ресурс с цел увеличаване на униформения полицейски състав в малки и средно големи населени места чрез назначаване на поне 1000 униформени служители и жандармерия\". \"Това е текстът, така беше и в предизборната програма, почти същото сме пренесли в програмата за управление на правителството. Г­жо Нинова, както и всички, които се интересуват от темата, ­ става дума за 1000. Ние сме назначили 1700 досега\", подчерта Радев. \"Не знам кой я съветва\", каза по адрес на БСП Валентин Радев. Според него е абсурдно и твърдението на Нинова, че ГЕРБ се оттегля от сигурността. \"Как може да го каже човек, който е присъствал в политиката и би трябвало да знае, че ГЕРБ, идвайки на власт, създава правила\", посочи министърът и обърна внимание, че ГЕРБ е променила законодателството. \"В днешните изявления на председателя на БСП няма нищо истинно. Това не ни изненадва. Бих искал да поставя акцент на вашето внимание върху развитието и съдбата на постановление 208 от 2018 г., което се цитира включително и в парламента в петък от г-­жа Нинова. Спомнете си как това постановление беше отменено от служебния кабинет по заповед на този, който го назначава - президентът. В това постановление тогава се казваше, че се отменя това, но спешно се прие ново такова. В нарушение на всички процедурни правила беше прието същото такова\", каза Кирилов. Той обърна внимание още на заглавието на това постановление и поясни, че става въпрос за двете специални групи бежанци - тези, на които им е предоставено убежище, и тези, които са получили статут на международна закрила. \"Това са случаите на защита, която се получава по силата на международните договори, по които България е страна. Това не са икономическите мигранти. Това не са онези тълпи\", каза Кирилов. По думите му не може да има спор по това, че България и като член на ЕС, и като държава, присъединила се към основните международни актове, дължи закрила на тези две групи лица. \"Друг е въпросът, че една минимална група от бежанците получават такава закрила\", каза председателят на правната комисия. Той обясни, че по онова време на служебния кабинет се е вземало решение къде да бъдат настанени бежанците. Кирилов попита знаели ли са кметовете какви са вижданията на служебния кабинет за разположение на бежанците БСП правят отчаян опит да се изведе истината за мигрантите извън контекста и да се опорочи, допълни още Кирилов. \"В политиката и манипулацията на БСП винаги съществува противопоставянето. Да противопоставим чужденците на българската работна ръка. Никой не е проявявал такива идеи\", каза той. По думите му бруталността на тезата на Корнелия Нинова в петък e провокирала дори представителите на коалиционните партньори от \"Обединени патриоти\" да реагират мигновено, докато премиерът е пътувал до Народното събрание. \"Няма никаква връзка нито с демографията, нито с политиката по заетостта на лицата с решението на казусите по миграцията. Ние стриктно разграничаваме и премиерът дебело и многократно в петък разграничаваше двете категории ­ на пострадалите от война и икономическите мигранти\", посочи Кирилов. След брифинга на ГЕРБ от БСП изпратиха откъси от Националната стратегия в областта на миграцията, убежището и интеграцията 2015-2020 г. ", "date": "2018.06.24", "title": "ГЕРБ: БСП завижда и ревнува, че се справяме добре с мигрантите (допълнена в 15:22)"}
{"url": "https://www.dnevnik.bg/istorii_na_denia/2018/06/24/3205307_nai-komentiranoto_v_dnevnik_trump_zaplashi_s_20_mito/", "text": "1.  Тръмп заплаши с 20% мито върху европейските автомобили  - 349 коментара. 2.  Руснаците спряха да обвиняват Сталин и командването за милионите загинали във войната  - 242 коментара. 3.  Въпреки протестите максималната скорост по второстепенните пътища във Франция се намалява на 80 км/ч  - 218 коментара. 4.  \"Не отвръщайте на провокации\" - Русия разсекрети военни документи за 22 юни 1941 г.  - 217 коментара. 5.  Съпругата на Томислав Дончев се извини за антиромското изказване във \"Фейсбук\"  - 212 коментара. 6.  Гърция ратифицира Истанбулската конвенция  - 158 коментара. 7.  Администрацията на Тръмп раздели хиляди деца от родителите им, потърсили убежище  - 158 коментара. 8.  Русия се устреми към осминафиналите след убедителен успех над Египет  - 146 коментара. 9.  Тръмп заплаши Китай с мита върху стоки за 200 млрд. долара  - 145 коментара. 10.  Зам.-министърът със скъпа командировка до Ню Йорк напусна поста си  - 144 коментара.", "date": "2018.06.24", "title": "Най-коментираното в \"Дневник\": Тръмп заплаши с 20% мито върху европейските автомобили"}
{"url": "https://www.dnevnik.bg/sport/2018/06/24/3205309_germanskiiat_futbolen_sujuz_se_izvini_na_shvedite_za/", "text": "Германският футболен съюз се извини на членовете на шведския национален отбор за провокациите след драматичния край на двубоя им от световното първенство в Русия. С гол в 95-ата минута  световните шампиони постигнаха инфарктна победа с 2:1  и запазиха шансове да продължат в следващата фаза. След попадението играчите на бундестима се радваха бурно край скамейката на шведите, което предизвика голямо напрежение. Стигна се до размяна на реплики и бутане между хора от щабовете на двата отбора. След срещата скандинавците изразиха възмущение от поведението на своите опоненти и ги обвиниха в липса на уважение. \"Част от лидерите на техния отбор празнуваха, като тичаха към нас, крещяха в лицата ни и правеха жестове. Това наистина ме подразни и вбеси. Борихме се здраво през целия мач и е редно в края съперниците да си стигнат ръцете. Затова се ядосах толкова от случилото се\", заяви селекционерът на Швеция Яне Андерсон. Колегата му Йоахим Льов отрече футболисти или хора от щаба му да са провокирали шведите. \"Кой е правил жестове? Аз ли? Не видях нищо такова. Бяхме концентрирани върху други неща. Просто се прегръщахме, бяхме развълнувани. Не видях никакви агресивни жестове към шведската скамейка\", каза селекционерът на Германия. Въпреки обяснението му от лагера на Германия поднесоха своите извинения към шведите. \"Беше много емоционален мач и в края имаше прекалено емоционална реакция или жест от нашия супервайзер към шведската скамейка. Това не е нашият стил. Извиняваме се на шведския треньор и отбора му\", се казва в краткото изявление на Германския футболен съюз.", "date": "2018.06.24", "title": "Германският футболен съюз се извини на шведите за провокациите след победния гол"}
{"url": "https://www.dnevnik.bg/photos/2018/06/24/3205324_fotogaleriia_barokut_vuzkrusna_vuv_versai/", "text": "В замъка Версай във Франция за поредна година се проведе \"Големият маскен бал\".", "date": "2018.06.24", "title": "Фотогалерия: Барокът възкръсна във Версай"}
{"url": "https://www.dnevnik.bg/sport/2018/06/24/3205365_borbata_v_grupa_h_se_zavurza_sled_zrelishtno_ravenstvo/", "text": "Сенегал и Япония направиха зрелищно 2:2 и пропуснаха възможността за голяма крачка към осминафиналите. Двата отбора остават на върха в група Н с по четири точки и голова разлика 4:3. Те ще продължат в следващата фаза, ако не загубят последните си двубои. Равенството между лидерите в група G все пак даде шанс на Колумбия и Полша да се върнат в борбата за място в осминафиналите. Колумбийците и поляците, които бяха считани за фаворити в групата, но загубиха първите си мачове, се срещат тази вечер от 21.00 ч. Сенегал и Япония изиграха много динамичен мач с поделено надмощие, открит футбол и доста интересни ситуации пред двете врати. Африканците два пъти повеждаха в резултата с голове на Садио Мане и Муса Уаге, но азиатците се пребориха за точката с попадения на Такаши Инуи и Кейсуке Хонда. Сенегал продължава серията си без загуба в редовно време на мач от световни финали. През 2002 г. в Япония и Южна Корея, когато направи своя дебют, африканският тим записа победа срещу Франция (1:0) и равенства с Дания (1:1) и Уругвай (3:3) в груповата фаза, успех със златен гол срещу Швеция (2:1) в осминафиналите и поражение със златен гол срещу Турция (0:1) в четвъртфиналите. Сенегалските футболисти започнаха по-агресивно мача, пресираха дълбоко и атакуваха активно по двете крила. Те търсеха настойчиво центрирания от фланговете, които създадоха напрежение в наказателното поле на японците, но без да се стигне до точен удар.  В 12-ата минута натискът на африканците даде резултат след поредната атака по фланга. Генки Харагучи изчисти неубедително с глава центриране от десния фланг към далечната греда. Топката попадна в Юсуф Сабали. Той отправи удар с десния крак. Вратарят Кейджи Кавашима боксира, но право в тялото на Садио Мане и топката се озова в мрежата. След гола мачът стана двуостър. Сенегалците продължаваха да търсят атаки по крилата и центрирания, а японците разчитаха на дълги подавания зад защитата към бързите си футболисти в нападение. До сериозни положения обаче не се стигна. След като имаше само един удар в първите 33 минути и той беше доста неточен, Япония изравни резултата в 34-ата минута с първия си точен шут. Юро Нагатомо се измъкна зад защитата след подаване от дълбочина, овладя отлично, премина покрай двама бранители и нахлу в наказателното поле. Такаши Инуи взе топката, нагласи си я на десния крак и технично с вътрешен фалц я насочи в долния далечен ъгъл - 1:1. Сенегал бързо можеше да си върне аванса. Шест минути преди почивката Мбайе Нианг беше изведен зад защитата на Япония. Нападателят на \"Милан\" обаче не успя да преодолее Кавашима, останал очи в очи с вратаря. В началото на второто полувреме двата отбора си разминаха по няколко изстрела, но без да застрашат реално двамата вратари. В 60-ата минута Япония беше много близо до обрат в резултата. Нианг допусна груба грешка, като подари топкта на съперника с нескопосано връщане назад. Последва бърза атака и центриране от десния фланг към Юя Осако, който се размина с топката на три-четири метра от голлинията. В 64-ата супер минута азиатците организираха чудесна контраатака по левия фланг. Осако пусна брилянтен пас с пета към Инуи, който стреля към далечния горен ъгъл. Топката обаче срещна гредата. Седем минути по-късно Сенегал отново излезе напред. Мане пусна меко подаване към Сабали в наказателното поле. Левият бек се измъкна и центрира към границата на вратарското поле. Нианг продължи с пета към далечната греда и притичалият от задна позиция Уаге изпрати топката в мрежата със силен шут под гредата. 19-годишният десен бек вкара първия си гол с националната фланелка и стана най-младият голмайстор за Сенегал на световни финали. В 75-ата минута японците имаха отлична възможност да изравнят. Защитата на Сенегал се пропука след ниско центриране от корнер. Осако се обърна и стреля с левия крак, но топката срещна ръката на Салиф Сане. Реферите прецениха, че няма основание за дузпа. Три минути по-късно усилията на японските футболисти се отплатиха след две поредни грешки на вратаря Хадим Ндиайе. Той първо не изрита добре топката и даде шанс на азиатците да организират бърза атака. Осако центрира меко във вратарското поле, вратарят опита да боксира, но се размина с топката и тя попадна в Инуи. Авторът на първия гол я върна във вратарското поле. Тя стигна до далечната греда, а влезлият като резерва само шест минути по-рано Кейсуке Хонда отблизо я изпрати в мрежата. С четвъртото си попадение на световни финали Хонда стана най-резултатният азиатски футболист в историята на мондиалите. До края на мача двата отбора се отбраняваха добре и запазиха ценната точка. В последните срещи от група Н, които ще се изиграят на 28 юни от 17.00 часа, Сенегал се изправя срещу Колумбия, а Японие ще играе с Полша.", "date": "2018.06.24", "title": "Борбата в група H се завърза след зрелищно равенство между Сенегал и Япония"}
{"url": "https://www.dnevnik.bg/photos/2018/06/24/3205094_fotogaleriia_svetovnite_snimki_na_denia_-_23_-_24_juni/", "text": "Посетител на музикалния фестивал Hellfest във Франция.", "date": "2018.06.24", "title": "Фотогалерия: Световните снимки на деня - 23 - 24 юни 2018 г."}
{"url": "https://www.dnevnik.bg/sviat/2018/06/24/3205392_merkel_ne_moje_migranti_i_trafikanti_da_izbirat_v_koia/", "text": "Всички се съгласихме, че искаме да намалим нелегалната миграция, да защитим границите си и че всички отговаряме по всички въпроси. Не може да има ситуация, в която едни се занимават само с първичната, а други - с вторичната миграция. Всеки отговаря за всичко.\" Това заяви германският канцлер Ангела Меркел след края на извънредната среща в Брюксел на лидери на 16 държави от ЕС, включително България, посветена на изясняване на позициите им по проблема с имиграцията към Европа. Това е необходимо заради предстоящият следващата седмица Съвет на ЕС, на който всичките 28 лидери ще продължат да търсят нови общи решения. Отсега е ясно, че форумът на върха няма за цел да постигне единна позиция и да приключи с взимане на общо решение. \"Където е възможно, искаме европейски решения. Но където е невъзможно, искаме да съберем желаещите и да изработим съвместна рамка за действия\", допълни Меркел. На влизане за срещата канцлерът заяви, че на Съвета няма да може да се постигне общоприемливо решение, поради което  Тя посочи споразумението с Турция като пример за един модел за отношение с външни за ЕС държави на източник или транзит на мигранти, но напомни, че Европа трябва да плати втория транш от близо 3 млрд. евро, за да може Анкара да продължи да подпомага имигрантите на своя територия. Другият модел е операцията \"София\" срещу бреговете на Либия и според канцлера подобни споразумения трябва да има с други държави, източник на мигранти, и бреговата им охрана \"да си върши работата\". \"Ще разделим задачите между отделните страни членки, които да вършат работа за цяла Европа. Споразумяхме се също да бъде подсилена \"Фронтекс\" колкото се може по-бързо и евентуално мандатът ѝ да бъде разширен.\" Меркел каза още, че когато става дума за случващото се с миграцията вътре в ЕС има две важни неща. Първото е, че  . Второто е, че мигрантите и трафикантите им не могат да избират в коя страна чужденците да подадат молба за убежище. \"  Това са три големи теми, които обсъдихме днес: външното измерение, защитата на външната граница и вътрешното измерение.\" Германският канцлер изтъкна, че дебатът е бил съдържателен и полезен, включително защото на Европейския съвет след по-малко от седмица просто няма да има толкова време, отделено само на темата за миграцията. \"Доволен съм, че на тази среща  . Решения, които биха използвали тактиката на принудително връщане или биха противоречали на международните закони за човешките права, на европейското право\", заяви френският президент Еманюел Макрон след днешната минисреща на върха в Брюксел. \"На масата бе италианският премиер, който изрази позиция, съвсем сходна с позициите на другите участници в преговорите\", продължи Макрон, цитиран от \"Ройтерс\". \" . Защото предприехме решителни действия и трябва да го признаем. Днешното предизвикателство е политическият натиск в някои страни членки и онова, което наричаме вторична миграция в Европейския съюз\", каза Макрон.  Премиерът  Бойко Борисов заяви , цитиран от БТА, че категорично България няма да приеме обратно мигрантите, преминали през страната досега, за да стигнат до Западна Европа. България имаше 30-40 хиляди мигранти. Ако Меркел не беше казала \"елате\", те щяха да са още в България. Над 60 хиляди са минали през България и са отишли в Германия. Сто човека са минали за последната година и половина официално и са отишли в Германия, уточни Борисов. Той посочи, че трябва да продължи финансирането от ЕС и държавите от първа линия да могат изцяло да гарантират, че повече няма да допуснат вълна като тази от 2015 г. да мине през тях, както и да се създадат т.нар.  изнесени мигрантски центрове , извън Европа. По неговите думи в изнесените миграционни центрове, освен медицинска и образователна помощ, би трябвало да се осигурява и юридическа подкрепа, за да знаят хората, които искат да тръгнат към Европа, че няма да бъдат посрещнати така, както си представят и така да се прекрати масовото им тръгване. Проблемът е, че предварителните разговори със страни извън Европа засега показват, че никоя от тях не се интересува от издигането на такива центрове на нейна територия.", "date": "2018.06.24", "title": "Меркел: Не може мигранти и трафиканти да избират в коя страна от ЕС да се кандидатства за бежанец"}
{"url": "https://www.dnevnik.bg/sport/2018/06/24/3205393_kolumbiia_razbi_i_izhvurli_polsha_ot_svetovnoto/", "text": "Колумбия изхвърли Полша от световното първенство след категорична победа с 3:0 в последния мач от втория кръг на груповата фаза. Йери Мина, Радамел Фалкао и Хуан Куадрадо донесоха трите точки, които върнаха южноамериканците в борбата за място в осминафиналите. Колумбия се доближи на точка от лидерите Сенегал и Япония, които завършиха 2:2 в първата среща. Полша допусна второ поражение и загуби шанс да продължи в следващата фаза. В последния си мач - на 28 юни от 17.00 ч. - Колумбия се изправя срещу Сенегал и при победа ще се класира за осминафиналите. Африканците се нуждаят от равенство, за да си гарантират участието в директните елиминации. По същото време ще играят Япония и Полша, като дори при загуба има голяма вероятност азиатците да продължат напред. Селекционерът на Полша Адам Навалка направи четири промени в състава си и смени тактическата си постройка, като заложи на трима централния бранители. Халфът на \"Лудогорец\" Яцек Горалски стартира вместо Аркадиуш Милик, а титулярни места получиха още Давид Ковнацки, Ян Беднарек и Бартош Березински. За Колумбия Йери Мина замени Оскар Мурийо като партньор на Давинсон Санчес в центъра на отбраната. 195-сантиметровият защитник на \"Барселона\", който се превърна в герой за своя отбор, беше натоварен със задачата да опази Роберт Левандовски. Уилмар Бариос запълни дупката в средата на терена, останала от червения картон на Карлос Санчес срещу Япония. Сменен беше и другият опорен халф - Абел Агияр за сметка на Джеферсон Лима. Двата отбора влязоха здраво в мача, като в началото играта беше равностойна. Поляците бяха малко по-активни в първите минути и изпълниха няколко корнера, но без успех. Колумбийците бързо взеха надмощие и след десетата минута започнаха да притискат съперника. Южноамериканците пресираха агресивно и бързо отнемаха топката в центъра на терена. Хамес Родригес и Хуан Кинтеро комбинираха добре около наказателното поле и настойчиво търсеха бързи Хуан Куадрадо, който да пробива и центрира от десния фланг. Атаките на колумбийците ставаха все по-опасни и по-опасни. Дълго време те не успяваха да намерят последния пас. Радамел Фалкао провали две добри ситуации, като в първата даде лош пас към Хамес, а при втората успя да се откъсне зад защитата, но сбърка с опита си да намери Куадрадо с пета. В същото време полските футболисти изглеждаха напълно безпомощни в центъра на терена. Халфовете им губеха битката, а когато имаха шанс да задържат топката малко по-дълго, не успяваха да осъществят повече от две-три точни подавания. Левандовски се бореше с всички сили при постоянните дълги топки, които му пращаха неговите съотборници. Нападателят на \"Байерн\" обаче нямаше шанс срещу Санчес и Мина. Натискът на Колумбия даде резултат. Пет минути преди края на първото полувреме защитата на Полша се пропука при статично положение. Хамес изпълни късо корнер към Куадрадо. Той намери Кинтеро, който пусна хитро подаване към Хамес. Последва меко центриране във вратарското поле, където Шчесни излезе неразчетено и беше изпреварен от Мина, за когото не беше проблем да насочи топката с глава в опразнената врата. През второто полувреме поляците опитаха да изнесат играта в по-предни позиции и да притиснат съперника. Атаките им обаче продължиха да са безидейни, а разиграването на топката - прекалено бавно. В същото време колумбийците спокойно приемаха играта в своята половина и бяха изключително опасни при скоростните си контраатаки. В 52-ата минута Куадрадо за пореден път се измъкна по десния фланг. Той върна топката към непокрития Фалкао, който имаше време да си я нагласи на десния крак. Ударът му обаче беше много, много неточен. В 58-ата минута Полша създаде първото си чисто положени за гол. Санчес и Мина за пръв път се пропукаха и позволиха на Левандовски да стигне до дълъг пас през центъра почти по цялата дължина на терена. Нападателят овладя по чудесен начин и шутира с второто си докосване. Оспина обаче реагира бръзо и скъси дистанцията, за да блокира удара. Това обаче беше и последният шанс на поляците да постигнат нещо в този мач. В 70-ата минута защитата на европейския тим отново беше хваната неподготвена и този път колумбийците успяха да прекършат надеждите на съперника с второ попадение. Кинтеро пусна чудесен извеждащ пас за Фалкао, който се озова очи в очи със Шчесни и с техничен удар с външен фалц прати топката покрай вратаря. Пет минути по-късно Куадрадо ознаменува силната си игра с гол и окончателно предреши изхода на мача. Поляците отново загубиха лесно топката в противниковата половина. Хамес напредна по тъча и пусна страхотен пас към Куадрадо. Той надбяга бранителите на Полша, откъсна се сам срещу Шчесни и не остави шансове на вратаря с премерен шут в долния десен ъгъл. В последните десет минути поляците имаха две възможности да намалят резултата, но не се възползваха. В 81-ата минута Гжегож Криховяк се озова сам пред вратарското поле след центриране от корнер, но Оспина спаси удара му. Осем минути по-късно вратарят на \"Арсенал\" отказа и Левандовски.", "date": "2018.06.24", "title": "Колумбия разби и изхвърли Полша от световното първенство"}
{"url": "https://www.dnevnik.bg/sviat/2018/06/24/3205404_erdogan_se_obiavi_za_pobeditel_na_izborite_no/", "text": "Турският президент Реджеп Тайип Ердоган обяви, че е спечелил изборите за държавен глава още преди преброяването на гласовете да е завършило. Най-голямата опозиционна партия обаче отказа да го признае за победител. \"Турското общество ми даде мандат като президент според неофициални резултати,\" каза той в обръщение, излъчено по държавната телевизия TRT. \"Турция даде урок по демокрация на света с почти 90% активност... При този резултат никой не може да си позволи да каже, че Турция не е демокрация, добави Ердоган. \"Време е да изоставим всички аргументи от кампанията, напрежението и гнева и да се фокусираме върху бъдещето на страната си.\" Данните при 96% преброени бюлетини са за 52.6% подкрепа за Ердоган като президент - достатъчно, за да спечели без балотаж, - а Индже получава осоло 30.7%. В парламента обаче Партията на справедливостта и развитието (ПСР), съоснована от Ердоган, губи мнозинството си и би могла да управлява само в съюз с националистическите си партньори, с които сключи предизборен алианс. Повече за резултатите  можете да прочетете тук . Малко по-рано представители на опозицията и основният му съперник Мухарем Индже казаха, че резултатите от над 90% обработени бюлетини са фалшиви, защото системата на турската изборна комисия показва, че са били преброени под половината. Републиканската народна партия (РНП), която издигна кандидатурата на Индже, предупреди Ердоган след речта му, че няма да признае загубата си и че когато истинският резултат бъде обявен, ще има балотаж на вота за държавния глава на 8 юли. Думите на Индже бяха подхванати от потребители в социалните мрежи. Турски граждани се събраха и пред Върховния изборен съвет (YSK) в знак на протест. Дори експерти в студиото на TRT попитаха защо Ердоган не е изчакал със съобщението си, докато и последните 2-3 процента не бъдат обявени и победата не се потвърди от YSK. Очаква се, когато YSK съобщи временните резултати, Индже също да направи изявление. Президентът обаче предупреди - без изрично да споменава РНП - че резултатът трябва да се уважава. \"Надявам се, че никой няма да опита да хвърли сянка на съмнение върху резултатите и да навреди на демокрацията, за да скрие собствения си провал,\" каза той. На пресконференция, която съвпадна с изявлението на Ердоган, РНП каза, че ще работи през цялата нощ, за да провери как са били преброени гласовете, тъй като по данните им едва 39 на сто от бюлетините са били обработени. Говорителят на партията Бюлент Тезджан каза, че в централните власти все още пристигат резултати от големите градове, които може чувствително да променят подкрепата за Ердоган и Индже. С данните на РНП приблизително съвпаднаха и тези на организация на наблюдатели, Free Elections, които към 21:30 ч. българско време говореха за 43% преброени бюлетини. Малко преди изборите (които  бяха парламентарни и президентски едновременно ) \"републиканците\" обявиха, че заедно с неправителствени организации ще имат над половин милион наблюдатели из цялата страна. Някои от тях обаче не бяха допуснати до някои провинции, особено в югоизточната част на Турция.", "date": "2018.06.24", "title": "Ердоган се обяви за победител на изборите, но опозицията оспорва резултатите"}
