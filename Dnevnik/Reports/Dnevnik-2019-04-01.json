{"url": "https://www.dnevnik.bg/kultura/2019/04/01/3412996_fotografska_izlojba_pokazva_individualnostta_na_jenite/", "text": "В триъгълника\" е името на фотографската изложба на Кирил Христов, която столичната галерия \"Контраст\" представя  съобщават от галерията. Куратор е фотографът и преподавател Александър Нишков. \"Квадратът е биологичната рамка, зададена от природата - женският пол. Зададената от мен поза, оформяща триъгълник, е рамката, в която обществото поставя жената\", разказва за изложбата си Христов. Главната цел на фотографската серия е да се подчертае индивидуалността на жените въпреки поставените им условни ограничения, добавя той. Изложбата ще може да бъде видяна ", "date": "2019.04.01", "title": "Фотографска изложба показва индивидуалността на жените"}
{"url": "https://www.dnevnik.bg/sport/2019/04/01/3413047_boksyor_zagubi_licenza_si_sled_kato_uhapa_supernik_po/", "text": "Боксьорът в тежка категория Каш Али е с отнет лиценз след хаоса, който предизвика по време на мача с британския си сънародник Дейвид Прайс. Двубоят в Ливърпул завърши с дисквалификация за Али. Съдийското решение дойде, след като в петия рунд той ухапа съперника си. Засега Али е със спрени права от ръководството на британския бокс. Възможните наказания след разглеждането на случая са глоба или спиране на правата, пише Би Би Си. Предстои Али да бъде изслушан. Прайс, за когото това е 24-а победа от 30 мача, заяви че съперникът му е поискал реванш, но уточни: \"Не искам да споделям ринга с такова животно\". За Али това е първо поражение на професионалния ринг след 16 победи.  Случаят върна спомените за знаменития мач от 1997 г., в който Майк Тайсън отхапа част от ухото на Ивендър Холифийлд. Тогава Тайсън беше глобен 3 млн. долара, а лицензът му в Невада беше отнет за година. Публиката остана силно разочарована, като изпрати Али с освирквания. Към ринга имаше и хвърлени бутилки. Мениджърът на световния шампион Антъни Джошуа - Еди Хърн, се включи в коментарите, като написа: \"Правило първо - не хапи човек от Ливърпул, когато си в Ливърпул\".", "date": "2019.04.01", "title": "Боксьор загуби лиценза си, след като ухапа съперник по време на мач (видео)"}
{"url": "https://www.dnevnik.bg/biznes/2019/04/01/3413048_blizo_30_ot_pokupkite_na_imoti_v_plovdiv_veche_sa_s/", "text": "Покупките на жилища с инвестиционна цел в Пловдив от началото на годината надвишават с 30% всички сделки. Това показват данните на компанията за недвижими имоти \"Имотека\", като повишението спрямо първото тримесечие е с около 10%. Компанията, която отвори офис в Пловдив, анализира, че още през 2018 г. в постоянно развиващият се икономически град има интерес към покупка на имоти с инвестиционна цел, като той е провокиран и от прогнозирания тогава засилен туристически поток заради това, че Пловдив е Европейска столица на културата 2019. Най-голямо е търсенето на имоти в центъра на града - както за живеене, така и за инвестиция, като интересът е към двустайни жилища заради по-лесното им даване под наем. Атрактивен е и районът около медицинския университет заради високата доходност от имотите там, като изчисленията на компанията показват, че възвръщаемостта на инвестиция там може да достигне 10%. Профилът на клиентите, част от които чуждестранни студенти, и засиленият интерес в района позволяват реализирането на жилищата при по-високи наемни цени, посочва Мариета Гаргова, регионален мениджър на компанията. Тя отчита, че в момента на пазара има леко разминаване между търсенето и предлагането - запитванията за готови жилища надвишават предлаганите имоти на пазара, което налага купувачите да избират между такива в строеж, за които да изчакат, или покупка на имот в стара сграда, което изисква инвестиция в ремонт. Над 50% от предлаганите жилища в момента са ново строителство, посочват от компанията. През изминалата година е започнало строителството, в резултат на което на пазара ще излязат общо 1846 жилища. \"Недостигът на готови имоти и ръстът в цените, който наблюдавахме през 2018 г., подсилиха увереността на собствениците, което ги прави все по-рядко склонни на отстъпки в цената. От началото на годината малко под 30% от сделките са осъществени след коментар в офертната цена при 45% за същия период на 2018 г.\", уточнява Мариета Гаргова, цитирана от компанията си. Във времето за реализиране на продажбите се отличават два периода – малко над 1/3 от имотите откриват купувач от 1 до 3 месеца. Почти същият е и делът на тези, които се реализират в рамките на по-малко от 1 месец. Значително намаляват обявите, престояли на пазара повече от година – от 20% през 2018 г. те вече представляват едва 6%. Предоговаряне на цената с между 1000 и 5 хил. евро се наблюдава при 17% от осъществените покупко-продажби. Експертите на компанията посочват, че цените на жилищата от началото на 2019 г. са стабилни. На годишна база поскъпването е около 10%. Ръстът е по-силно изразен при старото строителство. Повишението на цените се обуславя от засиленото търсене на готови имоти, които могат да се отдават под наем дългосрочно или краткосрочно чрез различни онлайн платформи.", "date": "2019.04.01", "title": "Близо 30% от покупките на имоти в Пловдив вече са с инвестиционна цел, показва анализ"}
{"url": "https://www.dnevnik.bg/evropa/2019/04/01/3413111_brekzit_v_kolaps_mei_e_podlojena_na_natisk_da_dogovori/", "text": "Излизането на Великобритания от Европейския съюз е в безпорядък, след като провалът на стратегията за Брекзит на премиера Тереза Мей засили натиска върху нея от съпернически фракции за напускане без сделка, нови избори или договаряне на много по-мек развод с ЕС. След една от най-бурните седмици в британската политика от референдума през 2016 г. все още няма яснота за това как, кога и дали изобщо Великобритания някога ще напусне блока, към който се присъедини преди 46 години. Третото поражение  на сделката на Мей за напускане на ЕС след обещанието на премиера  да се оттегли при одобрение  остави един от най-слабите лидери от едно поколение да се бори с опасната криза около Брекзит - най-важната стъпка на Великобритания от Втората световна война. Камарата на общините  ще гласува днес  за различни варианти на развода, а Мей може да направи последен опит за прокарване на сделката си в парламента утре. \"Не разполагаме с идеални варианти за действие и има доста добри аргументи срещу всеки от тях в момента, но все ще трябва да направим нещо\", каза министърът на правосъдието Дейвид Гок, който гласува на референдума през 2016 г. за оставане в ЕС. \"Премиерът преценява възможните варианти и обмисля това, което може да се случи, но не мисля, че е взела окончателно решение\", посочи Гок пред телевизия Би Би Си. Мнозина в партията на Мей обаче губят търпение. Вестник \"Сън\" съобщи, че 170 от нейните 314 консервативни депутати са й изпратили писмо с искане Брекзит да стане факт през следващите няколко месеца - със или без сделка. Великобритания трябваше да напусне ЕС  на 29 март , но политическата безизходица в Лондон принуди Мей да моли блока за отсрочка. Сега Брекзит трябва да настъпи в 22 ч. по Гринуич на 12 април, освен ако Мей не намери алтернативен вариант. \"Пълна бъркотия\" Заплетената криза около Брекзит раздели Великобритания - и привърженици на напускането на съюза, и противници излязоха на демонстрации в Лондон миналата седмица.  Мнозина и в двата лагера  се чувстват предадени от политическия елит, който не успя да покаже лидерски качества. Парламентът трябва да гласува около 19 ч. по Гринуич днес по целия спектър от алтернативни варианти за Брекзит, избрани от председателя му Джон Бъркоу измежду девет предложения, внесени от депутати, включително за Брекзит без сделка, избягване на вариант без споразумение, митнически съюз или втори референдум. \"Категорично ще трябва да преценим много внимателно волята на парламента\", каза Гок. Без засега да има мнозинство в Камарата на общините за който и да било от вариантите за Брекзит, възникнаха спекулации за насрочване на нови избори, макар че подобен вот ще е непредсказуем и не е ясно кой ще поведе Консервативната партия на него. Вестник \"Сънди таймс\" писа, че прессекретарят на Мей Роби Гиб и политическият й помощник Стивън Паркинсън настояват за избори пряко желанието на нейния основен поддръжник в парламента Джулиан Смит. Заместник-председателят на Консервативната партия Джеймс Клевърли каза, че премиерът не планира насрочване на избори. Заместник-председателят на опозиционната Лейбъристка партия Том Уотсън обаче заяви, че партията му е на предизборна вълна. Външнополитическият говорител на лейбъристите Емили Торнбъри каза, че партията може да опита да внесе вот на недоверие срещу правителството на Мей. \"Не знаем дали тя ще остане премиер, дали ще изберем някого другиго и кой ще е той - пълна бъркотия\", обобщи Торнбъри. Опонентите на Брекзит се опасяват, че той ще направи Великобритания по-бедна и ще раздели Запада в момент, когато той се изправя едновременно пред необичайното президентство на Доналд Тръмп в САЩ и нарастващата настъпателност на Русия, и Китай. Поддръжниците на Брекзит признават, че разводът може да доведе до нестабилност в краткосрочен план, но твърдят, че в по-дългосрочен аспект той ще позволи на Великобритания да процъфтява, ако се откъсне от смятания от тях за обречен опит за европейско единство. /БТА", "date": "2019.04.01", "title": "Брекзит в колапс: Мей е подложена на натиск да договори по-мек развод"}
{"url": "https://www.dnevnik.bg/sport/2019/04/01/3413009_shefut_na_la_liga_suzdavaneto_na_super_shampionska/", "text": "Президентът на Испанската професионална футболна лига (Ла Лига) Хавиер Тебас определи плана за  създаване на Супер Шампионска лига  като голяма лъжа. Ръководителят на испанското първенство е против идеята на УЕФА и Асоциацията на европейските клубове (ECA), които заговориха за промяна във формата на европейските турнири от 2024 г. Коментарът на Тебас на страниците на испанския вестник \"Мундо депортиво\" е озаглавен \"Катастрофалната лъжа на УЕФА и ECA\". Той обвинява двете организации в защита на интересите на големите клубове и ощетяване на всички останали. \"УЕФА и ECA искат допълнително да разделят богатите от бедните клубове. Идеята им е 32 клуба да получат покана за новия турнир, чиято единствена идея е да се правят повече пари. Виждаме, че от доста време една група от клубове притиска организациите да реформират Шампионската лига, за да може тези супербогати клубове да получават още по-големи средства\", смята той. По думите на президента на Ла Лига Асоциацията на европейските клубове се води от това какво е мнението на 12 от големите отбори. \"Останалите са длъжни да приемат каквото се решава, без да надигат глас. Чухме, че идеята на тази Супер Шампионска лига е да се разпределят 900 милиона евро между всички участници, което е лудост и е глупаво.\" Тебас е убеден, че по-голям ефект върху футбола имат националните лиги и трябва да се бори в посока за тяхното подобряване. Според президента на Ла Лига разделението на водещите клубове в Супер Шампионска лига няма да реши проблемите на европейския футбол, а просто ще направи богатите още по-богати. \"В Европа има хиляди клубове и хиляди футболисти, които са обединени в лиги. Точно една лига създава работни места, генерира интерес, големите приходи, печалби и ги разпределя на отборите. Това е системата. В Испания  Ла Лига генерира 1.37% от брутния вътрешен продукт \", коментира още Тебас. По думите на президента на Ла Лига голямата опасност за футбола са клубовете, които са държавна собственост. Тебас дори стигна по-далеч, като се усъмни, че УЕФА нарочно ще загуби делото в Спортния арбитражен съд (CAS) срещу ПСЖ.", "date": "2019.04.01", "title": "Шефът на Ла Лига: Създаването на Супер Шампионска лига е катастрофална лъжа"}
{"url": "https://www.dnevnik.bg/razvlechenie/2019/04/01/3413136_vim_venders_idva_v_sofiia_za_iniciativa_na_mariia/", "text": "Световноизвестният германски режисьор, драматург, писател и фотограф Вим Вендерс ще посети София по покана на българския комисар по цифровата икономика и цифровото общество Мария Габриел на 5 април, обявиха от представителството на Европейската комисия в България. В столицата носителят на \"Оскар\", който е посланик на кампанията  #SaferInternet4EU  на Европейската комисия, ще се включи в две дискусии с българските граждани, посветени на европейските политики.", "date": "2019.04.01", "title": "Вим Вендерс идва отново в София, но да говори за безопасността в интернет"}
{"url": "https://www.dnevnik.bg/analizi/2019/04/01/3413125_durjava_v_koiato_vseki_se_ustroiva_kakto_nameri/", "text": "За България може да се каже, че е свободна страна. Или по-правилно казано - България е странна свобода. По устройство е държава, в която всеки се устройва както намери. Намира се на кръстопътя на дребните амбиции. Населението ѝ се състои от бивши, сегашни и бъдещи министри. Занятието на всички се състои в това: сегашните министри да дават амнистия на бившите, а бъдещите - на сегашните. Страната е разделена на 14 окръга, 60 партии, 600 крила, 6 хиляди групи и 6 милиона мнения, като всяко отделно мнение подлежи на разцепление. Разположена е между границите си, а разположените в нея не знаят никакви граници. Снабдена е с железници, чрез които най-лесно се стига до катастрофа. Има добри и уредени прави пътища, но поданиците ѝ предпочитат да вървят по кривите, защото са по-отъпкани. Държавата си служи с телефони, а държавниците - с телефончета. Столицата ѝ има обществени сгради и улици, като улиците са пълни с уличници, а обществените сгради - с общественици. Случва се обаче и обратното - уличниците се настаняват в обществените сгради, а обществениците се пращат на улицата. Страната има държавен строй, но самият строй не върви под строй. Държавата се управлява от хора според случая. Случаите пък се управляват от случайни хора. България търгува с всички. Но случва се и обратното - всички да търгуват с България. Националният девиз на държавата е \"Съединението прави силата\", поставен върху разединеното Народно събрание, на което му е нужно да намери една сила, която да му направи съединението. Държавният девиз на нацията пък е \"Боже, пази България\". В случая Бог е натоварен да пази България вероятно защото другите са заети да си пазят частните интереси.", "date": "2019.04.01", "title": "Държава, в която всеки се устройва както намери"}
{"url": "https://www.dnevnik.bg/citat_na_deniia/2019/04/01/3413143_citat_na_denia_sfinksut_e_kato_otvorena_kniga_v/", "text": "Сега знаем какво не иска британският парламент, но не сме чули какво иска. Дори сфинксът е като отворена книга в сравнение с британския парламент. Сега трябва да накараме сфинкса да говори. Стига вече мълчание.\" Това заяви председателят на Европейската комисия Жан-Клод Юнкер, цитиран от \"Асошиейтед прес\" и БТА. След като отхвърлиха  три пъти  сделката на премиера Тереза Мей за развода с ЕС, британските депутати ще проведат тази вечер  поредица от ориентировъчни гласувания  по алтернативни варианти за Брекзит в опит да бъде събрано мнозинство за някоя опция. Юнкер предупреди, че Великобритания ще трябва да вземе участие в изборите за Европейски парламент през май, ако остане член на ЕС след 12 април. Великобритания или трябва да напусне съюза на 12 април, или да предложи алтернативен план, което, в случай че не реши да отмени Брекзит, вероятно ще отложи излизането й от блока далеч отвъд евроизборите на 23-26 май, отбелязва АП. Някои британски политици допуснаха, че страната може да остане по-дълго в ЕС, без да участва в евроизборите. Юнкер обаче каза: \"Ако британците не напуснат до 12 април и има удължаване, тогава Великобритания ще трябва да участва в евроизборите.\" Той добави: \"Така е според договорите. Дали го искам е друг въпрос.\"", "date": "2019.04.01", "title": "Цитат на деня: Сфинксът е като отворена книга в сравнение с британския парламент"}
{"url": "https://www.dnevnik.bg/gradska_sreda/2019/04/01/3413121_aktivisti_vlastta_zashtitava_stroeja_na_zlaten_vek/", "text": "Депутати и строителният надзор защитават строежа на сградата \"Златен век\", заявиха днес на пресконференция от инициативния комитет \"Лозенец\". Те призоваха столичани за масов протест в сряда от 18.30 ч пред строящата се сграда. Според Мариан Башур от инициативния комитет, преди да изтече разрешителното за строеж през ноември 2017 г., инвеститор му казал, че политици стоят зад проекта. Башур допълни, че като член на ГЕРБ през декември 2017 г. се срещнал с депутати от партията в Народното събрание. Дал им папка с документите по случая и им казал твърдението на инвеститора, че политиците били на негова страна. Нищо не последвало. Независимият общински съветник Войслав Тодоров, също активист на комитета \"Лозенец\", заяви, че в Деня на лъжата щял да развенчае лъжите около строежа. По думите му е невъзможно заповедта на главния архитект на София Здравко Здравков от 6 август 2018 г. автоматично да удължава срока на разрешителното за строеж на \"Златен век\" до 2020 г., както твърди началникът на Дирекция \"Национален строителен контрол\" (ДНСК) арх.  Иван Несторов . \"Директорът на ДНСК се позова на решение на Върховния административен съд (ВАС) по подобен казус в Бургас, но там става въпрос за тротоарно право\", каза той. ВАС е тълкувал подобен на \"Златен век\" случай, също в София. С решение от 20 март върховните съдии са постановили, че измененията в чл. 153 от Закона за устройство на територията (ЗУТ) не се отнасят до стари строежи или за започнали вече процедури преди ноември 2017 г. Именно такъв е \"Златен век\", каза юристът Никола Вапцаров от комитета \"Лозенец\". По думите на активистите лъжа е и твърдението на шефа на ДНСК, че не може да проверява срока на действие на разрешителното за строеж, а ако имало нарушение, сигналът трябвало да даде фирмата - надзорник на строежа. Чак на шеста проверка на ДНСК на строящия се обект, предизвикана след разразяването на \"Апартаментгейт\", строителните контрольори открили, че фирмата \"Стройконтрол инженеринг\", която осъществява строителния надзор на \"Златен век\", е собственост на един от инвеститорите на строежа – Весела Мирянова. Инициативният комитет \"Лозенец\" призова столичани за масов протест в сряда от 18.30 ч пред строящата се и в момента сграда \"Златен век\". Целта е строителството да спре и проектът да се промени до законните 26 м височина, колкото разрешава действащият Общ устройствен план на София.", "date": "2019.04.01", "title": "Активисти: Властта защитава строежа на \"Златен век\""}
{"url": "https://www.dnevnik.bg/evropa/2019/04/01/3413155_v_germaniia_zapochna_debat_za_vuvejdane_na_mulchalivo/", "text": "Германският министър на здравеопазването представи днес многопартийна инициатива за въвеждане на подразбиращо се съгласие за даряване на органи. Предложението има и опоненти, според които то поставя етичен проблем и предизвиква опасения от задължително донорство, предаде \"Франс прес\". Текстът, внесен от консервативния министър Йенс Шпан, социалдемократите и членовете на крайната левица, гласи, че германците ще се смятат за донори в случай на мозъчна смърт, освен ако не са се вписали в регистър за отказ или не са уведомили за близките си, че са против. Макар според Шпан над 80 процента от германците да смятат, че даряването на органи е необходимо, реалността е, че през 2017 г. ефективните донорства са спаднали до най-ниското си ниво в историята и е имало по-малко от 800 трансплантации. През 2018 г. те са били 955 при 10 хил. чакащи пациенти. Във Франция, където мълчаливото или подразбиращо се съгласие е норма, миналата година са извършени 5781 трансплантации. \"Това е много важен аргумент, за да кажем, че утре всеки от нас може да има нужда от донорство на орган\", подчертава министърът от консервативния ХДС на канцлера Ангела Меркел. \"Дори и днес три човешки същества ще умрат, защото не можахме да намерим орган за тях\", подчерта депутатът от \"Левицата\" Петра Зитте. Всяка година около 2 хил. пациенти в Германия умират, чакайки за присаждане на орган. Част от политическата класа остава против принципа за мълчаливото съгласие, тъй като го разглежда като посегателството срещу свободата да се разпореждаш с тялото си и представлява етичен проблем. \"Никой няма да бъде принуждаван към нищо, но с този закон ще накараме хората да мислят по тема, която обществото за съжаление пренебрегва\", каза депутатът от баварския Християнсоциален съюз (ХСС) Георг Нюслайн. \"Ще има дебат, полемика, която ще излезе извън парламентарните групи\", призна той. В политическото семейство на консерваторите темата предизвиква разделение. Депутатът от ХСС Щефан Пилзингер се страхува, че човешките същества ще се превърнат в \"складове за резервни части\". В момента единствено лицата, вписани в съответния регистър, се смятат за донори на органи. В регистъра е записано около една трета от населението. За новата система ще бъдат уведомявани всички граждани, навършили 16 години, а хора със специални потребности, които не осъзнават смисъла на даване на съгласие, няма да стават донори, посочва \"Асошиейтед прес\". Министър Шпан посочи, че в 20 от 28-те държави в ЕС има подобна система. /БТА", "date": "2019.04.01", "title": "В Германия започна дебат за въвеждане на мълчаливо съгласие при даряване на органи"}
{"url": "https://www.dnevnik.bg/bulgaria/2019/04/01/3413147_komisiiata_za_lichnite_danni_otkaza_na_osuden_da_bude/", "text": "Комисията за защита на личните данни (КЗЛД) отказа на осъден \"да бъде забравен\" и публикациите за него и делото му в няколко медии няма да бъдат изтрити. Становището на комисията е в отговор на запитвания от журналисти, от които осъденият поискал публикациите да бъдат свалени от интернет сайтовете. Десислав Велков-Деси бе разследван за измами на клиенти, пред които се представял като екстрасенс. През декември 2016 г. обаче бе осъден за по-тежко престъпление - сексуално посегателство. На 2 октомври 2015 г. в Пловдив той блудствал със студентка, която се срещнала с него, след като видяла обява, че си търси офис сътруднички. Наскоро Десислав Велков е поискал да се възползва от правото на изтриване, или т.нар. право да бъдеш забравен от медиите, публикували статии и снимки, свързани с делото срещу него. Позовавайки се на Регламент (ЕС) 2016/679 и Закона за защита на личните данни, той е поискал публикациите с информация за него да бъдат свалени от сайтовете на няколко медии. Журналистите от своя страна са се обърнали към КЗЛД с въпрос дали са длъжни да изтрият статиите, или искането му не е основателно. От КЗЛД отказват изтриване и със становището си на практика позволяват на медиите да запазят статии, публикувани в интернет, когато информацията засяга обществено опасни хора и осъдени престъпници. Мотивите на Комисията за защита на личните данни Комисията, разгледала казуса, припомня, че правото на изтриване не е абсолютно право и може да бъде упражнено, ако е налице някое от изрично посочените основания в Регламент (ЕС) 2016/679, и Закона за защита на личните данни. В становището се посочва, че медиите и в частност журналистите са призвани да осигуряват прозрачност и информираност на гражданите, като по този начин способстват за защитата на обществения интерес. В конкретния случай искането на осъдения не е основателно и медиите не са длъжни да изтрият личните му данни. Причината е, че обработването им е необходимо за упражняване на правото на свобода на изразяване и правото на информация. Освен това медиите изпълняват задачата си да информират обществото - както за извършените престъпления, така и за самия извършител, предвид неговата завишена обществена опасност. Срокът за оповестяване на журналистическа информация, съдържаща лични данни, трябва да е съобразен с принципа за \"ограничение на съхранението\", а в случая този срок е съобразен. Какво представлява правото \"да бъдеш забравен\" Правото да бъдеш забравен бе въведено в европейския регламент през 2016 г. и дава възможност всеки гражданин да поиска от интернет да бъде изтрита информацията за него,  се казва в решението на комисията . Това право обаче не е абсолютно. Изтриването на публикации може да бъде отказано, когато личните данни са обработени за журналистически цели и освен това се нарушава правото на свобода на информацията. Тези изключения са предвидени както в европейския регламент 2016/679 (станал известен под абревиатурата GDPR), така и в българския Закон за защита на личните данни. През май 2014 г. Съдът на Европейския съюз се произнася по казуса Google Spain (C-131-12). Произнасянето е насочено към изясняване на няколко много важни въпроса, свързани с правото на субектите на лични данни да бъдат забравени. Решението на съда предизвика широк отзвук и разнопосочни реакции както в ЕС, така и извън него с оглед значението му за регулиране на дигиталното пространство. В него съдът заключи, че извършваните дейности от търсачки (Google в конкретното решение) представляват обработване на лични данни, което може да засегне значително основните права на личен живот и на защита на личните данни, тъй като улеснява потребителите в изграждането на подробен профил на съответното лице. Основният въпрос, който решението постави, е дали то е предпоставка за намирането на справедлив баланс между правото на лична неприкосновеност и защита на личните данни на лицата, свободата на изразяване, правото на достъп до информация и другите законни интереси на лицата в интернет пространството. Съдът решава, че с оглед на основната цел на Директива 95/46/ЕС, а именно да се осигури ефективна защита на основните права и свободи на физическите лица, и в частност на правото им на личен живот, тълкуването на разпоредбата, свързана с приложимостта на правото на ЕС, не може да бъде ограничително. На това основание всяко лице, независимо дали е гражданин на държава - членка на ЕС, може да поиска от лицето, предоставящо услуги за търсене в интернет на територията на съответната държава - членка на ЕС, да бъдат заличени връзките към интернет страници, съдържащи информация, която нарушава неговите права, дори и в случаите, когато публикуването на информацията само по себе си е законно.", "date": "2019.04.01", "title": "Комисията за личните данни отказа на осъден \"да бъде забравен\" от медиите"}
{"url": "https://www.dnevnik.bg/analizi/2019/04/01/3411996_samo_s_voenni_manevri_pentagonut_niama_da_uspee_da/", "text": "През последната година Пентагонът доста говори за промяна на фокуса в една епоха на \"конкуренция между велики сили\". Той трябвало да се премести от антитерористичните мисии и операциите за овладяване на бунтовнически структури към контриране на Китай и Русия. През март американската армия показа какво реално разбира под това. Американски войници пристигаха в Германия, за да извадят складирани в Европа танкове и бронирани машини и да се отправят с тях за учения в Полша. Преди това стотици морски пехотинци преминаха със самолети почти 1000 км в операция за завладяването на малък японски остров, установяване на артилерийски батареи и военновъздушна база за последващи въздушни удари и прехвърляне на войски. Това бе демонстрация на тактиката \"прескачане от остров на остров\", използвана за пръв път срещу Япония по време на Втората световна война. Днес тя е смятана в САЩ за ключов подход при евентуална война с Китай. В Европа и Азия бяха разположени стратегически бомбардировачи В-52, за да изпратят сигнал, че Вашингтон е подготвен за конфронтация. В началото на март няколко пъти те пресичаха Балтийско море и кръжаха над шведския остров Готланд. Европейски държави отдавна се опасяват, че в случай на война той ще е една от първите цели на Русия. Два В-52 прелетяха над Южнокитайско море два пъти в рамките на по-малко от седмица отново като демонстрация за нараснала активност на САЩ. Не отговаряме подобаващо Аудиторията, към която са насочени тези действия, може да е по-широка от потенциалните американски врагове в Москва и Пекин. Началниците в Пентагона - някои от тях вече са в края на мандата и кариерата си и скоро ще бъдат сменени от президента Доналд Тръмп - са разочаровани от финансирането, технологиите, администрацията на Тръмп и състоянието на американската промишленост. Посланието им е ясно: Русия и Китай се опитват да подкопаят мястото на Вашингтон в света, разполагат със средства да го направят и воля да ги използват. А САЩ не правят всичко необходимо, за да отговорят подобаващо. Ген. Джоузеф Дънфорд, оттеглящият се председател на Съвета на началник-щабовете, заяви във Вашингтон пред Атлантическия съвет, че и Москва, и Пекин се опитват \"да създадат предимство, ако не и хегемония, в своя географски район и да постигнат по-голямо влияние на световната сцена\". За целта те комбинират значителни инвестиции в отбрана, както и иновации в икономическата, дипломатическата, политическата, културата и други форми на власт, а САЩ определено не се справят толкова добре, допълни той пред неправителствената организация. Американското командване иска повече ресурси и повече подкрепа за и от съюзниците. Военните също така искат подкрепа за някои от най-големите компании в САЩ и особено за технологичните, за да разпознават по-лесно заплахите, да подкрепят отбраната и да намалят връзките с Китай. Загубата на продължителното военно техническо предимство на САЩ очевидно тревожи хората в Пентагона. Военните все по-открито се противопоставят на продажбата на самолети F-35 на Турция, която е съюзник в НАТО, но все повече се сближава с Москва. Турция иска за купи и руски зенитен комплекс С-300 и в някои отдели се притесняват, че интегрирането на тези две системи ще разкрие тайните на авангардните технологии в този самолет. Съюзниците От бюджета на Пентагона за 2020 г. ясно се вижда, че и президентът, и командващите се фокусират върху придобиването на набор от нови високотехнологични оръжия, които смятат за част от новата епоха на конкуренцията между големи сили. Най-значителното разминаване между тях обаче може да се окаже това как САЩ работят със съюзници. Тръмп отдавна обвинява партньорите, че плащат твърде малко за отбраната си. Шефовете в Пентагона, общо взето, подкрепят опитите другите държави да влагат повече - особено тези в Европа - но те също така гледат на съюзниците на САЩ като на централен елемент от американската отбрана. Те са загрижени да не би отстъпление във военната подкрепа да направи по-вероятна една атака от Москва, Пекин или други врагове. В началото на март министърът на отбраната Патрик Шейнахан отрече да има планове да се продължи с идеята американски съюзници да бъдат принуждавани да плащат 150% от разходите за разполагането на войски на САЩ на тяхна територия. В същото време официални лица продължават преговорите с Полша за изграждането на голямата база \"Форт Тръмп\", за която Варшава ще плати на Вашингтон да разположи там американска бронирана дивизия. Бюджетът на администрацията орязва 10% от Инициативата за сдържане в Европа, предоставяща финансирането за обучението американската армия и преместването на оборудването ѝ на континента. В бъдеще това може да направи по-трудни големите учения, провеждани сега. Изглежда също, че това противоречи на съвета на Върховният командващ въоръжените сили на НАТО в Европа ген. Къртис Скапароти. В началото на март той изрично поиска от Конгреса повече американски военни активи, базирани на континента. Очевидно е, че администрацията на Тръмп няма да спре опитите си да получи повече пари от съюзниците. Последният случай е заем от 8 млрд. долара за приятелски държави, с които да се закупят американски военни системи. Освен това Пентагонът набляга на военното присъствие, което смята за жизненоважно за сдържане на все по-настъпателни чужди сили. Но те ще трябва да се научат да управляват напрежението. В противен случай рискуват подобни оплетени и мъгливи послания да увеличат риска от война.", "date": "2019.04.01", "title": "Само с военни маневри Пентагонът няма да успее да сдържа Москва и Пекин"}
{"url": "https://www.dnevnik.bg/sviat/2019/04/01/3413157_braziliia_shte_otkrie_biznes_predstavitelstvo_v/", "text": "Бразилският президент Жаир Болсонаро обяви, че страната му ще открие бизнес представителство в Израел, предаде \"Ройтерс\". Изявлението, направено по време на визитата му в Израел, е крачка назад от обещанието, че ще премести мисията на страната си от Тел Авив в Ерусалим и ще признае втория град за столица. Тогавашният избран за президент Болсонаро  обяви намерението си миналата година , 11 месеца след като американският му колега Доналд Тръмп обяви, че САЩ признават Ерусалим за столица на Израел и ще преместят посолството си там. През януари, след като встъпи в длъжност, Болсонаро каза, че държи на думата си. Според агенцията подобно решение би донесло ползи на Нетаняху, който се бори за пети мандат на изборите. Впоследствие високопоставени бразилски представители обаче заявиха, че  търговията с арабски страни  би пострадала от подобно решение. Болсонаро каза, че Бразилия е решила да \"открие център за насърчаване на търговията, инвестициите, технологиите и иновациите като част от посолството си в Израел\". Той не спомена нищо за самото посолство, което се намира в Тел Авив, подобно на мисиите на почти всички държави. След посещението си в Бразилия на 1 януари, деня на встъпването на Болсонаро в длъжност, Нетаняху каза, че е получил уверения от бразилския президент, че въпросът за откриването на посолство в Израел е \"кога, а не дали\" ще се случи. Все пак Нетаняху използва посещението на Болсонаро, за да каже, че \"световната сила Бразилия\" и \"технологичната суперсила Израел\" са на прага на \"нова великолепна ера\" в отношенията си, пише израелският в. \"Аарец\". Според  вестника  почитателят на Тръмп Болсонаро, подобно на други лидери, не е убеден, че подобен ход с посолството ще помогне на връзките му с американския държавен глава.", "date": "2019.04.01", "title": "Бразилия ще открие \"бизнес представителство\" в Ерусалим вместо посолство"}
{"url": "https://www.dnevnik.bg/sviat/2019/04/01/3412926_zashto_izrael_nikoga_niama_da_vurne_golanskite/", "text": "Много са причините, поради които Израел не е готов да преговаря за Голанските възвишения. Най-важната от тях е сигурността. Друг не по-малко важен аргумент е водата от заснеженото плато. От гледна точка на международното право признаването от САЩ на израелския суверенитет над Голанските възвишения може и да е оспорван акт, но политически то не променя нищо - защото Израел така или иначе няма никакво намерение да връща стратегически важното плато. За него то е незаменимо. Несъстоялият се компромис Какво щастие за Израел е това, че не бяха доведени докрай водените преди две десетилетия индиректни преговори със Сирия за връщане на Голанските възвишения. Тогавашният израелски министър-председател Ехуд Олмерт беше готов на териториални отстъпки. След войната Йом Кипур (арабско-израелския конфликт от 1973 година) границата със Сирия винаги е била най-сигурната от всички израелски граници. Но днес нещата са други - оттатък границата със Сирия позиции са заели водените от Иран милиции. Подкрепяното от Иран движение \"Хамас\" обстрелва Израел от ивицата Газа, а ракетният арсенал на \"Хизбула\" в Ливан представлява друга заплаха за страната. Затова Израел на всяка цена трябва да предотврати отварянето на трети фронт - на Голанските възвишения. Израелският премиер Бенямин Нетаняху не е далеч от истината, като казва, че Иран ще се появи на брега на Галилейското езеро (Генисаретско), ако израелската армия не защитава страната от Голанските възвишения. Сирийската армия също обстрелваше израелски градове от Голанските възвишения, докато Израел на ги завладя по време на Шестдневната война през 1967 година. Шест години по-късно, по време на войната Йом Кипур, на Голанските възвишения се състоя едно от най-големите танкови сражения в историята на Близкия изток: навлезлите на Голанските възвишения 1400 сирийски танка бяха отблъснати и Сирия претърпя тежко поражение. Такъв е и законът на войната - започнеш ли война, която си загубил, губиш също и територии. Това ще има висока политическа цена  Казано по друг начин - анексираните през 1981 година Голански възвишения подобряват сигурността на Израел. Освен това те са важен източник на вода, тъй като извиращите от тях реки се вливат в Галилейското езеро - най-големия сладководен резервоар за Израел. Стъпката на американския президент да признае израелската анексия има и съответната политическа цена: решението на Доналд Тръмп да премести американското посолство в Израел от Тел Авив в Ерусалим разбуни духовете в страните от Персийския залив, които през последните години се бяха сближили с Израел. Сега на тях ще им е много трудно да подкрепят някакъв американски план за прекратяване на конфликта между Израел и палестинците. И в този смисъл изобщо не можем да очакваме скорошен край на този конфликт.", "date": "2019.04.01", "title": "Защо Израел никога няма да върне Голанските възвишения"}
{"url": "https://www.dnevnik.bg/kultura/2019/04/01/3413140_martina_apostolova_be_izbrana_za_nai-dobra_aktrisa_na/", "text": "Актрисата Мартина Апостолова спечели награда за най-добра актриса на 43-ия международен кинофестивал в Хонконг за ролята си във филма \"Ирина\", режисиран от Надежда Косева, съобщиха организаторите на Международния филмов фестивал \"София филм фест\". През 2018 г. филмът донесе отличията за най-добра актриса и най-добър дебют съответно на Мартина Апостолова и Надежда Косева, а през есента участва на още 7 международни филмови фестивала и взе награди също на някои от тях. През март \"Ирина\" бе представен и на публиката в столицата в рамките на \"София филм фест\". \"Ирина\" разказва историята на млада жена, чийто живот се преобръща - в деня, в който я уволняват от работа, мъжът ѝ претърпява тежка катастрофа. След инцидента тя решава да стане сурогатна майка, за да помогне на семейството си, изпаднало в бедност. При последвалите събития и с напредващата бременност Ирина започва да разбира нови истина за обичта и способността човек да прощава.", "date": "2019.04.01", "title": "Мартина Апостолова бе избрана за най-добра актриса на кинофестивал в Хонконг"}
{"url": "https://www.dnevnik.bg/zdrave/2019/04/01/3412553_zdravnata_kasa_ot_dnes_poema_funkciite_na_fonda_za/", "text": "От днес Националната здравноосигурителна каса (НЗОК) поема на практика функциите на Фонда за лечение на деца и от тук нататък тя ще решава за изпращането на пациенти за лечение в чужбина. Изменението залегна още със законодателни промени в края на миналата година, но управляващите си дадоха няколко месеца срок, за да оформят технологично всички подробности. Многократно здравните власти обещаха, че всичко, покривано до момента от фонда, ще продължи да се плаща. Че няма да има забавяния, проблеми. Обосноваха промяната с нуждата от повече контрол върху срудствата. С който се надяват да затегнат и финансирането, да намалят разходите. Освен това концентрирането на целия процес на едно място, включително и на комисията за лечение в чужбина, отговорна за лечението на възрастни пациенти, според здравното министерство ще ускори процедурите. През всичките месеци на дискусии около промените,  пациенти и техни организации изразявахе множество притеснения . Сред които това, че вече  няма да има обществен съвет , който да следи за решенията, кои искания и как се одобряват. А също и че касата ще спре да плаща  например за медикаменти, които досега фондът е покривал . От здравното министерство и от касата всеки път декларираха, че това няма да се случи и всичко е предвидено, няма да отпадне нищо от досега изплащаното. Досиетата ще са проследими в интернет, ще има специализирани съвети, които ще взимат решенията, а външни наблудатели също могат да бъдат канени, декларираха от ведомството. Според приетите наредби  неприключилите до момента процедури  ще се поемат от Националната здравноосигурителна каса, която ще ги довършва по новия ред. Заповедите за подпомагане, издадени до 31 март 2019 г., които не са били изпълнени, ще запазват действието си и ще се изпълняват от НЗОК. Според наредбите след като  поеме функциите на Фонда за лечение на деца , здравната каса ще плаща на децата в нужда също за неразрешени за употреба в България лекарствени продукти, както и за медицински изделия, които не могат да бъдат осигурени в страната или които не се финансират с държавни средства, за високоспециализирани медицински апарати и уреди за индивидуална употреба. Ще се покриват разходите за транспорт, преводач, престой и др. при финансирането на лечението в чужбина. Решенията дали да се финансира дадено лечение в чужбина ще се взимат от специализирани комисии в Централното управление на НЗОК - една за възрастните и една за деца. В техния състав ще има поне един лекар. За взимане на решение при децата ще се търси мнението на двама външни експерти съобразно профила на заболяването, исканото лечение и квалификацията на експертите. При разногласие в становищата на експертите управителят на НЗОК ще може да изиска становище от трети специалист. Ще могат да се създават и консилиуми със специалисти от различни специалности. Запазва се изискването, ако лекарите преценят, че лечението може да се проведе в България, да посочат списък на лечебните заведения в страната, където това е възможно. Това и досега беше условие. Но родители на пациенти коментираха, че не са създадени гаранции за спазване на Конвенцията на ООН за правата на детето, която България е ратифицирала и която казва, че детето има право на най-доброто достъпно лечение изобщо, а не на най-доброто в страната му. След като експертите се произнесат, документите ще се разглеждат от специализираната комисия на касата, а накрая решението ще стига до управителя на касата. Ако той не е съгласен със становището на комисията, може да върне документите за повторно разглеждане от специализираната комисия при разширен състав на външните експерти. Родителите ще трябва да продължат да обявяват имат ли създадени дарителски сметки и кампании. Заявления за лечение в чужбина ще могат да се подават както в централата в Соифя, така и в регионалните каси.", "date": "2019.04.01", "title": "Здравната каса от днес поема функциите на фонда за лечение на деца"}
{"url": "https://www.dnevnik.bg/evropa/comentari_analizi/2019/04/01/3412613_za_kobrite_jurnalistkite_i_suglasieto/", "text": "През последните дни българското публично пространство бе доминирано от няколко теми, една от които обвиненията в сексуален тормоз срещу българския боксьор Кубрат Пулев от страна на американската журналистка Дженифър Равало. Повод за обвиненията станаха заснета на камера изненадваща целувка по устните и последвало по-късно опипване – по твърдения на Равало, – което \"Кобрата\" извършил спрямо нея след мача му срещу румънеца Богдан Дину в Лос Анджелис. И докато в публичното пространство се размятат спекулации за действителната мотивация на Равало и какви ли не други доводи, търсещи да оправдаят поведението на Пулев, един въпрос остана незасегнат у нас. Въпросът за съгласието. Като оставим настрана конкретния казус, въпросът за съгласието е един от централните за етиката на подобни отношения. И макар да възниква най-вече в контекста на сексуалното поведение, той пронизва обществото ни в много контексти, които не са сексуални в същността си – от това някой поначало да ни докосва, дори когато не е по сексуален начин, през това някой да ни снима или да разпространява контактите или личните ни данни без наше съгласие. В САЩ дебатът по въпроса за съгласието е стар и интензивен. Конкретно в контекста на сексуалното поведение той е станал един от важните въпроси на феминисткото и правозащитното движение поради актуалността му за ендемичните прояви на сексуално насилие в системата на висшето образование, включително общежитията и неформалните контакти между колежаните. На въпроса за съгласието трябва да отдаваме подобаващо внимание и сериозност, дори когато поводът за това може да изглежда маловажен. Няколко са важните неща за съгласието, които трябва да знаем и разбираме. Разбира се, че има контексти, в които това не е необходимо, но в повечето случаи е, особено когато взаимодействаме физически с другиго. Да попиташ дали може е правилната постъпка и гаранция, че всички ще се чувстват добре. От това да снимаме някой бегло познат, през това да дадем телефона на приятел на трето лице, до това да целунем или докоснем някого – без значение еротично или не, – питането никога не боли. На следващо място,   Това, че човек веднъж е изразил съгласие с нещо, не означава, че не може да променя мнението си. Ако аз се съглася някой да ползва колата ми днес, това не означава, че може да идва по всяко време и да я взима без да ме пита повече, понеже някога съм дал съгласието си. Ако не приемаме подобно \"вечно\" съгласие за ползването на наши вещи, то защо трябва да считаме, че този принцип не е валиден и за нещо много по-ценно – собственото ни тяло и личност!? Едно \"да\" или \"искам\" винаги може да се превърне в \"не\" или \"не искам\" и това е моментът в който вече действаме без съгласието на другия. На трето място   Съгласието за прегръдка е съгласие за прегръдка, а не за целувка, за еротично докосване или за каквото и да е друго. Изразеният романтичен интерес към колега в работата не означава съгласие за сексуално докосване, поне не ако взаимоотношенията не са достигнали такъв етап или ако търсенията на едната страна са от романтично, а не само от еротично естество. На четвърто място,   Така флиртът с един човек не означава, че всеки друг може да се възползва от нас, да ни докосва или да изисква от нас удовлетворение на желанията му. Освободеното поведение на един човек – мъж или жена – на някакво парти с даден човек не може разумно да се смята за покана към всички останали присъстващи. Съгласието се дава индивидуално. На пето място  Противно на популярния израз, мълчанието   знак на съгласие. Това важи с пълна сила в контекст, в който съгласието е нещо очаквано. Еротичната интимност е точно такъв контекст. Мълчанието в такъв контекст може да е знак за твърде много неща – обърканост, несигурност, срам, страх, съгласие, несъгласие и други. Ето защо непринуденото, без натиск дадено изрично, изказано на глас \"да\", е нещото, което се разбира под \"съгласие\" в този контекст. Мълчанието на една жертва на сексуален тормоз, поставена в подчинено положение спрямо насилника си – началник, властник, кумир или по-възрастен участник в отношенията – не може да се приеме разумно за съгласие. Това са пет прости правила. Те не изискват особени усилия от нито една от двете страни във взаимоотношенията и имат силно универсален характер, който не се изчерпва само със сферата на интимните и сексуални взаимоотношения. но и за възрастните. Случаят с Кубрат Пулев идва да ни напомни, че патриархатът, с останки от който живеем и до днес, е култура, която учи мъжете да доминират, да властват и поради това – че им се дължи и могат да си взимат по своя воля, без да питат. Това поведение обаче не е приемливо – нито за мъжете, нито за жените. Надявам се, че не е това обществото, в което повечето от нас искат да живеят. И пак от нас – от възпитанието което даваме на деца и възрастни, от реакцията ни наместо мълчание, когато виждаме този порочен модел да се възпроизвежда и от добрия пример, който даваме – зависи това да променим културата към по-добро.", "date": "2019.04.01", "title": "От целувката на Кобрата към въпроса за съгласието"}
{"url": "https://www.dnevnik.bg/sport/2019/04/01/3412760_klop_da_pechelish_grozni_pobedi_e_chast_ot_igrata/", "text": "\"Има 500 различни начина един футболен мач да бъде спечелен и ние го направихме по най-грозния такъв. На кого обаче му пука, когато оставаме пред \"Манчестър сити\" и спечелихме толкова голям двубой\". Така реагира мениджърът на \"Ливърпул\" Юрген Клоп след  драматичния успех над \"Тотнъм\" с 2:1 . Мърсисайдци стигнаха до трите точки с автогол на Тоби Алдервайрелд в последната минута. При оставащи шест кръга до края на сезона \"Ливърпул\" води с две точки пред \"Манчестър сити\", гражданите имат и мач по-малко. \"Публиката беше невероятна, хората ни заредиха с енергия за финалните минути, не спряха да ни подкрепят\", добави германецът. Според Клоп в \"Ливърпул\" се вижда промяна в начина, по който играчите му подхождат в мачовете и успяват по зрял начин да печелят точки. \"Ситуацията в мача се промени, ние играхме добре, но след това съперникът имаше предимство. Няма проблем, защото ние се нагодихме и спечелихме. Казах и на момчетата, че има 500 различни начина да се спечели мач, а нашият беше малко грозен, но какво от това. Такава беше ситуацията и ние се справихме\". \"Да печелиш грозно също е част от играта. Ние се борим със \"Сити\", шампионът от миналия сезон, който е един от най-добрите отбори в света. Ако в края на сезона отново сме на първото място това ще бъде една много красива призка и някакво чудо\".", "date": "2019.04.01", "title": "Клоп: Да печелиш грозни победи е част от играта"}
{"url": "https://www.dnevnik.bg/bulgaria/2019/04/01/3411858_sirenite_v_11_grada_shte_budat_testvani_dnes/", "text": "Традиционното за 1 април тестване на сиренната система чрез излъчване на националните сигнали за тревога и край на тревогата ще се проведе днес в 11 града, съобщиха от МВР. Началото ще е в 13 часа и ще обхване градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София и Враца. Сирените ще вият и в населените места в 30-километровата зона около АЕЦ \"Козлодуй\". Подобни тестове се правят два пъти годишно, като следващата проверка ще е на 1 октомври.", "date": "2019.04.01", "title": "Сирените в 11 града ще бъдат тествани днес"}
{"url": "https://www.dnevnik.bg/video/s_dve_dumi/2019/04/01/3411386_kakvo_raboti_evrodeputatut_i_zashto_e_vajen_video/", "text": "Европейският съюз се готви за смятаните за най-важните до момента избори за евродепутати и българските партии започнаха да обявяват кандидати за вота на 26 май. Те са известни в България, но известно ли е за какъв пост се кандидатират? От далечна и трудна за разбиране институция Европейският парламент с годините се превърна в един от ключовите елементи за взимането на решения в ЕС. От правилата за международните превози и разплащанията в евро до върховенството на закона в държавите членки - евродепутатите задават тона за важни решения в блока. Какво всъщност правят те и могат ли с действията си да предизвикат промяна в Европа вижте във видеото.", "date": "2019.04.01", "title": "Какво работи евродепутатът и защо е важен (видео)"}
{"url": "https://www.dnevnik.bg/evropa/2019/04/01/3412761_v_jujna_i_iztochna_evropa_horata_iskat_kontrol_nad/", "text": "Страни в Южна и Източна Европа вече са по-загрижени за трайното емигриране на гражданите им на Запад, отколкото влизането на имигранти. В някои от тях опасенията от обезлюдяването са толкова големи, че хората призовават правителствата си под някаква форма да попречат сънародниците им да напускат за продължителен период от време. В три от тях - Испания, Гърция и Италия този дял надхвърля 50%, в Полша и Унгария е на прага на мнозинството и дори в Румъния - една от най-бедните държави в ЕС, наближава една трета. Това показва мащабно социологическо проучване на YouGov по поръчка на Европейския съвет за външна политика (ECFR) в 14 страни от Европейския съюз, пубикувано днес едновременно в пет авторитетни издания: \"Гардиън\", \"Монд\", \"Зюддойче цайтунг\", \"Стампа\", \"Ла Вангуардия\" и \"Газета Виборча\". Основната цел на интервютата с повече от 50 000 души е да се установи кои са най-важните проблеми за европейците в навечерието на изборите за Европейски парламент на 23-26 май. Представителите на 14-те държави от проучването ще излъчат 80% от евродепутатите в новия парламент. В Северна Европа тревогата от имигрантите остава по-голяма от тази за напускащите страната, но дори в Германия 25% се обявяват за контрол над емигрирането в чужбина. Далеч не само миграцията е проблем Проучването на ECFR установява още, че макар темата за миграцията да доминира (20% се тревожат за емиграцията, а 32% - за имиграцията) политиката и дебатите по време на приключващия мандат на Европарламента, хората са загрижени за по-широк кръг проблеми като корупцията, национализма, тероризма и промените в климата. \"Евроизборите ни се представят като битка за сърцето на Европа\", коментира Марк Леонард, директор на ECFR. Той допълва, че националисти се опитват да превърнат вота в референдум по темата за миграцията, но проучването разкрива, че кандидатите могат да спечелят гласове и като обърнат внимание на климатичните промени, здравеопазването, достъпът до жилища и жизнения стандарт. \"Те ще допуснат стратегическа грешка, ако приемат вкарването от антиевропейските партии на тези избори в рамката на победа или загуба единствено по въпроса за миграцията.\" Унгарският премиер Виктор Орбан и неговата партия \"Фидес\", както и италианският вътрешен министър Матео Салвини постъпиха точно така и поставиха темата за мигрантите в центъра на кампаниите си. Агресивни плакатни послания в Унгария, нападащи евроинституции в Брюксел с подвеждащи твърдения, станаха причина за безсрочно замразяване членството на \"Фидес\" в Европейската народна партия. В същото време броят на влизащите в Европа драстично намаля през последните две години. По данни на Върховния комисариат на ООН за бежанците през миналата година Средиземно море е било прекосено от малко над 116 000 мигранти - спад от почти 90% спрямо вълната от 2015 г. Кои са другите основни теми Почти 20% от европейците продължават да се опасяват от ислямски радикализъм. Тук също изпъква разделение между Източна и Западна Европа, тъй като тревогата е отчетливо по-голяма в страни като Белгия, Франция и Холандия. Почти във всичките 14 държави от анкетата мнозинството участници казват, че екологичните каузи трябва да бъдат приоритет, независимо че реализирането им може да се отрази на икономическия растеж. Борбата с корупцията се оказва голям проблем в 7 държави: Унгария, Италия, Полша, Румъния, Испания, Гърция и Словакия. Състоянието на икономикта е най-голямата тревога в Италия, Румъния и Гърция.", "date": "2019.04.01", "title": "В Южна и Източна Европа мнозина искат контрол над емиграцията"}
{"url": "https://www.dnevnik.bg/biznes/2019/04/01/3411389_ostava_mesec_za_deklarirane_na_lichnite_dohodi/", "text": "Остава точно месец до крайния срок, в който гражданите трябва да декларират доходите си извън трудовите. Последната възможна дата за целта е 30 април - точно един ден след четири почивни по Великден. Неподаването на данъчна декларация подлежи на глоба. Най-бързо и лесно декларацията се подава по интернет с персонален идентификационен код (ПИК). Такъв код се издава в данъчната служба по адрес на физическото лице. От интернет страницата на Националната агенция за приходите може да се изтегли хартиена декларация с баркод, при която системата изчислява автоматично дължимия данък след попълване на информация за получените доходи, внесените осигурителни вноски, ползваните облекчения. Електронната декларация трябва да се изтегли на компютър от интернет страницата на агенцията –  www.nap.bg,  и да се попълни офлайн. Подаването на декларация с баркод гарантира на клиентите на администрацията, че няма да допуснат технически грешки, тъй като дължимият данък се изчислява автоматично след попълване на приложенията за различните видове доход. От НАП напомнят също, че изпращането на декларация с баркод предполага и по-бързо възстановяване на надвнесен данък. Това е така, защото не се налага допълнителното обработване и попълване на данните от тези декларации ръчно, тъй като информацията директно се прехвърля от формуляра след сканирането на баркода. Подаването на декларацията с баркод става чрез изпращане по пощата или на място в някои пощенски станции, където директно ще бъде издаден входящ номер. Декларацията може да се подаде и лично в офис на НАП.", "date": "2019.04.01", "title": "Остава месец за деклариране на личните доходи"}
{"url": "https://www.dnevnik.bg/zdrave/pregledi_i_kampanii/2019/04/01/3411905_sedem_bolnici_v_sofiia_predlagat_bezplatni_pregledi_za/", "text": "От днес започва кампания на Столичната община за безплатни прегледи за рак на млечната жлеза. Те ще се провеждат в 7 болници в София, като за целта общината е отпуснала 450 хил. лв. Програмата за скрининг започва днес с безплатни консултации за рак на щитовидната жлеза в 3 лечебни заведения. Прегледите за рак на гърдата ще се провеждат сред жените от преподавателската гилдия в общинските образователни институции в София. Те ще могат да получат консултация в градските многопрофилни болници – Първа, Четвърта, Пета, двете АГ болници, както и Общинската онкологична болница и Националната онкологична болница. Прегледите на щитовидна жлеза ще се извършват в Първа и Пета МБАЛ и 12 ДКЦ. Те са насочени за жени от 20- до 45-годишна възраст и включват ехографски преглед и лабораторно изследване.", "date": "2019.04.01", "title": "Седем болници в София предлагат безплатни прегледи за учители за рак на гърдата"}
{"url": "https://www.dnevnik.bg/sport/2019/04/01/3412473_fotogaleriia_nai-vajnite_momenti_ot_sportniia_uikend/", "text": "С гол от дузпа на Али Соу в 83-ата минута ЦСКА измъкна   и се доближи на три точки от лидера \"Лудогорец\" преди първия директен плейофен двубой между двата отбора.", "date": "2019.04.01", "title": "Фотогалерия: Най-важните моменти от спортния уикенд"}
{"url": "https://www.dnevnik.bg/sviat/2019/04/01/3412763_erdogan_gubi_kontrola_nad_golemite_gradove_i_bogatite/", "text": "Партията на справедливостта и развитието (АКР) губи на неделните местни избори контрола над поне 7 от 12-те най-големи града на Турция, а президентът Реджеп Тайип Ердоган, изглежда, призна, че няма да спечели и осми град - Истанбул. Това се потвърждава и от последните данни на избирателната комисия, според която кандидатът за кмет на опозицията Екрем Имамоглу има преднина от 24 хиляди гласа пред бившия премиер Бинали Йълдъръм. Разликата между двамата все още е малка - през нощта  бе няколко хиляди гласа  в полза на Йълдъръм. Освен това партията няма да управлява провинциите със силен индустриален и туристически сектор по цялото западно и южно крайбрежие. От Одрин през Измир, Айдън и Мугла до Анталия, Мерсин и Адана попадат под контрола на кемалистката Републиканска народна партия (СНР). Като цяло АКР събира над 44.4% от гласовете, а СНР - малко над 30%, а техните основни коалиционни партньори получават по около 7%. Столицата е под контрола на кемалистите за пръв път от 25 години, а в битката за Истанбул и двете страни обявиха победа. Според СНР преднината им е от 28 000 гласа при още необявени от ЦИК резултати за 2000 гласа. Според АКР преднината им е само 4000 гласа, при положение че за всяка от водещите партии в най-големия турски град гласуваха по над 4 милиона души. Според \"Ройтерс\" това е сериозно отстъпление за Ердоган, особено след като той води неуморно кампания през последните 2 месеца и твърдеше, че неделният вот е за оцеляването на Турция. Партията му каза, че ще обжалва резултатите в някои райони на Истанбул, където поражение за Ердоган би било особено символично, тъй като той започна кариерата си тук като кмет през 90-те години. \"Днешните избори са с историческата тежест на тези от 1994 г.\", написа в \"Туитър\" известните журналист Рушен Чакър. \"Това е декларация, че отворената преди 25 години страница е затворена\", допълни той. \"Това бе лоша нощ за АКР. Представиха се много слабо във всичките икономически силни райони на страната. За партия, представяща се като защитник на бизнеса, това е голям проблем\", коментира Волфганго Пиколи, един от президентите на Teneo, компания за оценка на политическия риск. Икономиката! В Измир за кмет от името на АКР се състезава бившият министър на икономиката Нихат Зейбекчи. Въпреки подкрепата от Партията на националистическото действия (МНР) управляващата партия взе само 4, а кемалистите - 24 района. В речта си в изборната нощ Ердоган обеща сега да се фокусира върху икономическите проблеми до редовните парламентарни избори през 2023 г. \"Пред нас е продължителен период, в който ще извършим икономически реформи, без да поставяме под въпрос правилата на свободния пазар\", заяви президентът пред репортери. Но именно икономиката се превърна в бреме за най-влиятелния лидер на Турция от Кемал Ататюрк насам. Възходът му се основаваше на силен икономически ръст и подкрепа от консервативните мюсюлмански среди предимно в провинцията. Ердоган продължава да разчита банките да задвижват икономиката с евтини кредити, но валутната криза от миналата година доведе до обезценяване на лирата с 30% и върна рецесията. За тази година инфлацията е почти 20%, безработицата расте заедно с недоволството. Ердоган твърди, че ще се оправи с положението, защото бил \"босът на икономиката\", и обвинява за трудностите машинации на Запада и на спекуланти по пазарите и борсите. Тази сутрин обменният курс на националната валута не се е променил чувствително и лирата се разменя 5.6275 срещу един щатски долар. Но на 22 март тя се обезцени с най-бързите темпове от август 2018 г. насам, когато избухна валутната криза. В понеделник агенция \"Муудис\" заяви, че намаляването на валутните резерви на Турция влияе отрицателно на кредитния рейтинг на страната. \"Намесата на централната банка за подкрепа на лирата противоречи на традиционната ѝ политика да остави обменния курс да се движи свободно и това повдига нови въпроси за прозрачността и независимостта\", се казва в съобщението. Агенцията допълва, че несигурната политическа реакция на икономическата рецесия увеличава риска от продължаващо изтичане на капитали. Резултатът от местните избори също ще повлияе върху бъдещата посока на макроикономическата политика, смятат в \"Муудис\".", "date": "2019.04.01", "title": "Ердоган губи контрола над големите градове и богатите провинции на Турция"}
{"url": "https://www.dnevnik.bg/zelen/2019/04/01/3412746_sus_sedmicata_na_gorata_shte_budat_otbeliazani_140/", "text": "Традиционната Седмица на гората се провежда от 1925 г., като отбелязва нуждата от залесявания и отговорно ползване на горските ресурси. Тази година Седмицата на гората е под надслов \"140 години история и традиции в грижата за бъдещето на гората\" и отбелязва няколко юбилея на горскостопанската общност. Честванията включват разнообразни събития на звената на Изпълнителната агенция по горите, Лесотехническия университет и образователни институции в цялата страна. Историята Според историческата  справка на списание \"Гора\"  Седмицата на гората в България е започнала като Празник на залесяването през 1925 г., въведен покрай приемането на осмия за България Закон за горите. С приемането на закона две министерства - на народното просвещение и на земеделието и държавните имоти - постановяват създаването на празника, като той се превръща в масово залесяване из страната и продължава и през следващите години. Целта на празника през този период е доброволен труд за страната, която по това време се нуждае много от залесяване на оголените склонове и озеленяване на градове и села. Честването се превръща в Седмица на гората през 1934 г. и включва разнообразни събития - от залесявания до беседи. Тази година Седмицата на гората отбелязва няколко юбилея на горскостопанската общност - 140 години от създаването на централната горска служба, 120 години специализирана горска преса и 110 години от учредяването на Съюза на лесовъдите в България. Централната горска служба е една от първите самостоятелни администрации на следосвобожденска България, като и досега горското стопанство има експертно управленско звено в правителството - днес това е Изпълнителната агенция по горите. Как празнува горската общност Институциите, полагащи грижи за горите, организират различни събития през празничната Седмица на гората: - Днес от 11 ч. пред Драматичния театър в Благоевград е официалното откриване на честванията, като в церемонията ще участват различни правителствени звена, а организатор е Изпълнителната агенция по горите (ИАГ) - Също днес през целия ден в Лесотехническия университет в София ще се провеждат презентации и дискусии по специализирани теми на горското управление и съвременните методи и възможности за професионалната общност (виж темите  тук ) - Във вторник, 2 април, от 11 ч. в Лесотехническия университет ще се проведе дискусия на тема \"120 години горски печат\" - Сряда, 3 април, е обявена за ден на отворените врати на всички структури на ИАГ, а пред сградата на отговорното за горските политики Министерство на земеделието, храните и горите на площад \"Македония\" в София ще се проведе изложба за историята на горското управление в страната под надслов \"140 години централна горска служба\" - В четвъртък, 4 април, ще се проведе традиционното за празника масово залесяване на различни места в страната - В петък, 5 април, от 10 ч. в Южния парк в София ИАГ съвместно с Лесотехническия университет организира творчески работилници за деца и демонстрация на техниките на работа на горските служители - Също в петък Лесотехническият университет организира отново залесяване на терен, определен от Държавно горско стопанство - София. За многото семинари, беседи и изложби за горите тази седмица можете да се информирате от местните горски стопанства и дирекциите на природните паркове в различните части на България. Традиционните залесявания в повечето случаи са организирани от природните паркове в четвъртък (например за деца от детски градини във  Варна ,  Враца  и  Шумен ). В района на Велико Търново и Шумен ще има още няколко инициативи за залесяване на горската администрация от Североизточното държавно предприятие (виж  тук ). Повече можете да научите от дирекцията на природния парк или горската администрация, които са най-близко до вас, или от централната  администрация на Изпълнителната агенция по горите .", "date": "2019.04.01", "title": "Със Седмицата на гората ще бъдат отбелязани 140 години на създаването на горската администрация"}
{"url": "https://www.dnevnik.bg/politika/2019/04/01/3412772_vnimanieto_na_borisov_kum_demokratichna_bulgariia/", "text": "Водачът на листата за европейските избори на \"Демократична България\" Радан Кънев  заяви пред Би Ти Ви, че голямото внимание, което премиерът Бойко Борисов обръща на обединението, показва, че то ще излъчи поне един евродепутат. Повод за коментара на Кънев станаха думите на министър-председателя по време на конференцията на ГЕРБ през уикенда, на която партията обяви своите кандидати за предстоящите избори. \"Яд ме е за тези, които са вдясно и цялата им кампания ще бъде против нашия съюз (със СДС, бел. авт.).  Тяхната задача е да рушат, за да върнат ДПС и БСП на власт \", заяви Борисов вчера. \"Две трети от словото си Борисов посвети на \"Демократична България\". Това показва, че ще имаме наш евродепутат. Трябва да има една силна алтернатива в центъра и дясното, за да не допускаме европейският образ на България да е това, което е в момента\", каза от своя страна Радан Кънев. Той отговори и на бившия си съпартиец в \"Реформаторския блок\"  Петър Москов, който заяви,  че Кънев е член на либерална формация, която защитава зелен екстремизъм. \"Изборът на Москов е да е част от отбора на ГЕРБ\", беше краткият коментар на водача на листата на \"Демократична България\".", "date": "2019.04.01", "title": "Вниманието на Борисов към \"Демократична България\" показва, че ще имаме евродепутат, смята Кънев"}
{"url": "https://www.dnevnik.bg/sviat/2019/04/01/3412770_koito_stroi_ogradi_sreshtu_migranti_shte_svurshi_kato/", "text": "Онези, които вдигат стени - било то от бодлива тел или тухли - ще свършат като затворници зад стените, които сами изграждат.\" С тези думи папа Франциск критикува политически лидери, искащи стени и други прегради срещу мигрантите, съобщи \"Ройтерс\". Думите на папата, който след по-малко от 5 седмици трябва да пристигне на посещение в България, са в отговор на въпрос за миграцията и за заплахите на президента на САЩ Доналд Тръмп да затвори тази седмица границата с Мексико. В разговора с журналисти на борда на самолета, с който се прибра от визита в Мароко, Франциск не посочва изрично Тръмп. \"Знам, че проблемът с миграцията е много сложен за всяко правителство, но то трябва да го решава хуманно, по различен начин, а не с бодлива тел\", добави роденият в Аржентина папа. В събота той заяви и на мароканските лидери, че проблемът няма да бъде решен с издигането на физически препятствия, а с коригиране на икономическите дисбаланси в света и повече справедливост в обществото. \"Няма да напреднем чрез страх, а с всичките тези стени рискуваме да се окажем затворени зад тях\", допълни той в неделя. Франциск повтори позицията си по този проблем - богатите държави трябва да помогнат да се премахнат основните причини за емигрирането като бедност, война и политическа нестабилност, а мигрантите трябва да бъдат приемани, закриляни и интегрирани и ако една държава не успява да се справи с големия им брой, би трябвало те да бъдат разпределени в други страни.", "date": "2019.04.01", "title": "Който строи огради срещу мигранти, ще свърши като затворник, заяви папата"}
{"url": "https://www.dnevnik.bg/bigpicture/2019/04/01/3409908_nai-dobrite_snimki_na_dnevnik_prez_mart/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.04.01", "title": "Най-добрите снимки на \"Дневник\" през март"}
{"url": "https://www.dnevnik.bg/evropa/2019/04/01/3409396_monitoringoviiat_mehanizum_e_unizitelen_i_za_bulgariia/", "text": "Европейската комисия е изненадана да установи, че 12 години след приемането на България в ЕС страната все още не е способна да извърши реформи. Това отбелязва българският евродепутат Светослав Малинов (Демократи за силна България/Европейска народна партия) в интервю за блога  EUelectionsBulgaria.com . \"Първоначално се мислеше, че реформите ще отнемат 2-3 години и затова България бе приета в ЕС. Никой не очакваше, че 12 години по-късно ще продължаваме да сме под мониторинг\", коментира Малинов. Според него мониторинговият механизъм се е провалил, защото еврокомисията е неспособна да принуди дадена държава членка да извърши необходимите реформи. \"Сега този механизъм е унизителен за България, но той е унизителен и за Европейската комисия. Всеки доклад ни напомня, че комисията не може да направи нищо и българите са свикнали с това\", подчертава евродепутатът. По думите му настоящият механизъм трябва да бъде заменен с по-стриктен, а наблюдението на върховенството на закона трябва да бъде по-ефикасно. Новият механизъм трябва да принуждава България под заплахата от санкции да прави определени неща в определени случаи. Само тогава ще има ефект, допълва Малинов. Темите в следващия европарламент В следващия Европейски парламент ще има активна работа във финансовата сфера – банковия надзор, банковия съюз и еврозоната, отбелязва Малинов. Той смята, че българите не са толкова запознати с тези теми, и се надява, че те ще станат по-ясни за обществото. По думите му много българи се чудят какво ще се случи, след като страната приеме еврото. Европейският парламент ще работи за създаването на много по-силен банков съюз с по-стриктна позиция към страните, които нарушават финансовите правила, преди всичко що се отнася до прекомерния дефицит, което е положително за България, отбелязва Малинов. Той очаква също така да бъде постигнат консенсус за миграционната политика. Необходим е ясен механизъм за подкрепа на най-засегнатите от кризата с мигрантите държави и трябва да е ясно какво и как ЕС може да направи, допълва евродепутатът. \"Българският приоритет е за по-бърза интеграция на Западните Балкани, или нека го кажем направо – за бързата интеграция на Северна Македония\", коментира още той. Малинов прогнозира, че националистите и популистите в следващия Европейски парламент няма да бъдат повече като брой. Според него тези партии са в отстъпление и няма да могат да направят нищо, за да спрат развитието на Европа.", "date": "2019.04.01", "title": "Мониторинговият механизъм е унизителен и за България, и за Брюксел, смята Светослав Малинов"}
{"url": "https://www.dnevnik.bg/razvlechenie/2019/04/01/3412764_sled_sedemgodishno_otsustvie_vog_se_zavurna_na/", "text": "Модното списание \"Вог\" се завърна по вестникарските щандове в Гърция в неделя, 31 март, след седемгодишно отсъствие. Издателите му се надяват, че икономическото възстановяване на страната след тежката криза ще възвърне и апетита към луксозните модни и лайфстайл печатните издания, пише \"Ройтерс\". \"Вог Гърция\" (Vogue Greece) ще е 26-ото международно издание на списанието, чийто главен редактор ще е 29-годишната Телая Карафилидоу. Издателят на така наречената модна Библия Conde Nast International е направил споразумение с Kathimerines Ekdoseis и месечното списание бе разпространено вчера заедно с неделния вестник \"Катимерини\", който през 2019 г. отбелязва своята 100-годишнина в печата. Новият гръцки \"Вог\", чийто първи брой е с модела Бела Хадид на корицата, ще се разпространява по будките и вестникарските щандове в Гърция и Кипър. За пръв път списание \"Вог\" започва да излиза в Гърция през март 2000 г. Негов издател тогава е Lyberis Publications - един от основните играчи на пазара за луксозни модни списания през 90-те години, който налага още изданията Status, Life & Style и Glamour в страната. Lyberis фалира през 2012 г., след като рекламният бизнес претърпя срив по време на икономическата криза, при която безработицата в страната достигна 28 процента, а търсенето на модни и лайфстайл изделия спадна драстично.", "date": "2019.04.01", "title": "След седемгодишно отсъствие \"Вог\" се завърна на гръцкия пазар"}
{"url": "https://www.dnevnik.bg/evropa/evropeiski_parlament/2019/04/01/3412775_berluskoni_se_kandidatira_za_evrodeputat_iska/", "text": "Бившият италиански премиер Силвио Берлускони каза, че се кандидатира за евродепутат на европейските избори през май, защото иска да се бори за по-единен Европейски съюз, отговарящ на визията на основателите на блока, предаде \"Асошиейтед прес\". Берлускони направи изявлението си на конгрес на своята дясноцентристка партия \"Напред, Италия\". През последните години партията загуби част от популярността си, защото избирателите се обръщат към десни партии с антимигрантски и евроскептични послания, особено партията \"Лига\". \"Лига\" е част от управляващата Италия коалиция заедно с популисткото Движение \"Пет звезди\". Партията се бори за засилване на националната автономия и по-малко европейска интеграция. Берлускони обаче заяви, че иска Европа \"да се върне към проекта на бащите основатели, които искаха много по-единна Европа, Европа със само една външна политика и само една отбранителна политика\". /БТА", "date": "2019.04.01", "title": "Берлускони се кандидатира за евродепутат, иска \"обединена Европа\""}
{"url": "https://www.dnevnik.bg/bulgaria/2019/04/01/3412778_kratki_novini_chlenove_na_vmro_protestirat_pred/", "text": "Близо до Драговищица са задържани 12 нелегални мигранти Те открити в два автомобила, чиито водачи също са арестувани за 24 часа, съобщава пресцентърът на МВР. Акцията се е провела около 23 часа на 30 март,на второкласен път 81, близо до разклона за село Драговищица, когато полицейски служители спрели за проверка лек автомобил. В колата се намирали 12 чужди граждани, без документи за самоличност, самоопределящи се като афганистанци. Минути по-късно е спрян втори автомобил, чийто водач не се подчинил на даденото му полицейско разпореждане. Мъжете са отведени в РУ-Сливница за извършване на проверка и продължаване на работата с тях. Разследването по случа продължава. Регистрацията на партии и коалиции за евроизборите ще започне на 5 април Регистрацията на партии и коалиции за предстоящите избори за Европейски парламент ще започне на 5 април от 9 ч., съобщиха от Централната избирателна комисия (ЦИК). Вотът ще се проведе на 26 май. Регистрацията на партии и коалиции ще приключи на 10 април, а на инициативните комитети - на 15 април. Трима души загинаха в катастрофа на \"Тракия\" Трима души загинаха снощи при тежък пътен инцидент на автомагистрала \"Тракия\" в района на Пазарджик, съобщава \"Фокус\". По първоначални данни лек автомобил \"Нисан\" се е движил с несъобразена скорост в ремонтиран участък, след което е загубил управлението над колата. Той навлязъл в насрещното платно, след което автомобилът паднал от моста в коритото на реката, преминаваща от там и се е самозапалил. По данни на МВР в колата са пътували петима души. Трима от тях са загинали, а мъж и малко момиченце са транспортирани в МБАЛ-Пазарджик с различни травми и наранявания. Членове на ВМРО протестират пред турското посолство Членове и симпатизанти на ВМРО са се събрали на протест пред посолството на Турция в София, съобщава \"Фокус\". Тяхното недоволство е провокирано от изказването на турския външен министър Мевлют Чавушоглу, който обяви преди дни, че Турция е била принудена да се намеси и да наложи на България да внесе промени в закона за вероизповеданията. Протестиращите носят плакати с надписи \"Не на намесата на Турция във вътрешните ни работи!\" и \"България е суверенна държава!\". Акцията започна в 8:30 ч.", "date": "2019.04.01", "title": "Кратки новини: Регистрацията на партии и коалиции за евроизборите ще започне на 5 април"}
{"url": "https://www.dnevnik.bg/na_put/2019/04/01/3410702_letishta_s_gledka_video/", "text": "Ирландският окръг Донигал, който се намира в северозападната част на страната, има летище, което предлага най-красивата гледка при кацане в света. Това е резултатът от годишната класация на компанията PrivateFly - международен брокер за чартиране на самолети. Летището в малкото ирландско градче е поставено начело за втори път в класацията, основана на мненията на любители на авиацията и експерти. Има дестинации, при които въпросът \"до прозореца или до пътеката\" не стои, коментират авторите на анкетата и предлагат списъка на летищата, при които верният отговор винаги е \"до прозореца\".", "date": "2019.04.01", "title": "Летища с гледка (видео)"}
{"url": "https://www.dnevnik.bg/sviat/2019/04/01/3412774_sasht_podnoviha_izprashtaneto_na_voiski_v_evropa_bez/", "text": "Сухопътните сили на САЩ са започнали отново да използват известна от времената на студената война стратегия за внезапно прехвърляне на части зад граница, за да изненадват противника с непредвидимо придвижване на войски. Това е част от т.нар. динамично използване на силите и вече е прилагано в края на март с мигновено изпращане на бойна част в Полша. Това разказва Stars and Stripes, едно от изданията на министерството на отбраната на САЩ. \"Това ще се случва редовно, за всеки от съперниците ни и навсякъде по света. Ще бъде непредсказуемо. То е положително за националната ни сигурност и засяга изключително сдържането на противника и бойната готовност на армията\", коментира ген. Джон Гронски, зам.-командващ частите на Националната гвардия на САЩ в Европа В  статията  се описва как пехотинци са били насред учебни стрелби в Тексас, когато щабът заповядва 1500 от тях веднага да заминат за Полша. Седмица по-късно те са с цялото си оборудване и въоръжение на полигона Дравско Поморские в Западна Полша по същия начин, по който се действаше с мобилизиране без предупреждение по времето на бившия СССР. За USAREUR - командването в Европа, това е кулминацията на продължаващи от 5 години насам усилия за възстановяване на американското присъствие в Европа, което бе силно ограничено след края на студената война. Ключовият момент за този поврат е анексирането със сила на Крим от Русия през 2014 г. и нуждата да се подсили източният фланг на НАТО. Ген. Гронски коментира, че завръщането в Европа е станало само година след като през 2013 г. е бил изтеглен последният американски танк. Досега американските части използваха ротация - смяна през не повече от 6 месеца, която се планира месеци и години преди това. Операцията от март 2019 г. е тествала много по-бързо разгръщане и способността на военните да го изпълнят, независимо къде са и какво правят. Пехотинците са пристигнали в Европа на 19 март и ще останат в Полша до средата на април. Те използват въоръжение и оборудване от складове в Холандия. \"Все едно продължаваме стрелбите от там, където сме ги спрели за малко преди дни. Само че на другия край на света\", казва един от командирите. Но проф. Джон Дени от Военния колеж на сухопътните сили на САЩ коментира, че това е една много малка крачка напред и следващата трябва да е внезапното прехвърляне на много по-голяма бойна част с въоръжението ѝ - например цяла дивизия. Той напомня, че стратегията, използваща предварително заредени бази и складове, е от времето на студената война и днес е доста несигурна предвид развитието на оръжията с прецизно насочване. \"Знаем, че руснаците напреднаха доста. В най-лошия сценарий едно от първите неща, които биха направили, е да ударят такива складове и погреби.\"", "date": "2019.04.01", "title": "САЩ подновиха изпращането на войски в Европа без предупреждение"}
{"url": "https://www.dnevnik.bg/evropa/2019/04/01/3412779_evroparlamentut_otnovo_shte_razgleda_tazi_sedmica/", "text": "Европейският парламент ще обсъди отново тази седмица промените в правилата за дейността на международните превозвачи. Това се съобщава в сайта на парламентарната комисия по транспорт. Предвижда се комисията да заседава извънредно на 2 април, след като миналата седмица в Страсбург  евродепутатите не успяха  да се произнесат по множеството предложения за поправки и добавки към внесените законопроекти. През януари парламентарната комисия одобри само един от  трите доклада , в които са залегнали предвижданите промени. Според програмата на европарламента на сесията в Брюксел на 3 и 4 април поправките ще бъдат гласувани в пленарната зала. Ако този път гласуването на първо четене бъде успешно, то ще очертае становището на Европейския парламент в преговорите с председателството на Съвета на ЕС и Европейската комисия. Едва когато тези тристранни преговори завършат с успех, европарламентът ще трябва да гласува промените и на второ четене. Очаква се, ако тази седмица гласуванията не доведат до напредък, въпросът да остане за евродепутатите, избрани на предстоящите избори през май. Миналата седмица премиерът Бойко  Борисов писа  на колегите си в Гърция, Испания, Ирландия, Португалия, Словакия и Хърватия, както и на лидерите на партии от ЕНП от тези държави, с молба да подкрепят усилията на българските евродепутати за удължаване на срока за дебати по пакета \"Мобилност\". Сред спорните въпроси е нормалната седмична почивка, намалената седмична почивка и всяка седмична почивка от повече от 45 часа да не се ползва в превозно средство, а в други подходящи спални и санитарни условия. Такова настаняване следва да бъде осигурено или платено от работодателя или да бъде в дома на водача или на друго място по избор на водача. Освен това т.нар. каботаж трябва да се извършва до три пъти в рамките на седем дни. Каботаж е определение за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица, се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Собствениците на фирмите за превоз трябва да осигуряват на водачите възможност да се връщат у дома поне веднъж на четири седмици.", "date": "2019.04.01", "title": "Европарламентът отново ще разгледа тази седмица пакета \"Мобилност\""}
{"url": "https://www.dnevnik.bg/bulgaria/2019/04/01/3412783_mariia_gabriel_poiska_vsichki_bulgarski_evrodeputati/", "text": "Всички български евродепутати трябва да намерим каузи, около които да се обединим. Това прави добро впечатление и ще ни направи по-силни. Това заяви пред Би Ти Ви  водачът на листата на ГЕРБ  за изборите за Европейски парламент Мария Габриел. \"Няма нищо по-грозно от това петима българи в залата да се плюят\", каза тя, като визираше различи спорове през годините. Според нея обединителни теми могат да са премахването на двойния стандарт при храните и приемането на Дунавската стратегия. Тя коментира и думите на премиера Бойко Борисов, който при представянето на листата вчера заяви \"не искам да сте кучки, както е модерно\". \" Думата \"кучк а\" не е част от моя речник. Отнасям се с респект към всеки опонент\", каза тя. Мария Габриел призова вътрешнополитическите теми и скандали като този с новите апартаменти на управляващите да не се смесват с европейския дебат. Тя добави, че ГЕРБ ще имат минимум 7 евродеутати. По повод скандала с купените апартаменти от управляващи на цени под пазарните тя уточни, че ГЕРБ и по-конкретно зам.-председателят на партията Цветан Цветанов са поели отговорността си. След разкритията  той напусна парламента и поста председател на парламентарната груп а, но остана шеф на предизборния щаб. Оставки подадоха още правосъдният министър Цецка Цачева, зам.-министърът на енергетиката Красимир Първанов и зам.-министърът на спорта Ваня Колева. Габриел заяви, че не е търсила за себе си апартамент в чужбина и продължава да живее под наем. Това е така, защото една от целите й била всяка седмица да е в България.", "date": "2019.04.01", "title": "Няма нищо по-грозно в европарламента от петима българи, които се плюят, заяви Мария Габриел"}
{"url": "https://www.dnevnik.bg/evropa/2019/04/01/3412788_desetki_hiliadi_ispanci_protestiraha_sreshtu/", "text": "Десетки хиляди испанци се събраха в Мадрид на протест срещу обезлюдяването на провинциалните райони, предадоха \"Асошиейтед прес\" и ДПА. Протестът под лозунга \"Бунтът на изпразнена Испания\" беше организиран от групи от провинциалните райони на южната европейска страна. В момента 90 на сто от населението е концентрирано в 30 на сто от територията на Испания, предимно в Мадрид и крайбрежните райони. Останалите 10 на сто от хората са разпръснати из огромна територия. По данни на правителството в около 48 на сто от общините населението е под 12.5 души на квадратен километър. ЕС определя това като ниска плътност на населението и опасност от обезлюдяване. Хиляди селища са изоставени, някои от тях са обявени за продан. Протестиращите носеха плакати с лозунги като \"Равенство за селата и градовете\" и \"Испания има нужда от провинциалния живот!\". Според организаторите в протеста са се включили 100 хил. души. Градските власти оценяват броя им на около 50 хил. В петък правителството обяви, че ще се бори срещу обезлюдяването с пакет от мерки. Стратегията включва подобряване на интернет достъпа и създаване на нови работни места. На предстоящите на 29 април парламентарни избори провинциалните райони може да изиграят решаваща роля за евентуално оставане на социалистите на власт. Испанската избирателна система дава по-голяма тежест на по-слабо населените райони, отбелязва АП. /БТА", "date": "2019.04.01", "title": "Десетки хиляди испанци протестираха срещу обезлюдяването на провинцията"}
{"url": "https://www.dnevnik.bg/bulgaria/2019/04/01/3412796_gerb_sa_edinstvenite_koito_imat_otnoshenie_kum_morala/", "text": "Една от качествените разлики между ГЕРБ и другите партии е тази за стандартите за морал. Когато има дори съмнения в тази посока, се правят категорични постъпки, за да се върне доверието. Това заяви евродепутатът Андрей Новаков в ефира на БНТ. Повод за коментара му стана скандалът с купените апартаментите от управляващи на цени по-ниски от пазарните. Заради разкритията  Цветанов Цветанов напусна парламента,  а оставки подадоха правосъдният министър Цецка Цачева, зам.-министърът на енергетиката  Красимир Първанов  и зам.-министърът на спорта  Ваня Колева . \"Ако си разменил два апартамента, за да си купиш един, и има съмнения, си подаваш оставката. Ако си приватизирал \"Техноимпекс\", си оставаш на работа или ако си казал,  че водата е отровна , си оставаш депутат\", даде пример Новаков, който визираше Корнелия Нинова и Таско Ерменков. \"Имам чувството, че в листата на БСП са изкарали сводките от престъпления\", допълни евродепутатът. \"Излизаме по-силни, вчера аз го усетих с кожата си, този подем, енергия, с който искаме да покажем, че сме по-добри\", каза той. По думите му ГЕРБ са \"единствените, които могат да работят с факти и с числа\", всички останали говорят в рамките на научната фантастика.", "date": "2019.04.01", "title": "ГЕРБ са единствените, които имат отношение към морала, смята Андрей Новаков"}
{"url": "https://www.dnevnik.bg/bulgaria/2019/04/01/3412804_sled_specializirana_akciia_e_zadurjan_slujitel_na/", "text": "По време на специализирана акция на ГДБОП в Казанлъшко е задържан служител на завод \"Арсенал\", съобщава Би Ти Ви. Акцията се е провела тази нощ във връзка с незаконно съхранение и търговия с оръжие. По информация на медията за задържани шестима души. Конфискувани са автомати, пушки и пистолети. Претърсванията продължават и в момента. Повече подробности ще има по-късно през деня. През декември миналата година след друга акция стана известно, че заглушители за автомати и пистолети, които се правели по поръчка за спецчастите в завод \"Арсенал\", се изнасяли нелегално. ", "date": "2019.04.01", "title": "След специализирана акция е задържан служител на завод \"Арсенал\""}
{"url": "https://www.dnevnik.bg/sviat/2019/04/01/3412810_erata_na_noviia_iaponski_imperator_shte_se_naricha/", "text": "Японското правителство обяви днес, че ерата на бъдещия император  Нарухито  ще се нарича \"Рейва\", предадоха осведомителните агенции. Тя ще започне на 1 май, когато престолонаследникът Нарухито ще стане император, сменяйки на престола баща си Акихито. Названието \"Рейва\" условно може да се преведе като \"Благоденствие и хармония\", отбелязва ТАСС. То е взето от най-стария сборник с  японска поезия  \"Маньошу\", съставен през седми и осми век, каза на пресконференция говорителят на правителството Йошихиде Суга, съобщи ДПА. На специална пресконференция японският премиер  Шиндзо Абе  изрази надежда, че названието ще бъде прието от японския народ. \"Потвърдихме решимостта си заедно с целия народ да поставим началото на нова ера, пълна с надежди и благодарности за мирни дни\", каза Абе, разяснявайки смисъла на думата \"Рейва\".  85-годишният император  Акихито  ще абдикира на 30 април заради напредналата си възраст. Името на досегашната епоха бе \"Хейсей\", което означава \"Постигане на мир\". В  съвременната епоха на глобализация  повечето японци предпочитат да използват Григорианския календар, а не системата на традиционното японско летоброене на ери, създадена преди около 1370 години, посочва ДПА./ БТА", "date": "2019.04.01", "title": "Ерата на новия японски император ще се нарича \"Благоденствие и хармония\""}
{"url": "https://www.dnevnik.bg/bulgaria/2019/04/01/3412811_kuha_figura_na_borisov_sus_sveteshti_ochi_se_poiavi_za/", "text": "Пластмасова куха фигура, имитираща паметник, на която е изобразен премиерът Бойко Борисов, беше монтирана тази сутрин на  площад \"Гарибалди\"  в столицата. В ранните сутрешни часове на 1 април (деня на шегата) минувачите бяха изненадани от скулптурата, чиито очи по подобие на  тези на цар Самуил в София  присветваха. В двуметровия паметник на премиера имаше инсталирано и радио, от което звучаха запомнящи се фрази на Борисов. В едната си ръка скулптурата държеше ножица, а с другата подпираше три книги. Няколко часа след монтирането му, около 10 ч. тази сутрин, паметникът беше демонтиран. Но по-ранобудните столичани не пропуснаха да се снимат с него и да направят видеоклипове. Информацията за фалшивия паметник беше публикувана и в личния \"Фейсбук\" профил на премиера Бойко Борисов, пусната с коментар: \"Честит първи април 😉\" Според БНР автор на паметника е скулпторът Андрей Врабчев, който е казал пред националното радио, че е направил паметника по-рано, но е решил да го покаже на 1 април. Мястото за поставянето на скулптурата стана популярно покрай последното решение около ремонта на ул. \"Граф Игнатиев\" с монтирането на инсталация - водна стена, навлякла си за около ден множество забележки, иронични коментари и шеги, довели до  скоростното решение за премахването й .", "date": "2019.04.01", "title": "Куха фигура на Борисов със светещи очи се появи за кратко на площад \"Гарибалди\" (видео)"}
{"url": "https://www.dnevnik.bg/sport/2019/04/01/3412828_bogdan_dinu_e_podal_jalba_sled_macha_s_kubrat_pulev/", "text": "Румънецът Богдан Дину е подал жалба в Спортната комисия в Калифорния, като искането му е отнесено към мача с Кубрат Пулев, пише ESPN. Българинът  нокаутира съперника си в седмия рунд  и спечели 27-ата си победа от 28 двубоя на професионалния ринг. В основата на жалбата на Дину е ударът в тила, който Пулев му е нанесъл след втория нокдаун. За това българинът беше наказан с точка от съдията Раул Каис, а румънецът получи пет минути, за да се възстанови. След подновяването на мача Дину още два пъти изпадна в нокдаун, след което дойде победата за Пулев. \"След мача седнахме с Дину и отбора му и се свързахме с комисията. Официално подадохме жалба и поискахме изслушване пред комисията\", заяви мениджърът на румънеца Грег Коен. Изпълнителният директор на комисията Анди Фостър потвърди, че жалбата е получена. Той обяви, че тя ще бъде разгледана на следващото заседание, което е в средата на май. На същото заседание би трябвало да се разгледа и казусът с  целувката по устните на репортера Дженифър Равало . Американката обвини българина, че освен целувката  я е хванал и за задните части . 37-годишният Пулев  получи забрана да се боксира в Калифорния до изясняването на случая . В същото време Равало обяви, че ще заведе дело за сексуално посегателство. Тя  нае водещия адвокат в тази област Глория Олред  в опит да търси правата си по съдебен път. Равало твърди, че след заснемането на видеото, когато е била с гръб, Пулев я е хванал с две ръце за задните части. По думите ѝ българинът е поискал частта с целувката да бъде изрязана от видеото и да не бъде излъчвана. \"Не го премахнах, а вместо това го публикувах, защото исках хората да видят какво ми причини. Не исках да се измъкне. Това, което ми стори, беше отвратително. Почувствах се унизена. Никоя жена не трябва да получава такова отношение. С г-н Пулев не сме приятели и нямаме романтична връзка. Той нямаше право да ме целува\", каза още тя. При завръщането си в София  Пулев каза, че няма никакви притеснения около случая с целувката . \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\", заяви боксьорът.", "date": "2019.04.01", "title": "Богдан Дину е подал жалба след мача с Кубрат Пулев"}
{"url": "https://www.dnevnik.bg/evropa/2019/04/01/3412827_britanskiiat_parlament_reshava_kak_da_izleze_ot/", "text": "В края на миналата седмица британският парламент  за трети път  отхвърли сделката на премиера Тереза Мей за излизането на Великобритания от ЕС. Малко преди това депутатите отхвърлиха и всичките осем предложени варианта за напускане на Европейския съюз (повече за тях четете  тук ). Въпреки това сделката на Мей все още има шанс да бъде одобрена. \"Гардиън\" и \"Ройтерс\" обобщават какво предстои да се случи. От всички трудни седмици за Тереза Мей тази изглежда най-сложната засега. По всяка вероятност тя ще може отново да опита да прокара споразумението си в парламента във вторник, ако председателят Джон Бъркоу го позволи. Ако това не се случи, депутатите вероятно ще опитат да издействат \"мек\" Брекзит с митнически съюз. Мъртва ли е сделката на Мей Почти, но не изцяло. Премиерът все още се надява, че повече консерватори, и дори северноирландските юнионисти, може да я подкрепят заради страх от алтернативата – общи избори в момент, когато според социологическите проучвания лидерът на лейбъристите Джеръми Корбин е на крачка от \"Даунинг стрийт\". Премиерът обаче се нуждае от най-малко 30 консерватори, членове на Северноирландската юнионистка демократична партия или депутати лейбъристи на своя страна, за да не изпадне правителството в безпрецедентна парализа. Ще поеме ли парламентът контрол? Миналата седмица депутатите не успяха да постигнат компромис за някаква форма на Брекзит, около която да се обединят. Тогава обаче имаше много различни опции. Днес те отново ще гласуват, но този път за по-малък брой варианти. Миналата седмица Бъркоу избра осем от списък с 16 предложения за Брекзит, които да бъдат представени на депутатите. За днешното гласуване депутатите внесоха девет предложения, повечето от които са същите или подобни на предишните, а по-късно днес председателят на парламента ще обяви кои ще бъдат гласувани. Настоява се Великобритания да напусне ЕС на 22 май с промяна в споразумението на Мей, така че страната да може едностранно да напусне предпазния механизъм за ирландската граница. Миналата седмица същото предложение не бе избрано за гласуване. Призовава Обединеното кралство да напусне ЕС без сделка на 12 април, ако парламентът не може да одобри споразумението на Мей. Миналата седмица подобно предложение бе отхвърлено с 400 срещу 160 гласа. Настоява се правителството да гарантира, че споразумението за оттеглянето и политическата декларация, договорени с ЕС, ще включват ангажимент за преговори за постоянен и всеобхватен митнически съюз с Великобритания. Същото предложение миналата седмица бе отхвърлено с едва шест гласа, като 265 депутати го подкрепиха, а 271 бяха против него. Призовава за подсилена сделка в норвежки стил, включваща членство в единния пазар на ЕС и митническо споразумение с блока. Подобно предложение миналата седмица бе подкрепено от 189 депутати и отхвърлено от 283-ма. Настоява за референдум, на който да бъде одобрена сделката за Брекзит преди ратифицирането й от парламента. Същото предложение бе подкрепено от 268 и отхвърлено от 295 депутати. Призовава за публичен вот, ако трябва да се предотврати вариантът за излизане от ЕС без сделка. Това е ново предложение. Казва се, че ако Великобритания не е ратифицирала сделка до два дена преди деня, в който трябва да напусне ЕС, правителството трябва да поиска допълнително удължаване на преговорния период по чл. 50 от Лисабонския договор, уреждащ Брекзит. Ако не бъде договорено отлагане на Брекзит до деня преди този на излизането, правителството трябва да поиска одобрението на парламента за излизане без сделка и ако такова одобрение няма, правителството трябва да отмени Брекзит. Това е разширена версия на предложение от миналата седмица, подкрепено от 184 депутати и отхвърлено от 293-ма. Призовава Великобритания да остане член на Европейската икономическа зона и да поиска кратка отсрочка на Брекзит, докато страната се присъедини отново към Европейска асоциация за свободна търговия. Много сходно предложение получи едва 64 гласа \"за\" и бе отхвърлено от 377 депутати. Резултатите от гласуванията няма да са задължителни за правителството, но в неделя правосъдният министър Дейвид Гок каза, че кабинетът ще трябва много внимателно да обмисли волята на парламента. Попитан дали Мей ще трябва да се върне в Брюксел и да поиска митнически съюз, ако парламентът одобри това предложение, той отговори: \"Ако парламентът гласува с голямо мнозинство срещу излизането от ЕС без сделка, но подкрепи по-мек Брекзит, не мисля, че е възможно да се каже, че ние ще игнорираме позицията на парламента и ще напуснем без сделка.\" Ще има ли избори Кабинетът заплашва, че това е опция, ако сделката на Мей пропадне и ако няма консенсус сред депутатите. Парламентът обаче първо ще трябва да одобри това с мнозинство от две трети, а в момента няма особено желание за този вариант сред консерваторите предвид спада в подкрепата за тях според социологическите проучвания. Другият вариант за избори е, ако с обикновено мнозинство бъде одобрен вот на недоверие срещу правителството и никоя партия не успее да спечели доверието на Камарата на общините в следващите 14 дена. Може ли решението да бъде отложено Ако сделката на Мей се провали за четвърти път и депутатите не могат да намерят решение, тя може да обяви, че заминава за Брюксел, за да опита да договори по-дълго отлагане на Брекзит, което би значело участие на Великобритания в евроизборите. По-рано Мей заяви, че не би искала да продължи да бъде премиер в този случай. ЕС обаче ще иска да види, че Обединеното кралство има цел като втори референдум или избори, за да се съгласи с удължаването. Ще бъде ли Мей премиер в петък? Възможно е тя да не успее да оцелее тази седмица било то заради масов бунт в партията й или ако сметне, че е стигнала до края на пътя си като лидер.", "date": "2019.04.01", "title": "Почти мъртвата сделка на Мей, митнически съюз: Великобритания решава как да излезе от хаоса"}
{"url": "https://www.dnevnik.bg/bulgaria/2019/04/01/3412859_skandalut_s_apartamentite_nanasia_seriozni_shteti_na/", "text": "Съществени щети върху образа и доверието към ГЕРБ във важен политически момент. До това са довели разкритията за придобити от властимащи на различни позиции евтини апартаменти и  подадените в тази връзка оставки , отчита последното проучване на агенция \"Алфа Рисърч\", публикувано днес. Изследването обхваща обществените нагласи към 22 - 26 март 2019 г. и съвпада по време  с хода на скандалите . Началните реакции на хората, измерени в хода на развитието на скандала, са твърде остри – 10.3% са на мнение, че няма проблем в придобиването на апартаментите, това е предизборна атака от страна на опозицията. Според 66.6 на сто обаче това е злоупотреба с влияние на хора във властта. Почти всеки втори от симпатизантите на ГЕРБ (47.3%) също споделя това мнение. \"Извън конкретната ситуация в по-общ политически план чувствително ерозира образът на ГЕРБ по отношение на заявката за решителна борба срещу корупцията, с която дойде на власт през 2009 г.\", отбелязват още от агенцията. Към момента едва 12.8% от българите са убедени, че ГЕРБ е партията, която води по-принципна битка в тази посока. За БСП така мислят 11.3% от анкетираните. 7.4 на сто са на мнение, че истинската битка се води от \"други политически сили\". Според преобладаващото мнозинство обаче (57.3%) никой не води решителна борба с корупцията в България. Доколко силна като интензитет и виталност е тази нагласа и дали тя ще окаже съществено влияние върху евровота ще покаже ходът на кампанията за предстоящите европейски избори, отбелязват анализаторите.", "date": "2019.04.01", "title": "Скандалът с апартаментите нанася сериозни щети на ГЕРБ, отчитат от \"Алфа Рисърч\""}
{"url": "https://www.dnevnik.bg/detski_dnevnik/2019/04/01/3412892_dvama_ot_trima_iskat_spirane_na_vsichki_pomoshti_za/", "text": "Огромното мнозинство от 84% от пълнолетните жители на страната одобряват идеята за законово регламентиране на задължително основно образование. Това сочат данните от прочуване на \"Алфа Рисърч\", проведено от 22 до 26 март сред 1011 граждани. Към момента в конституцията в записано, че училищно обучение е задължително до 16-годишна възраст. Зад предложението за законово регламентиране на задължителността на основното образование застават представители на всички социално-демографски слоеве. Мнозинството българи подкрепя и предложението за спиране на всички видове помощи на родители, чиито деца не посещават училище. Положително на предложението отговарят 65.8% от анкетираните. Противници на въвеждането на санкция са 29% от запитаните, които смятат, че отнемането на всички помощи би било в ущърб на детето. Близо 5% са на мнение, че помощите въобще не трябва да се обвързват с посещаването на училище. Притеснения, че подобна мярка би ощетила децата, споделят хора в по-добро социално и материално положение от големите градски центрове. Категорични противници на мярката пък са представители на уязвимите социални групи, сочат данните от изследването.", "date": "2019.04.01", "title": "Двама от трима искат спиране на всички помощи за родители, чиито деца не ходят на училище, сочи проучване"}
{"url": "https://www.dnevnik.bg/bulgaria/2019/04/01/3412893_prokuraturata_razsledva_muja_zaplashil_boiko_borisov/", "text": "Районната прокуратура във Варна е започнала разследване за закана за убийство на премиера Бойко Борисов. През уикенда се разбра, че  полицията проверява публикация във \"Фейсбук\",  в която мъж отправя заплахи за живота на министър-председателя. Прокуратурата трябва да установи къде и от кого са направени клипът и снимката, които са били публикувани във \"Фейсбук\" на 26 март. Мъжът от клипа, който отправя заплахите, е задържан за 24 часа. Извършено е претърсване в дома му и е разпитана приятелката му, която е разказала, че тя е заснела клипа със заканата. Действията по досъдебното производство продължават.", "date": "2019.04.01", "title": "Прокуратурата разследва мъжа, заплашил Бойко Борисов във \"Фейсбук\""}
{"url": "https://www.dnevnik.bg/razvlechenie/2019/04/01/3412855_forumut_bez_strah_predizvikva_dialog_za_arhitekturata/", "text": "Двудневният архитектурен форум \"Без страх\" ще се проведе за втора година и ще събере 10 водещи българския студиа, за да дискутират и говорят по актуални теми от сферата в България под надслов \"Без пари\". Домакин на събитието на 20 и 21 април ще бъде \"Генератор\", а инициатор е архитектурно студио Conveyer, което през 2018 отпразнува с форума своята 10-годишнина.  \"Без да поставяме ограничения за лекциите на студиата и дори оставяйки се да бъдем изненадани, смятаме, че темата отваря широко поле за дискусия - от архитектура с рециклирани материали, които я правят икономична, и архитектурни сгради и намеси, за които се работи про боно в услуга на обществото, до темата със заплащането труда на архитекта\", казват организаторите. Гости тази година са студиата BUREAU XII, E-Arch, I/O Architects, DESET Architects, \"Борислав Буров\", L6 Studio, ZOOM Studio, MODE Studio, Transformatori, AEDES Studio. Общото между тях е, че са водещи архитектурни студиа с различен подход на работа и гледни точки, обединени от принципа, че добрата архитектура изисква смелост.  Форумът \"Без страх\" ще бъде открит официално на 19 април с парти в \"Генератор\", а входът за него, както и за всички лекции и дискусии е свободен.", "date": "2019.04.01", "title": "Форумът \"Без страх\" предизвиква диалог за архитектурата \"Без пари\""}
{"url": "https://www.dnevnik.bg/sviat/2019/04/01/3412834_venecuela_namali_rabotniia_den_zaradi_rejim_na_toka/", "text": "Правителството на Венецуела обяви в неделя, че работодателите са намалили работния ден в понеделник заради ново прекъсване в електроподаването, предаде ДПА, цитирана от БТА. Министърът на комуникациите Хорхе Родригес каза, че работниците в държавния и частния сектор ще спрат работа днес в 14:00 ч., а учениците ще получат още един почивен ден, докато продължава ремонта на авария в електропреносната мрежа. Стигна се и до инцидент, когато хора излязоха отново по улиците в Каракас в неделя във втората поредна вечер на протест с тенджери и тигани срещу четвъртата за месеца авария в страната. Венецуелският вестник \"Ел насионал\" съобщи, че служители на Националната гвардия (от която тръгна бързо потушен опит за бунт по-рано тази година) са разпръснали агресивно демонстранти. Според  кадри, показвани  от вестника, членове на т.нар. колективи (доброволчески паравоенни групи, подкрепящи чавистките власти) са стреляли по демонстранти. Междувременно телевизия NTN24 показа кадри от Котиса - квартала, където  започна бунтът на военни преди два месеца  и където жители опитаха да изградят барикади на улицата. \"Идват цистерните\" При най-сериозния срив по-голямата част от страната остана без ток повече от 100 часа. Правителството на Венецуела смята, че авариите са американски саботаж, докато опозицията посочва, че годините на лоша поддръжка и липсата на инвестиции са причината за прекъсванията на тока. В неделя президентът на Венецуела Николас Мадуро обяви 30-дневен план, който въвежда норма в производството, разпределението и потреблението на електричество в републиката, съобщават още информационните агенции. Ограниченията ще влязат в сила днес. Според Мадуро те ще помогнат за балансиране на процеса на производство на електроенергия, безопасното ѝ подаване, обслужване и потребление. Президентът съобщи за плана в обръщение към нацията, което се предаваше на страницата му в \"Туитър\" и по националната телевизия. Мадуро също така призова гражданите да защитят страната от \"империалистически атаки\" и да не протестират срещу спиранията на тока. Освен електричество в страната не достигат основни хранителни продукти и вода. След като  при последната авария , затворила магазини в Каракас и повечето щати, жители се наложи да си набавят вода от канали край столицата, Мадуро предложи решение - с цистерни, пристигнали в засегнати райони, за да снабдят гражданите. \"Ако липсва вода, спокойно. Всеки момент ще дойдат цистерните. С търпение и спокойствие се справяме с проблемите\", каза той. Испанският \"Ел паис\"  уточнява , че мярката, обявена от наследника на Мадуро, не е нова - вече е прилагана във венецуелски щати, при това богати на петрол, при някои от последните аварии. Междувременно опозицията, водена от председателя на парламента и признат от десетки държави за временен президент Хуан Гуайдо, призова венецуелците да излязат на мащабен протест срещу Мадуро на 6 април. \"Няма да могат да се справят с нас\", каза в \"Туитър\" Гуайдо, имайки предвид правителството на Мадуро, смятан от парламента за узурпатор.", "date": "2019.04.01", "title": "Венецуела намали работния ден заради режим на тока, поддръжници на Мадуро стреляха по протестиращи"}
{"url": "https://www.dnevnik.bg/politika/2019/04/01/3412890_alfa_risurch_razlikata_mejdu_gerb_i_bsp_se_stopi_do/", "text": "Разликата в електоралната подкрепа между ГЕРБ и БСП се стопява и вече е под 1 на сто. Ако евроизборите бяха днес, 33.9% от гласуващите биха пуснали бюлетина за ГЕРБ-СДС срещу 33.4% за БСП. Това показват резултатите от последното проучване на социологическата агенция \"Алфа Рисърч\", направено точно два месеца преди европейския вот. Националното представителното проучване на обществените нагласи е проведено между 22 и 26 март и съвпадна по време с разкритията за придобити от властимащи на различни позиции евтини апартаменти и последвалите оставки. Социолозите констатират, че текущите скандали и липсата на реални дебати по европейските теми намаляват избирателната активност. Към края на март едва 35% от имащите право на глас българи твърдят, че със сигурност ще участват в изборите за Европейски парламент. Почти две трети се колебаят, или са твърдо убедени, че няма да гласуват. Ниската активност е в полза на БСП След известно \"откъсване\" на ГЕРБ пред БСП през февруари към момента ножицата между двете политически сили плътно се затваря, а дистанцията между тях е в рамките на статистическата грешка, поясняват социолозите. Причина за това според авторите на изследването е лекият спад от около 1.5% на електоралната подкрепа за ГЕРБ спрямо февруари, отливът на желаещи да гласуват сред по-широката му електорална периферия (тя се свива до 14% при средно 20-25 на сто на предишни избори), мобилизация на БСП и относителното увеличаване на електоралната й тежест при по-ниска избирателна активност. Една четвърт от избирателите на Реформаторския блок подкрепят ГЕРБ - СДС Формулата ГЕРБ-СДС привлича подкрепата на две трети от бившите избиратели на ГЕРБ и една четвърт от тези на Реформаторския блок. БСП успява да задържи над 80 на сто от гласувалите за нея преди две години. ДПС събира 10.6% от потенциалния вот и е третата политическа сила, сигурен участник в Европейския парламент. Предвид твърдостта на ДПС избирателите, спад в активността ще увеличи тежестта на движението и подобно на евровота от 2007 г. би могло да ги постави в по-голяма близост до водещите ГЕРБ и БСП, прогнозират социолозите. \"Демократична България\" е малко под бариерата \"Демократична България\" с вот от 5.1% е все още малко под бариерата от 5.88%, необходима за спечелването на мандат, показват резултатите от проучването. Партиите от коалицията \"Обединени патриоти\", които в рамките на настоящото проучване са измервани поотделно, постигат следните резултати: ВМРО - 4.1%, НФСБ - 2.2%, Атака - 2.1% от решилите да гласуват. Така, като партия с най-голям шанс за излъчване на евродепутат се очертава ВМРО, но това, според социолозите, ще зависи до голяма степен от способността й да привлече част от вота на останалите националистически формации. Другите политически сили събират под два процента от действителните гласове. Изходът ще зависи от водачите на листи Ако тенденциите за паритет между водещите партии продължат, а други политически сили се окажат близки до прага за излъчване на евродепутати, изходът от предизборната надпревара може да се окаже силно повлиян от водачите на листи и способността им да добавят гласове към партийния вот, коментират социолозите от \"Алфа Рисърч\". На фона на щетите, които понася ГЕРБ, преминаването на останалите партии към мобилизационна изборна вълна и туширането до известна степен на острите им публични пререкания, води до стабилизиране на техните позиции, макар и на по-ниски равнища, в сравнение с управляващите. Пада доверието към кабинета дори от симпатизанти на управляващите Позитивното отношение към правителството спада с 4 пункта – от 17% на 13%, отрицателното нараства до 52%, като отлив на доверие е налице дори сред вътрешния кръг симпатизанти на управляващите партии, показва проучването. Негативен е ефектът и върху персоналния рейтинг на премиера Бойко Борисов (28% доверие срещу 43% недоверие). Рейтингът на президента Радев се повишава Президентът Румен Радев възстановява част от загубеното през декември доверие и към края на месец март получава положителни оценки от 51% от българските граждани, срещу 15% отрицателни. Сред партийните лидери Корнелия Нинова бележи ръст от 4 на сто, стигайки до 23%. С 3% увеличава рейтинга си Красимир Каракачанов, а Валери Симеонов и Волен Сидеров – с по 2%. Сред министрите с най-високо доверие продължава да се ползва Томислав Дончев, следван от Екатерина Захариева и Красен Кралев. Превес на положителните над отрицателните мнения имат също образователният министър Красимир Вълчев, на туризма Николина Ангелкова и на транспорта Росен Желязков. Народното събрание е \"застинало\" на 8% одобрение, но неодобрението, резултат от проблемите с кворума и гласуваните спорни законови текстове, продължава да расте, достигайки 59%. Единствено председателят на парламента Цвета Караянчева успява да запази личен рейтинг. Тя се ползва с два и половина пъти по-високо одобрение спрямо Народното събрание (20% одобрение) и двойно по-ниско неодобрение (30%). След арестите на знакови фигури на икономическия \"преход\" в България, за първи път от пет години е налице, макар и слаб ръст в доверието към прокуратурата и съда.", "date": "2019.04.01", "title": "\"Алфа Рисърч\": Разликата между ГЕРБ и БСП се стопи до под 1%"}
{"url": "https://www.dnevnik.bg/sport/2019/04/01/3412904_nai-dobriiat_sudiia_za_2018_g_otnovo_shte_sviri_macha/", "text": "Най-добрият  футболен съдия за 2018 г. Николай Йорданов  ще ръководи мача между \"Лудогорец\" и ЦСКА от четвъртфиналите за Купата на България в сряда. Негови помощници ще са Мартин Венев и Димитър Русев, а Драгомир Драганов ще е четвърти рефер. Тази седмица предстоят два много важни мача между двата състава, като и двата са в Разград. В сряда от 18.30 е този за купата, а в събота от 17.15 ч. предстои двубоят за първенството. Йорданов ръководи предишния мач между двата отбора. През есента ЦСКА и \"Лудогорец\" завършиха 1:1 на \"Българска армия\". Червените бяха недоволни от малкото добавено време в края на срещата. Тогавашният им треньор Нестор ел Маестро дори седна на земята в опит да изрази несъгласието си.", "date": "2019.04.01", "title": "Най-добрият съдия за 2018 г. отново ще свири мача между \"Лудогорец\" и ЦСКА"}
{"url": "https://www.dnevnik.bg/sviat/2019/04/01/3412922_dve_frenski_akademii_poiskaha_durjavata_da_spre_da/", "text": "Френските академии по медицина и фармация поискаха държавата да спре да финансира хомеопатични лекарства и университетите да не дават дипломи по хомеопатия, съобщава в. \"Гардиън\". Авторитетните научни заведения смятат, че държавната подкрепа за нея трябва да бъде спряна, докато не се намерят значими научни доказателства за ползите ѝ. Анализът им на изследванията на  хомеопатията  сочи, че е възможно тя да има плацебо ефект, но няма данни да е ефективно лечение. Социалната система на Франция, която има сериозни финансови проблеми, плаща 130 млн. евро за  хомеопатични  лекарства всяка година от общо 19.9 млрд. разходи за медикаменти. Миналата година националната асоциация на обучаващите се лекари заяви, че поемането на тези разходи и обучението по хомеопатия в медицински учебни заведения не е оправдано. През 2017 г. Русия създаде работна група за хомеопатията, която да регулира присъствието на хомеопатични продукти в здравната система, след като учени от Руската академия на науките обявиха  хомеопатията за лъженаука.  Многобройни изследвания също са показали, че това  \"лечение\"  има само  плацебо ефект .", "date": "2019.04.01", "title": "Две френски академии поискаха държавата да спре да финансира хомеопатията"}
{"url": "https://www.dnevnik.bg/bulgaria/2019/04/01/3412948_nad_polovinata_bulgari_ne_podkrepiat_izlizaneto_na/", "text": "Над половината българи - 54.3%, не подкрепят излизането на Великобритания от Европейския съюз. На обратната позиция са 14.7%. Това показват резултатите от последното проучване на \"Алфа рисърч\" на обществените нагласи, проведено между 22- 26 март сред 1011 граждани. Малко под една трета - 30.9%, не могат да преценят каква е позицията им по темата след  отлагането на Брекзит , но данните сочат, че процесите около излизането на Великобритания от ЕС консолидира проевропейската ориентация на българина.  Според 63% от българите членството на България в Европейския съюз е без алтернатива. Малко над 60% подкрепят позицията за повече взаимни отстъпки между държавите в името на по-силен ЕС срещу 39%, според които националните интереси трябва да бъдат твърдо отстоявани, дори с риск за отслабване на ЕС, сочи проучването. Едва 8% не подкрепят членството на Великобритания в ЕС.  Умерените системни партии пък са припознати като способни да постигнат по-сплотен Европейски съюз. Мнозинство от 68.2% предпочитат умерените партии - десни, леви, либерали и зелени, и не искат да се рискува бъдещето на Европейския съюз. На обратното мнение са 31.8% от анкетираните български избиратели. Те предпочитат по-радикални партии, които се противопоставят на политическия елит.  Въпреки някои негативни настроения срещу конкретни решения на ЕС, като т.нар. пакет \"Мобилност\" например, потенциалният евроскептичен вот остава ограничен и без консолидираща го политическа сила в сравнение с други страни членки, показва проучването.", "date": "2019.04.01", "title": "Над половината българи не подкрепят Брекзит, сочи проучване"}
{"url": "https://www.dnevnik.bg/kultura/2019/04/01/3412833_suvremenen_balet_po_karmina_burana_shte_gostuva_v/", "text": "В края на септември унгарският модерен балет от град Сегед ще гостува в България със спектакъла си \"Кармина Бурана\". Събитието е част от програмата на One Dance Week и Пловдив - Европейска столица на културата 2019 г. Това ще бъде втората среща на българската публика със Сегедския модерен балет след 2016 г., когато той представи спектаклите си \"Танцова сюита\" и \"Ритуал\" на Сцената на Софийската опера и балет като част от 60-годишния юбилей от Революцията в Унгария, съобщават от екипа на One Dance Week. Сегедският балет стъпва върху известната кантата \"Кармина Бурана\" на Карл Орф, която на свой ред е създадена по 24 произведения е от едноименния поетичен сборник от 13 век., за да даде различен живот на класиката със своята съвременна интерпретация. В спектакъла младо момиче намира надежда и любов сред руините на цивилизацията. Тя и останалите оцелели се опитват да запазят човешкото в себе си въпреки мрачния свят, в който протичат дните им. Те преминават през състояния като разочарование, радост, любов, страх и дори смърт. Целта на спектакъла е да отрази състоянието на съвременния човек и да се опита да достигне до по-дълбоко разбиране за човешката същност. Запазената марка на Сегедския балет и на неговия артистичен директор и главен хореограф Тамаш Юроникс е смесването на съвременен танц на високо техническо равнище с добре обмислени сюжетни линии и атрактивен визуален стил. За тази цел балетът си служи със специфични декори, специални ефекти, осветление и музика от утвърдени професионалисти. Трупата полага усилия и в създаването на нова публика за съвременните танцови спектакли и често изнася лекции пред ученици и студенти. За повече от 30 години Сегедският модерен балет е създал 126 спектакъл с над 200 унгарски и чуждестранни балетисти и е гастролирал в 29 страни. Носител е на много професионални награди. Спектакълът ще се играе на 29 септември на сцената на Дома на културата \"Борис Христов\". Билетите за него се продават в системата на  EpayGo  и на касите на EasyPay.", "date": "2019.04.01", "title": "Съвременен балет по \"Кармина Бурана\" ще гостува в Пловдив през септември"}
{"url": "https://www.dnevnik.bg/biznes/2019/04/01/3412960_stopanskata_kamara_obiavi_che_biznesut_e_gneven_na/", "text": "Българската стопанска камара (БСК) писа на премиера Бойко Борисов, че предложенията на бизнеса по спорната наредба за касовите апарати не са взети предвид, разходите по прилагането й са занижени, а това означава, че цените на стоките и услугите за потребителите ще се увеличат. Промените в нормативния акт, който предвижда подмяна на касовите апарати, са обнародвани в \"Държавен вестник \" в петък.  \"Обръщам се към Вас с очакването да упражните необходимия институционален контрол и в оптимално кратки срокове натрупаните проблеми да бъдат преодолени. Убеден съм, че от бързите и ефективни решения зависи запазването на икономическата и фискална стабилност в страната\", пише председателят на камарата Радосвет Радев до премиера Борисов. БСК повтаря позицията си, че промените в Наредба Н-18 от есента на миналата година не целят изсветляване на икономиката и гарантиране на добра бизнес среда, а по-скоро генерират обществено напрежение, при това в година на европейски и местни избори. Не трябва българският бизнес да бъде поставян в ролята на заложник на политически интереси. Икономическа стабилност няма нужда от актове, които влошават бизнес средата, се казва в писмото до Борисов. Чрез публикуване на неясни текстове, предвиждане на необосновано кратки и неизпълними срокове, обнародване на промени на промените в последния момент се създава огромно напрежение, несигурност и дори гняв сред бизнеса и гражданите, а това подкопава граденото с години доверие към администрацията, пише БСК.", "date": "2019.04.01", "title": "Стопанската камара обяви, че бизнесът е гневен на наредбата за касовите апарати"}
{"url": "https://www.dnevnik.bg/sviat/2019/04/01/3412964_razvod_v_daniia_veche_shte_se_dava_sled_tri_meseca/", "text": "Семействата, които се развеждат в Дания, ще трябва да минат през задължително обучение как да помогнат на  децата си да се справят с травмата  и как да общуват с бившите си партньори. Законът, който ги задължава на това, влиза в сила от днес, съобщава The Copenhagen Post. Онлайн курсът продължава 30 минути, но без него  разводът  не е разрешен. Според изследвания на Копенхагенския университет при 12 от 14 двойки той води до подобрение, като намалява симптомите на паника и депресия и отсъствията от работа. Макар досега  разводът по взаимно съгласие  да отнемаше около седмица, сега развеждащите ще трябва да преминат през тримесечен \"период на размисъл\", по време на който да положат курса.", "date": "2019.04.01", "title": "Развод в Дания вече ще се дава след три месеца размисъл и курс за общуване"}
{"url": "https://www.dnevnik.bg/sport/2019/04/01/3412846_klasa_ili_kusmet_kak_van_daik_se_spravi_sam_sreshtu/", "text": "Пет минути преди края на мача между  \"Ливърпул\" и \"Тотнъм\"  мърсисайдци можеха да се сбогуват с надеждите си за титла. Двама играчи на \"шпорите\" Хьон Мин Сон и Муса Сисоко излязоха срещу защитника на червените Върджил ван Дайк, но не успяха да вкарат. Макар и оставен в неизгодно положение, холандецът първо отвори пространство, за да не позволи на Сисоко да подаде към Сон, след което се приближи до французина и той стреля много неточно. \"Моментът, който остави \"Ливърпул\" в битката за титлата\", възкликна след края на мача легендата Джейми Карагър за действията на Ван Дайк. \"Видяхме какво стана четири минути по-късно с автогола. Такива моменти имат огромно значение във футбола\", добави бившият играч на червените.  Проявата на Ван Дайк предизвика много коментари. Най-скъпият защитник в света (75 милиона паунда) затвърди статута си на ключов играч в състава на Юрген Клоп и на любимец на феновете. Мнозина побързаха да изтъкнат, че с това си отиграване той е защитил скъпата цена, платена за него. \"В такава ситуация трябва да действаш бързо. Знаех, че Сисоко играе предимно с десен крак, затова когато го видях да тича към вратата, планът ми беше да го оставя да бие с левия и да му затворя пространството за десния. Така ограничих и подаване към Сон\", обясни Ван Дайк. \"Ако Сон получеше възможност да стреля, шансът да вкара беше по-голям, независимо че никога не е лесно да преодолееш Алисон. В този момент това бяха единствени ми мисли\", добави бранителят. Холандецът заслужи и признание от мениджъра на съперника. \"Това показва защо \"Ливърпул\" плати над 70 млн. паунда за Ван Дайк\", каза Маурисио Почетино.", "date": "2019.04.01", "title": "Класа или късмет: как Ван Дайк се справи сам срещу двама и спаси мечтите на \"Ливърпул\""}
{"url": "https://www.dnevnik.bg/biznes/2019/04/01/3412795_kosmos_e_restorant_na_godinata_na_bakhus/", "text": "Софийският \"Космос\" стана ресторант на годината в 18-ото издание на конкурса  \"Ресторант на годината 2017 Бакхус Acqua Panna & S.Pellegrino\" . Наградите в още няколко категории бяха раздадени на галавечеря по традиция в последния ден на март. Три от тях отидоха в Пловдив. Създател на \"Космос\", както и на \"Ракета ракия бар\" (номиниран в категорията \"Вкусно място\") и бар \"Спутник\" е бившият ИТ специалист Николай Григоров. За него четете  тук . \"Космос\" бе сред номинираните и в категорията \"Креативна кухня\". Два екипа си поделиха наградата и в категорията   - софийският Manzo и пловдивският Tam's House. Нова категория в тазгодишното издание е  Появата й отчита модерните тенденции от изминалата година, а именно бумът на брънч заведения. Тук наградата си поделиха \"Мулти-култи\" от Пловдив и \"Фабрика Дъга\". , определен с гласуване на сайта на \"Бакхус\", стана пловдивският ресторант \"Паваж\". \"Аз по-добър хеттрик не съм правил\", каза при получаването на наградата Райчо Марков имайки предвид третата награда за ресторанта в конкурса на \"Бакхус\". В изданието му за 2017 г. пловдивското заведение получи награда в същата категория, а за 2016 г. беще и ресторант на читателите, и \"Вкусно място\". \"Паваж\" бе и този път сред номинираните в категорията  , в която наградата си поделиха \"Щастливото прасе\", чиито екип в събота вечер получи и наградата  \"Ресторант&бар\". Кои още бяха отличени в първото издание на \"Бар на годината\" четете  тук . Вторият награден в категорията е Bistrello. Екипът на \"Щастливото прасе\" загатна по време на церемонията, че заведението затваря скоро, за да направи друг свой проект.  Наградата  , в която победителят се определя от екипа на DiVino, се дава за концепция и отношение към виното, оценява се и достъпността на виното за клиентите. Отличен в тази категория е Niko'las 0/360. Това е ресторантът на годината за 2018 г. Какво разказва година по-късно пред \"Дневник\" собственикът му и главен готвач Цветомир Николов четете  тук . За нас виното е по-малко бизнес и повече култура, обяви екипът на наградените и напомни, че животът е по-хубав с чаша вино в ръка. Създателите на Niko'las 0/360 си тръгнаха с още една награда - за  . Победители в категорията са също ANDRé и aEstivum, Zornitza Family Estate, който през миналата година спечели наградата за дебют. Със  отново бяха отличени две места за хранене - Hamachi-ni и L'Etranger. Тазгодишното издание на конкурса мина в испански ритми и вкус. Готвачи от Испания и специално от Баския кулинарен център демонстрираха по време на мастъркласове нови техники, а вечерта създадоха и някои от ястията в шестстепенното меню. Две вина от вината също бяха от Испания.", "date": "2019.04.01", "title": "И най-добрите ресторанти в България за 2018 година са..."}
{"url": "https://www.dnevnik.bg/sviat/2019/04/01/3412977_nailonovite_torbichki_shte_budat_zabraneni_v_shtata/", "text": "Найлоновите торбички в щата Ню Йорк ще бъдат забранени от март догодина, предаде агенция \"Асошиейтед прес\". Законодателният орган на щата прие мярката снощи, след като малко по-рано губернаторът на Ню Йорк  Андрю Куомо  и колегите му демократи обявиха, че са постигнали споразумение по щатския бюджет на стойност 175.5 милиарда долара за финансовата година, която започва днес. Законът забранява повечето  найлонови торбички  в щата за клиентите в търговските вериги, като също така позволява на окръзите да прибягнат към хартиени торбички на стойност 5 цента. Калифорния забрани в целия щат найлоновите торбички от 2016 година. Всички окръзи на Хавай обявиха  найлоновите торбички  \"извън закона\", но забраната им на щатско равнище все още не е факт. /БТА", "date": "2019.04.01", "title": "Найлоновите торбички ще бъдат забранени в щата Ню Йорк от догодина"}
{"url": "https://www.dnevnik.bg/bulgaria/2019/04/01/3412836_sujuzut_na_sudiite_kum_prezidenta_vurnete_zakona_za/", "text": "Приетите миналата седмица промени в Закона за съдебната власт противоречат на основни конституционни принципи и създават предпоставки за прозивол при прпилагането им. Това заявява Съюзът на съдиите в България в писмо до президента Румен Радев и моли държавният глава да упражни правомощието си и да наложи вето на закона. Проектът беше приет в спешен режим на 27 март, в суматохата около очакването на Цветан Цветанов да се завърсне от САЩ и да обяви ходовете си в резултат на апартаментния скандал, без съгласуване с Висшия съдебен съвет и без да се изчака становището му. Промените бяха внесени в началото на март от депутати, начело с председателя на правната комисия Данаил Кирилов и заместника му Хамид Хамид. Това беше изненадващ ход, тъй като в Министерството на правосъдието работна група подготвя цялостен проект, който да реши и други проблеми на съдебната власт. Съюзът на съдиите се обърна с призив към парламента да бъде оттеглен законопроктът, но не беше чут. Висшият съдебен. Измененията предвиждат при предсрочно прекратяване на мандата на членовете на Инспектората към Висшия съдебен съвет /ИВСС/ и на главния инспектор, новоизбраните да не довършват техния мандат, а да започват свой мандат, съответно 4 и 5 години. Освен това предвижда се възможност главният инспектор и инспекторите да заемат след напускането длъжност в съдебната власт с една степен по-висока от заеманата преди. Тази привилегия беше  остро критично анализирана от магистра ти на заседанието на правната комисия на 26 март и тогава не беше приета, но на следващия ден беше  прокарана в пленарната зала  на окончателното гласуване. Липсата на обществена необходимост от такава промяна, която създава привилегия в кариерното израстване, докато останалите магистрати се явяват на конкурси, е един от аргументите на Съюза на съдиите в България /ССБ/ да се обърне към президента да върне на парламента новоприетите изменения. Липсата на логично обяснение за внезапните изменения роди и хипотезата сред наблюдаващите съдебната власт, че целта е да бъде мотивиран сегашният главен инспектор да напусне преждевремнно, за да бъде избран на поста определен вече човек от сегашното парламентарно мнозинство. Наред с това ССБ се обявява и срещу изваждането от двуинстанционно обжалване на решенията на ВСС - приетите промени предвиждат само решенията по дисциплинарните производства и подзаконовите нормативни актове, които ВСС приема, да подлежат на обжалване на две инстанции. Последните изменения, обобщава ССБ, приети без да се изслушат становищата на професионалната общност и ВСС, са в противоречие с принципа на правовата държава, тъй като се отклоняват от основните изсквания за предвидимост и прозрачност на законодателния процес и правната сигурност. Нарушени са: - принципът за асинхронност в мандатите на конституционно установените органи, включително и тези на съдебната власт; - принципът за равнопоставеност и равно третиране на магистратите; - изискванията за предвиждане на привилегии на правните субекти по изключение; - основното начало за право на защита на съдиите, прокурорите и следователите.", "date": "2019.04.01", "title": "Съюзът на съдиите към президента: Върнете Закона за съдебната власт, създава привилегии"}
{"url": "https://www.dnevnik.bg/sviat/2019/04/01/3412973_bivshiiat_nai-goliam_rabotodatel_na_balkanite_spira_da/", "text": "От днес балканският гигант \"Агрокор\" престава да съществува, а неговата дейност се поема от групата \"Фортенова\", съобщава информационният сайт Б92. \"Агрокор\" беше най-голямата компания за търговия на дребно в Хърватия и най-голям работодател на Балканите. След като натрупа около 5.8 млрд. евро дългове, правителството назначи администратор на компанията в опит да спаси \"Агрокор\", която формира 15 процента от брутния вътрешен продукт на Хърватия и евентуалният ѝ фалит би имал драстичен ефект върху икономиката и би довел до загубата на хиляди работни места. Според споразумението между кредиторите на \"Агрокор\" от общо 159 компании, които действаха в рамките на \"Агрокор груп\", 47 се преобразуват в нови дружества в рамките на \"Фортенова\" с добавка \"плюс\" към името, например \"Конзум\" ще продължи дейността си като \"Конзум плюс\". Акциите на други 30 хърватски компании ще се прехвърлят към \"Фортенова груп\" и ще излязат от режима на управление от синдик. Синдикът ще продължи да управлява останалите несъстоятелни дружества от групата \"Агрокор\", докато не приключи процедурата на присъединяването им към новата \"Фортенова груп\". За днес е свикано и първото събрание на собствениците на \"Фортенова\", което ще се проведе в Амстердам. На него ще бъдат избрани членове на управителния съвет и ще бъдат определени техните възнаграждения. Най-големият акционер в новата група е руската банка Сбербанк, която притежава 39.2 процента от акциите. Другият руски кредитор, банка ВТБ, разполага със 7.5 процента, а Загребска банка - с 2.9 процента. /БТА", "date": "2019.04.01", "title": "Бившият най-голям работодател на Балканите спира да съществува от днес"}
{"url": "https://www.dnevnik.bg/razvlechenie/2019/04/01/3412978_v_kubinskoto_imenie_na_heminguei_be_otkrit_nov_centur/", "text": "Реставрационен център за съхранение и опазване творчеството на писателя Ърнест Хемингуей бе открит в Куба тази събота, с което се подчертават областите на сътрудничество със САЩ, въпреки че двустранните отношения между старите врагове от студената война отново са в застой, съобщава \"Ройтерс\". Хемингуей, който печели Нобелова награда за литература през 1954 г., пише някои от най-известните си книги по време на 21-годишния си престой във \"Финка Вихия\" - фермата, превърната сега в музей в Сан Франсиско де Паула, в покрайнините на Хавана. Центърът за реставрация, построен от Кубинския национален съвет за опазване на културното наследство и щатската фондация \"Финка Вихия\", е разположен върху имота с площ от 6 хектара, където Хемингуей живее в просторна, покрита от сянката на околните дървета къща в испански стил. По време на церемонията по откриването на центъра щатският конгресмен от Масачузетс Джим Макгавърн, който се бори за по-добри двустранни отношения между Куба и САЩ, заяви, че когато двете държави се обединяват и работят заедно, създават \"положителни и удивителни неща\". По думите му осъществяването на проекта е щяло да бъде далеч по-лесно, ако не беше дългогодишното търговско ембарго спрямо Куба, което президентът Доналд Тръмп затегна още повече от идването си на власт насам. Хемингуей се мести във \"Финка Вихия\" през 1939 г. - годината преди публикуването на \"За кого бие камбаната\". Докато е там, пише \"Старецът и морето\", \"Подвижен празник\" и \"Острови на течението\", смятат местни литературни изследователи. Писателят напуска Куба през 1960 г. - повече е от година след началото на Кубинската революция и по-малко от година преди да се самоубие в Айдахо на 61-годишна възраст след борба с депресията. Писателят оставя хиляди свои документи в Куба. Сред тях има ръкописи на някои от творбите му, писма, както и фотографии и книги с анотации. Центърът за реставрация, който е финансиран и от фондация \"Форд\", организацията American Express Philanthropy и фондация AT&T наред с много други, включва лаборатории и трезор със специална климатична система. Кубинската комисия по опазване на културното наследство и фондацията \"Финка Вихия\" досега имат подписани три споразумения за сътрудничество с цел опазване и разпространяване на творчеството на Хемингуей.", "date": "2019.04.01", "title": "В кубинското имение на Хемингуей бе открит нов център за реставрация"}
{"url": "https://www.dnevnik.bg/sport/2019/04/01/3412903_papa_francisk_mesi_e_dobur_no_ne_e_bog/", "text": "Звездата на \"Барселона\" Лионел Меси често е сравняван с футболен бог заради нещата, които прави на терена. Аржентинецът го потвърди и през уикенда, когато вкара два невероятни гола в  каталунското дерби срещу \"Еспаньол\" . Според папа Франциск обаче сравненията с бог са светотатство. \"На теория подобни сравнения са светотатство. Не може това нещо да се казва и аз не го вярвам. Нима вие го вярвате\", каза папата в интервю за La Sextra. При отговор на интервюиращия Жорди Еволе, че наистина вярва, папа Франциск се разсмя. \"Аз не го вярвам. Хората могат да казват, че той е бог, точно както казват \"Обожавам те\", но само Господ може да бъде почитан. Това са думи на хора, знаете, че твърдението той е бог на футболния терен е популярно сред феновете\", добави  папа Франциск . Главата на римокатолическата църква също е аржентинец като Меси и се срещна с петкратния носител на \"Златната топка\" през 2013 г. \"Разбира се, той е много добър футболист, но не е бог\", завърши папата.", "date": "2019.04.01", "title": "Папа Франциск: Меси е добър, но не е бог"}
{"url": "https://www.dnevnik.bg/bulgaria/2019/04/01/3413006_prozrachnost_bez_granici_obshtinskite_suvetnici/", "text": "Асоциация \"Прозрачност без граници\" остро възрази срещу промени в Закона за противодействие на корупцията, които изключват общинските съветници от кръга на лицата, заемащи висши публични длъжности, задължени да декларират своето имущество и конфликт на интереси пред антикорупционната комисия. В писмо до медиите от неправителствената организация определят това законодателно решение като \"много лош политически и обществен сигнал\". В текста се напомня, че краткия си четиринадесет месечен живот антикорупционният закон е бил променян пет пъти. От \"Прозрачност без граници\" не намират за основателен аргумента на депутатите, че, ако и те бъдат включени в обхвата, ще \"блокира системата за деклариране\". Като посочват, че става дума за представители на местните власти, избрани след пряк избор и с ключова роля за решаване на местните проблеми, от неправителствената организация коментират, че ефективното противодействие на корупцията не трябва да се разглежда само като преследване и репресия спрямо потенциални нарушители, а с превенция чрез всеобхватна система за деклариране и проверки на лицата, заемащи публични длъжности. \"Ефективността на превенцията и противодействието на корупцията не се измерва с обикновени калкулации за съотношение между вложени и възвърнати ресурси, а с търсения резултат - ограничаване на корупцията във всички значими области на обществения живот\" пишат до депутатите \"Прозрачност без граници\". В края на миналата година депутати от ГЕРБ и ДПС  внесоха законопроект за промени  в Закона за противодействие на корупцията и за отнемане на незаконно придобитото имущество. С него се предвижда общинските съветници изцяло и окончателно да се извадят от списъка на лицата, задължени да подават декларации за имущество, интереси и несъвместимости и подлежащи на проверка за корупция като заемащи висши публични длъжности. Аргументът за това е, че броят на общинските съветници в държавата е около 5400 души, а това са твърде много хора и е непосилно да бъдат проконтролирани.", "date": "2019.04.01", "title": "\"Прозрачност без граници\": Общинските съветници трябва да декларират имущество"}
{"url": "https://www.dnevnik.bg/sviat/2019/04/01/3413007_erdogan_shte_izgubi_i_istanbul_sochat_izbornite/", "text": "При почти всички (99.8%) преброени бюлетини опозиционният кандидат се очертава победител на местните избори в Истанбул. Това показват данни от централната избирателна комисия, цитирани от  Анадолската агенция . Те не са окончателни, но показват, че Екрем Имамоглу е увеличил преднината си пред бившия премиер Бинали Йълдъръм. Кандидатът на управляващите обаче обяви победа за втори път през последните 24 часа на базата на данните на собствената си партия. Към 13:30 ч. българско време Имамоглу води с 4 163 188 гласа пред Йълдъръм, който е получил 4 139 352 гласа (почти 24 хил. бюлетини разлика). Ако тази информация се потвърди, ще означава, че кметските места и в трите най-големи града, както и в редица други ще са в ръцете на опозицията, след като управляващата Партия на справедливостта и развитието (ПСР) загуби тази позиция в Анкара. В най-големия град нейни избраници управляват от четвърт век, а самият президент Реджеп Тайип Ердоган е бил кмет на Истанбул между 1994 и 1998 г. Повече за равносметката от големите градове и икономически центрове на Турция  четете тук . Малко след резултатите на изборната комисия и кандидат-кметът от основната опозиционна Републиканска народна партия Екрем Имамоглу обяви, че води с 25 158 гласа. Преднината, за която той съобщи, докато бяха изнасяни резултатите на комисията, е малко над официалните данни. ПСР обяви, че опонентът, изглежда, действително има повече гласове към момента, но резултатите в Истанбул отново ще се обърнат в нейна полза, след като тя спечели обжалвания в някои секции, и че са открити над 216 хил. невалидни бюлетини. Снощи Йълдъръм водеше с над 200 хил. гласа, след като бяха преброени по-голямата част от бюлетините. След отваряне на урните от райони, където традиционно печелят кандидати на РНП, обаче дистанцията се стопи, а обработените от избирателната комисия резултати започнаха да се бавят. При преднина  от едва няколко хиляди гласа  сайтът на комисията спря работа. И Йълдъръм, и Имамоглу тогава се обявиха за победители. Първите коментари - от \"контрол на Турция\" до \"ефекта на доминото\" При потвърждаване на резултатите от Истанбул ПСР би се изправила пред ситуация, в която е спечелила значително повече провинции от опозицията и на много места е триумфирала на вота за общински съвети (с 45% от всички бюлетини, при 43% през 2014 г.), но няма контрол върху икономическите центрове, където се създават около две трети от брутния вътрешен продукт на страната. Турски журналисти припомнят, че Ердоган е заявявал, че който контролира Истанбул, \"печели Турция\". \"Файненшъл таймс\" отбелязва, че ударът за Ердоган идва и от факта, че макар той да не бе кандидат на изборите, водеше кампанията - особено в големите градове - сякаш тя бе за национални избори. Това бе и впечатлението на опозицията, която отговаряше на  призивите му за \"национално оцеляване\"  с коментара, че  става дума само за местен вот  и не е нужно той да се превръща във война. От личен опит турският лидер знае как победата на местно ниво може да предизвика ефекта на доминото - бе избран като кмет на Истанбул при силна подкрепа за ислямистката програма, която предлагаше, а след осем години партията, на която той е съосновател, изгря на националната сцена и пое управлението на Турция, пише  \"Файненшъл таймс\" . Сега той ще трябва да се изправи пред икономически проблеми, каквито доведоха партията му на власт преди 16 години. Президеннтът същевременно даде сигнал - за облекчение на инвеститорите - че засега не смята да свиква нови избори, след изтощението на турските граждани от 13 вота за 12 години. \"Няма да сме ограничени от постоянни избори\" отсега нататък, а \"ще гледаме напред\", каза Ердоган. Той има предвид факта, че ше намалее натискът да се избягват драстични мерки (като обещаните икономии) заради изборите. Ердоган остава най-популярният политик в Турция и не може да се говори за края му, но посланието за \"предизборния съюз\" на ПСР и националистите е недвусмислено - доверието на избирателите в големите градове, на индустриалния елит и средната класа е изгубено, смята Аслъ Айдънташбаш от Европейския съвет за външна политика. Резултатът ще вдъхне увереност на опозицията, докато управляващите ги чакат \"тежки времена заради инфлацията и рецесията\",  казва  за \"Блумбърг\" Йозгюр Юнлюхисарджъклъ от офиса на German Marshall Fund в Анкара. Според  \"Ал Монитор\"  тези първи избори, откакто Ердоган се закле като президент с изпълнителни правомощия са и своеобразен референдум дали турците одобряват новия начин на управление, при който властта се съсредоточи в държавния глава, а не в парламента. Изданието допуска, че по-ниската (83%) активност спрямо 87-те процента на последните избори миналата година може да е свързана и с разочарованието на гласоподаватели на ПСР. Тази активност е и с 5 пунктна по-ниска, отколкото през 2014 г. Резултатът означава и че ПСР такава, каквато е сега, върви към края си и или ще трябва да се промени, или от нея ще се зароди нова партия,  пише  \"Франкфуртер алгемайне цайтунг\". И в близкия до управляващите \"Дейли сабах\" коментатор  отбелязва , че \"процесът, който ще последав, ще промени курса на политиката за онези, които искат да останат в надпреварата.\"", "date": "2019.04.01", "title": "Ердоган ще изгуби и Истанбул, сочат изборните резултати"}
{"url": "https://www.dnevnik.bg/zelen/2019/04/01/3412791_neno_dimov_otnovo_nastoia_pred_suda_planut_za_pirin_da/", "text": "Министърът на околната среда и водите Нено Димов е обжалвал решението на Върховния административен съд (ВАС), който на 7 март  за втори път отсъди , че ведомството не може да променя плана за управление на националния парк, без да го подложи на екооценка. Това се вижда от регистрите по делото, като от ВАС потвърдиха пред \"Дневник\", че на 27 март министърът на околната среда е внесъл жалба срещу решението. Доводите от повторното решение  на Върховния административен съд от началото на месеца бяха публикувани седмица след оповестяването на отсъждането. От една страна, те стъпват на европейската съдебна практика, за която информация към съда подават Асоциацията на парковете в България, WWF-България и двете физически лица, които съдят МОСВ за опита му за актуализация на плана без оценка на екологичните последствия. \"Съдът на ЕС вече е постановил, че понятието \"планове и програми\" се отнася до всеки акт, който, като определя правила и процедури за контрол, приложими за съответния сектор, установява съществена съвкупност от критерии и подробни правила за разрешаването и прилагането на един или повече проекти, които могат да имат значително отражение върху околната среда (решение от 27 октомври 2016 г., D’Oultremont и др., C-290/15, EU:C:2016:816, т. 49 и цитираната съдебна практика). Екологичната оценка следва да се извърши на възможно най-ранен етап, така че резултатите от нея да могат да окажат влияние и върху всички евентуални решения.", "date": "2019.04.01", "title": "Нено Димов отново настоя пред съда планът за Пирин да се промени без екооценка"}
{"url": "https://www.dnevnik.bg/bulgaria/2019/04/01/3413019_obshtinski_naredbi_pozvoliavat_zastroiavane_na_zeleni/", "text": "С наредби общините позволяват по-голямо застрояване в парковете и градинките, отколкото позволява законът. Това установи проверка на Върховната административна прокуратура за законността на нормативните актове, свързани със застрояването и опазването на зелените площи, приети от общинските съвети. В хода на проверката са установени 157 наредби, в които са допуснати различни нарушения. Разкрити са случаи, в които местните органи на власт допускат в обществените паркове и градини да се разполагат кафенета, сладкарници и други покрити обекти в съществено противоречие със Закона за устройство на територията. Този закон урежда императивно допустимото застрояване в изброените места и на практика с подзаконовите актове се разрешава в озеленените площи да се намират обекти, каквито законодателят не позволява, се казва в съобщението на прокуратурата. Нарушения са констатирани и при разрешената площ на преместваемите обекти, които могат да се поставят в паркове и градини. Според Закона за устройство на територията подобни обекти могат да заемат до 10 на сто от площта на имота, докато в някои общини е установен друг процент. Прокурорите са намерили норми, с които са регламентирани състави на административни нарушения в противоречие със закона. Най-честите случаи са на въвеждане на санкции, несъобразени със Закона за движение по пътищата при паркиране на пътни превозни средства в паркове и градини, със Закона за управление на отпадъците при замърсяване на озеленените площи, със Закона за ветеринарномедицинската дейност при неспазване на забраните за извеждането на кучета без повод, а на агресивни кучета - и без намордник, както и за разхождането на кучета на детски площадки и на места, обозначени от общините със забранителни знаци. В други подзаконови актове са предвидени незаконосъобразни възможности за промяна предназначението на съществуващите озелени площи. По силата на Закона за устройство на територията не може да се променя предназначението на съществуващи озеленени площи. Изключението засяга единствено части от имоти, които не са реализирани и то за изграждане на елементи на техническата инфраструктура или на обекти, свързани с отбраната и сигурността на страната. В общински наредби местните органи на власт не правят подобно разграничение. На много места кметовете делегират на друг общински служител да налага глоби, въпреки че по закон само кметът или зам.-кмет имат такова правомощие. Нарушителите обжалват и глобите падат в съда, установява прокуратурата. Сред общините в нарушение са Пловдив, Варна, Велико Търново, Плевен, Русе, Сливен, Благоевград, Враца, Кюстендил, Кърджали, Перник, Силистра, Търговище, Монтана, Созопол, Поморие, Царево, Трявна, Казанлък, Девин, Ботевград, Троян, Димитровград, Асеновград, Сапарева баня, Тетевен, Драгоман, Доспат, Свиленград, Минерални бани, Оряхово, Горна Оряховица, Симеоновград, Харманли, Доспат, Тополовград и други", "date": "2019.04.01", "title": "Общински наредби позволяват застрояване на зелени площи в нарушение на закона"}
{"url": "https://www.dnevnik.bg/razvlechenie/2019/04/01/3412991_noviiat_zombi_film_na_djim_djarmush_idva_prez_juni_s/", "text": "Бил Мъри, Иги Поп, Адам Драйвър и Стив Бушеми са само част от актьорите, които участват в новия филм на Джим Джармуш \"Мъртвите не умират\" (The Dead Don’t Die). Според информация на продуцентите от Focus Features премиерата на лентата ще е на 14 юни, пише списание \"Ролинг стоун\". Подробности около сюжета все още не са разкрити. Коментирайки актьорите, които участват във филма, продуцентите твърдят, че това е \"най-великият зомби актьорски състав на всички времена\". Автор на сценария е самият Джармуш. Други известни имена, които ще се появят в \"Мъртвите на умират\", са Селена Гомес, Тилда Суинтън, Дани Глоувър, Том Уейтс и Клоуи Севини. В свое интервю от миналата година Бил Мъри каза за филма: \"Джим Джармуш е написал сценарий за зомби филм, който е толкова невероятен... Но не, аз няма да играя зомби.\" Интернет изданието Dead Line обръща внимание на това, че никой не би се учудил, ако филмът първо бъде показан в Кан. Цели 11 заглавия на Джармуш са били включвани в програмата на кинофестивала. В момента обаче филмът официално е в постпродукция. Но нищо чудно в средата на април, когато ще бъде обявена селекцията на Кан, Джармуш и звездите, които е събрал в новата лента, да се разходят по червения килим там. Това е първият филм на Джармуш от 2016 г., когато той изкара документалната лента за The Stooges. В \"Мъртвите на умират\" режисьорът е събрал накуп много имена, с които вече е работил. Бил Мъри участва в \"Счупени цветя\" (Broken Flowers) и The Limits of Control. Адам Драйвър - в \"Патерсън\", а Тилда Суинтън - в \"Счупени цветя\" и \"Само любовниците остават живи\". Джармуш работи с Иги Поп в \"Мъртвецът\" (с участието на Джони Деп) и в \"Кафе и цигари\". Том Уейтс играе една от главните роли в Down by the Law и също участва в \"Кафе и цигари\".", "date": "2019.04.01", "title": "Новият зомби филм на Джим Джармуш идва през юни с впечатляващ подбор на актьори"}
{"url": "https://www.dnevnik.bg/bulgaria/2019/04/01/3413037_prokuraturata_povdigna_obvinenie_i_na_suuchastnicite/", "text": "Софийската градска прокуратура (СГП) повдигна обвинение на  двама от  съучастниците на кмета на община Созопол Панайот Рейзи , който на 19 март беше обвинен за длъжностно присвояване на близо 2 млн. лв., съобщава държавното обвинение. Единият от съучастниците е главният счетоводител на общината. Тя е обвинена за длъжностно присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления, съобщава прокуратурата. Тя е привлечена като обвиняема за това, че между 2014 г. и 2017 г. в Созопол с 34 отделни деяния в качеството си на длъжностно лице и след като се е сговорила предварително с другите извършители, е присвоила чужди пари в обща размер над 2 млн. лв., собственост на община Созопол. Тя е наредила изплащането на сумата в общ размер да бъде преведена от община Созопол по две банкови сметки с титуляр физическо лице, нямащо нищо общо с фирмата изпълнител. Като основание за банковите преводи – общо 72 на брой, се сочели договори за различни дейности в села на територията на общ. Созопол – от ремонт на детска градина до авариен ремонт на улици и подпорни стени за ликвидиране на последици от стихийно бедствие. Спрямо нея е взета мярка за неотклонение \"подписка\". Ако бъде призната за виновна по повдигнатото й обвинение за престъплението може получи наказание \"лишаване от свобода\" от 10 до 20 години, както и конфискация на част или цялото имущество. По същото досъдебно производство е привлечен към наказателна отговорност и мъж, който също е с мярка за неотклонение \"подписка\".", "date": "2019.04.01", "title": "Прокуратурата повдигна обвинения и на съучастниците на кмета на Созопол"}
{"url": "https://www.dnevnik.bg/biznes/2019/04/01/3413221_evrohold_potvurdi_interesa_si_da_kupi_bulgarskiia/", "text": "След задълбочено проучване и обстоен анализ на финансовите резултати на българските подразделения на чешката енергийна компания \"ЧЕЗ груп\" публичният холдинг \"Еврохолд България\" АД е отправил обвързваща оферта за придобиването на активите на \"ЧЕЗ груп\" в България. Компанията съобщава, че участва самостоятелно в процедурата и не е партньор с някой от останалите кандидати. През миналата седмица за това  съобщи чешко издание , а холдингът обяви, че не коментира слухове. Вероятната причина аз тази реакция е, че като публично дружество той трябва да информира за това акционерите и регулаторите. Дотук се стигна, след като Комисията за защита на конкуренцията  веднъж не разреши на \"Инерком\" , собственост на Гинка Върбакова, да купи българския бизнес на ЧЕЗ, а след това отказа повторно да разглежда казуса, след като Върбакова излезе от част от фирмите си.  Холдингът ще финансира сделката със собствени средства и с подкрепата на водещи западноевропейски банки, се посочва в съобщение до медиите. Посочва се, че намерението за тази сделка е част от дългосрочната стратегия на холдинга за навлизане в нови регулирани бизнес сегменти, предлагащи големи възможности за растеж. Едновременно със сделката за придобиване на активите на \"ЧЕЗ груп\" в България холдингът обмисля възможността да продаде част от активите си извън застрахователния бизнес, за да се фокусира върху сегментите с най-голям потенциал за растеж. Компанията освен това планира увеличение на капитала с близо 80 млн. нови акции, от което очаква да набере 80 млн. евро. Решението трябва да бъде одобрено от акционерите на компанията на извънредно общо събрание на 22 април. Ръководството на холдинга е получило уверение и подкрепа за увеличението на капитала от основните акционери.  В съобщението се посочва, че до избора на купувач от страна на чешкия собственик темата няма да се коментира от съображения за конфиденциалност.", "date": "2019.04.01", "title": "\"Еврохолд\" потвърди интереса си да купи българския бизнес на ЧЕЗ"}
{"url": "https://www.dnevnik.bg/biznes/2019/04/01/3413234_predlaga_se_tol-taksata_da_e_10_st_na_km_za_kamioni_do/", "text": "Министерството на регионалното развитие и благоустройството започва днес разговори с превозвачите за размера на таксите, които ще се начисляват за използване на републиканската пътна мрежа с въвеждането на тол-системата за тежкотоварни автомобили над 3.5 тона от 16 август 2019 г. Тол-таксата да е 10 ст. на км за камионите между 3.5 и 12 т, предлага Министерството на регионалното развитие. За по-тежките автомобили таксите ще са по-високи, се казва в съобщение на ведомството без да се уточнява конкретна сума. От днес министерството започва разговори с превозвачите за уточняване на размера на таксите. Проектотарифите са изработени от експерти на Световната банка, която е консултант на агенция \"Пътна инфраструктура\". На този етап предложението е да се таксуват около 50% от републиканската пътна мрежа, т.е. около 10 000 км. Останалите 10 000 км и 20 000 км общинска пътна мрежа ще са безплатни за тежкотоварните автомобили над 3.5 т. Зам.-министърът на регионалното развитие Николай Нанков каза, цитиран от \"Фокус\", че желанието на държавата е да прояви разбиране към транспортния бранш, който е в очакване на затягане на европейските регулации с пакета \"Мобилност\". \"Реверансът, който правим с това предложение за цени, е към онези автомобили, които возят на къси разстояния – вътрешните превози. При автобусите и камионите от 3.5 т и 12 т цените ще са най-ниски в ЕС, точно за да направим реверанс към българския бизнес\", заяви Нанков. Държавата очаква да събира от тол такси около 1.16 млрд. лв. на година. \"Общите приходи, които са заложени да бъдат събрани, са в същия размер, който държавата получава като средства от винетки от тези превозвачи. Т.е. държавата ще събира същия размер от тези превозвачи като обща сума, но в самия бранш тежестите ще бъдат преразпределени – тези, които пътуват повече, ще заплащат повече\", коментира регионалният министър Петя Аврамова. Пред БНР представител на Съюза на международните превозвачи заяви, че за тировете тол таксата ще е 78.6 ст. на километър. Според Йордан Арабаджиев от съюза приемането на тези такси ще окаже влияние върху инфлационните процеси и ще доведе до поскъпването на стоките за крайния потребител.", "date": "2019.04.01", "title": "Предлага се тол-таксата да е 10 ст. на км за камиони до 12 тона"}
{"url": "https://www.dnevnik.bg/evropa/2019/04/01/3413063_mitnicheski_sujuz_sled_brekzit_shans_ili_spunka_za/", "text": "Заедно с прекратяването на свободното движение на хора това бе най-червената от червените линии на Тереза Мей - Великобритания след Брекзит трябва да може да сключва свои собствени търговски сделки, пише \"Гардиън\". Британският парламент обаче ще гласува малко по-късно днес  различни алтернативи  за излизането на страната от ЕС и митническият съюз може да се окаже едно от предпочитаните решения за депутатите, които вече три пъти отхвърлиха сделката на премиера Тереза Мей, пише \"Ройтерс\". Митническият съюз означава, че страните от ЕС прилагат еднакви мита за внасяните стоки от останалата част на света. Търговските сделки се договарят от Брюксел от името на държавите членки, макар правителствата да договарят мандата и да одобряват крайната сделка. ЕС има споразумения за свободна търговия, включващи 69 държави, сред които Канада и Южна Корея. Евентуален митнически съюз ще позволи по-лесно преминаване на стоките, но няма сам по себе си да гарантира безпрепятствена търговия и ще ограничи, макар и без да възпрепятства, възможностите на Обединеното кралство да сключва сделки за свободна търговия. Колко независима? ЕС е митнически съюз, но освен това е част от три други митнически съюза с Андора, Сан Марино и Турция. В случая с Турция споразумението не включва селскостопанските стоки или продуктите от въглища и стомана. Другите стоки могат да циркулират, без да се плащат мита, и цялата зона прилага еднакви вносни мита за продукти от трети държави – например 10-процентното мито за вносни коли. За разлика от сделката за свободна търговия митническият съюз премахва нуждата от сложни правила, за да се определи дали дадена стока наистина е от определен партньор, като машините с многобройни вносни компоненти. Подобни \"правила за произхода\" могат да се окажат скъпи и времеемки за износителите. Членството в митническия съюз ограничава, но не премахва възможността отделните участници да сключват собствени споразумения за свободна търговия с други държави. Турция, по-малкият партньор в митническия съюз с ЕС, обаче е изправена пред предизвикателство. Скорошното споразумение за свободна търговия  на ЕС с Япония  отваря Турция за вносни японски коли, без да дава реципрочен достъп за турски продукти на японския пазар. По-малкият партньор в митническия съюз, какъвто може да бъде Великобритания, може да се окаже в позиция да трябва да догонва, но с ограничена възможност за договорки, предвид че собственият му пазар е вече отворен. Турция обаче е свободна в областите, които не се включват в митническия съюз. Според характера на евентуален британско-европейски митнически съюз Обединеното кралство ще може да преговаря с други страни за търговски достъп, покриващ големия му пазар за финансови услуги, инвестициите, обществените поръчки, потока на данни и евентуални селскостопански квоти. Безпрепятствена търговия Забавянията на границата между Турция и ЕС, които мигат да продължат над 24 часа, показват, че митническият съюз сам по себе си не гарантира безпрепятствена търговия. Турските камиони, натоварени със стоки за ЕС, все още трябва да показват документи, включително фактури и разрешителни за транспорт, за всяка държава членка, през която планират да преминат. Проверките съществуват, въпреки че Турция приведе законодателството си в съответствие с определени правила на европейския вътрешен пазар, например за стандартите на продуктите, правото на интелектуална собственост и контрола върху конкуренцията. Стоките освен това могат да бъдат подложени на проверки на границата, за да се потвърди, че са спазени европейските регулации. \"Твърда\" ирландска граница Евентуален митнически съюз ще облекчи преминаването на стоки на границата между Ирландия и Северна Ирландия, но сам по себе си е малко вероятно да предотврати появата на \"твърда\" граница. Той трябва да стигне по-далеч от съюза между ЕС и Турция и да покрива селскостопанските продукти, особено млечните продукти и говеждото месо. Така на практика Великобритания ще се окаже задължена да се придържа към мерките на ЕС за превенция срещу болести, вредители и замърсители сред растенията и животните. ЕС и Нова Зеландия вече имат такова споразумение за санитарните мерки, без да имат сключена сделка за свободна търговия, което позволява на Нова Зеландия да изнася за ЕС над 200 хил. тона агнешко месо. Митнически съюз заедно с изисквания за спазване на правилата на европейския единен пазар за продуктите, който подлежи на контрол от Съда на ЕС - подобен подсилен митнически съюз не толкова ще замени, а по-скоро ще наподобява предпазния механизъм, договорен между Лондон и Брюксел, но отхвърлен от британските депутати, в рамките на който Великобритания ще влезе в \"единна митническа територия\" с ЕС и Северна Ирландия ще бъде подложена на допълнителни правила за европейския митнически съюз.", "date": "2019.04.01", "title": "Най-червената линия: Шанс или спънка ще е за Великобритания митнически съюз след Брекзит"}
{"url": "https://www.dnevnik.bg/biznes/2019/04/01/3413239_borisov_uveri_tjutjunoproizvoditeli_che_durjavata_shte/", "text": "В четвъртък управителният съвет на държавен фонд \"Земеделие\" ще вземе решение за изплащане на дължимите суми на тютюнопроизводителите от Североизточна България, които имат вземания от частна гръцка фирма от 2016 г. В това ги увери министърът-председателят Бойко Борисов на среща в шуменското село Пристое. В знак на недоволство в събота те блокираха главния път Шумен-Силистра и се обърнаха за помощ към българския премиер, който днес ги посети. Издължаването ще стане чрез държавната помощ \"Де минимис\". \"Хората, които ги е болял кръстът, докато садят тютюна, докато го берат, докато го прибират, ще си получат и парите\", заяви премиерът, цитиран от пресцентъра си. Той уточни, че е необходимо кметовете и областните управители от региона човек по човек да направят списъци със засегнатите стопани, за да им бъде помогнато. \"България не е само на жълтите павета. България е и тук – това са хора отрудени - в земята, в тютюна. За какво ли не се харчат пари, те заслужават да им обърнем внимание\", посочи Борисов и добави, че са нужни около 1.5 млн.-2 млн. лв. \"Предайте на всички - който е садил и е загубил, да направим така, че по списък след четвъртък да може да си вземе парите\", заяви премиерът. На срещата в Пристое тютюнопроизводителите го информираха за още два проблема. От 2010 г. те получават преходна национална помощ без да са знаели, че за нея дължат данъци. А сега трябва да ги погасяват за 5 години назад. \"С данъците е по-трудна работата, там можем да направим единствено отсрочване с много години и да търсим пак прекомпенсиране във времето. Защото видяхте - искахме на мюфтийството да опростим данъка и какъв вой се наддаде. Така че за данъците специално ще мислим\", отговори премиерът. Тютюнопроизводителите добавиха, че имат проблем и с програма за застраховане на земеделската продукция, тъй като частна компания отказвала да изплати средства за щети. Премиерът заяви, че когато има частно-правен проблем, много трудно може да се намеси държавата, но ще се търси възможност.", "date": "2019.04.01", "title": "Борисов увери тютюнопроизводители, че държавата ще им плати вместо частния изкупвач"}
{"url": "https://www.dnevnik.bg/sport/2019/04/01/3413238_kak_fenovete_na_cska_i_levski_biaha_zaglusheni_vuv/", "text": "Десетки страници във \"Фейсбук\", обединяващи привърженици на различни отбори - в това число на ЦСКА и \"Левски\", бяха свалени от социалната мрежа.  преди важните две гостувания в Разград тази седмица. Те се оплакаха, след като бяха свалени най-следваните страници - на \"Сектор Г\", Offenders, и дори на фен магазина на \"Българска армия\". \"Както знаете, за последните 24 часа почти всички страници в социалните мрежи, свързани с дейността на Северната трибуна, бяха заличени, а някои от тях спрени от нас като превантивна мярка, след като бяха нееднократно докладвани. Използваме тази трибуна да се обърнем към всички вас - този удар може единствено и само да ни забави, но по никакъв начин няма да ни спре да постигнем целите си. ЦСКА и \"Сектор Г\" ще пребъдат независимо от всичко и всички останали\", написаха от фенклуба на червените.", "date": "2019.04.01", "title": "Как фенове на ЦСКА и \"Левски\" бяха заглушени във \"Фейсбук\""}
{"url": "https://www.dnevnik.bg/bulgaria/2019/04/01/3413236_kapital_shefut_na_antikorupcionnata_komisiia_ne_e_imal/", "text": "Председателят на антикорупционната комисия (КПКОНПИ) Пламен Георгиев не е разполагал с доказани средства, за да купи апартамента си на три нива, намираш се срещу сградата на външно министерство в София. Това съобщава  \"Капитал\" , като се позовава на имуществените декларации, които Георгиев подава в качеството си на заемащ висша държавна длъжност. Доходите на Георгиев са публични от 2007 г. насам, а финансовият резултат от дейността на съпругата му, която е зъболекар, се вижда както от отчетите на двете юридически лица, чрез които тя практикува, така и от подадената през 2018 г. декларация от Георгиев пред Народното събрание при избора му за шеф на КПКОНПИ, уточнява изданието.  Според статията анализът на официално показаните приходи, разходи и инвестиции на семейството показва, че то влиза в 2017 г. с отрицателен паричен поток. И въпреки че покупката на апартамента е частично финансирана с ипотекирането му пред Първа инвестиционна банка и продажба на имот в \"Люлин\",  в зависимост от това дали сделките са правени на данъчна оценка или на пазарна цена (\"Капитал\" публикува таблици за несъответствието -  тук ).  Необясним според термините на КПКОНПИ е произходът на тези средства - има несъответствие между приходите и разходите на семейството с възможен порядък от близо половин милион лева, отбелязва изданието.  Георгиев води държавната структура, която по разпореждане на прокуратурата  ще проверява политиците , за чиито сделки се разбра в последните две седмици и  компанията - продавач на апартаментите, \"Артекс\" . Антикорупционната комисия, която от миналата година получи допълнителни правомощия и ресурс за разследвания и налагане на запори с мотива да противодейства на корупцията, направи поредица от шумни акции, но до момента нито едно от започналите след тях наказателни дела не е завършило. Пламен Георгиев стана част от скандала около имотите  . Миналата седмица \"Бивол\" съобщи, че има  сериозно разминаване  между сумите, вписани в имуществените декларации на Георгиев, и материалния интерес, отбелязан в бележките в Агенцията по вписванията, като посочи, че общата сума на несъответствието е близо 250 хил. лв. Ден по-късно неправителствената организация \"Антикорупционен фонд\" и Би Ти Ви обявиха, че   - тризонет, а сделките, които е сключил, са на цена под данъчната оценка на имотите. Кадри на телевизията, заснети с дрон, показаха, че терасата е усвоена и върху нея има барбекю. В официална позиция шефът на антикорупционната комисия отговори, че не е вписал терасата като част от имота си (и съответно тя не е част от цената), тъй като става дума за общи площи, независимо че до нея се стига само по вътрешни стълби от неговия апартамент.", "date": "2019.04.01", "title": "\"Капитал\": Шефът на антикорупционната комисия не е имал доказани средства за покупката на тризонет"}
{"url": "https://www.dnevnik.bg/bulgaria/2019/04/01/3413261_shestima_obvineni_za_iznasiane_i_turgoviia_s_orujiia/", "text": "Главна дирекция \"Борба с организираната престъпност\" (ГДБОП) и Специализираната прокуратура задържаха и обвиниха шестима души в Казанлък за произвеждане, търговия и държане на оръжие без разрешение. Те са арестувани в момент на сделка, а  един от тях е служител в завод \"Арсенал\" , съобщиха от МВР и прокуратурата. Разследването е започнало след сигнал в ГДБОП в края на август 2018 г. При претърсване на няколко адреса криминалистите открили и иззели седем автомата, пистолет \"Макаров\", картечен автомат, ловни пушки, боеприпаси и части за карабини. И шестимата задържани имат криминални регистрации за различни престъпления. Групата изработвала и продавала оръжия след предварителна поръчка и плащане. Служителят на \"Арсенал\" изнасял частите, които били сглобявани извън завода. Цените на оръжията били различни за всеки вид. Автоматите са със заглушители и били търсени предимно от бракониери, занимаващи се с незаконен лов на територията на общината. Прокурор Димитър Петров, изпълняващ функцията ръководител на Специализираната прокуратура, обясни, че въпреки проверките от служба \"Контрол над общоопасните средства\" (КОС) нивото на контрол в завода е било занижено. Престъпната група се е занимавала и с бракониерство. Освен незаконните оръжия и части за тях криминалистите са намерили и убита кафява мечка. Няма данни незаконното оръжие да е било изнасяно зад граница. По думите на зам.-директора на ГДБОП Стоян Темелакиев няма данни на членовете на групата да имат връзка с терористични организации. Той допълни, че служителят в завода е опитвал да вербува свои колеги за незаконната дейност, но няма данни да е успял. По думите на Темелакиев служителят на \"Арсенал\" е на ниско ниво в завода, но явно доходите не са му достигали.", "date": "2019.04.01", "title": "Шестима са обвинени за изнасяне и търговия с оръжия от \"Арсенал\""}
{"url": "https://www.dnevnik.bg/sviat/2019/04/01/3413262_kosovski_sudilishta_zapochnaha_da_poemat_ot_evrosujuza/", "text": "Съдилища в Косово започнаха работа по дела за военни престъпления от мисията на Евросъюза в Прищина. Това съобщи балканската телевизия N1. Така случаи, свързани с обвинения към Армията за освобождение на Косово (АОК) и нейни предполагаеми престъпления срещу сърби и други цивилни, ще са в ръцете на институции, които Белград не признава. Новината вече предизвика недоволство в Сърбия, чийто премиер Ана Бърнабич каза, че от решението не произтича \"нищо добро\" за страната ѝ, особено докато \"политически лидери, които тъпчат човешките права на сърбите\", са на власт в Прищина. Белград смята за военнопрестъпник премиера в Косово Рамуш Харадинай. И той, и президентът Хашим Тачи, и председателят на парламента са бивши военни командири и някои експерти, критични към властите, смятат, че правосъдието за случаите от войните ще се забави, докато тяхното поколение не напусне властта. От косовска гледна точка пък проблемът е, че много от сърбите, заподозрени в такива престъпления, живеят в самата Сърбия, а това затруднява разследванията, обяснява \"Свободна Европа\".", "date": "2019.04.01", "title": "Косовски съдилища започнаха да поемат от Евросъюза дела за военни престъпления"}
{"url": "https://www.dnevnik.bg/video/2019/04/01/3413224_video_drugite_novini/", "text": "Българските гимнастички готови за състезанията за Световната купа", "date": "2019.04.01", "title": "Видео: Другите новини"}
{"url": "https://www.dnevnik.bg/sviat/2019/04/01/3413271_aljirskiiat_prezident_shte_se_ottegli_predi_28_april/", "text": "Алжирският президент Абделазиз Бутефлика ще се оттегли най-късно до 28 април, съобщи президентството на страната, цитирано от агенция \"Ефе\" и радио RFI. Решението за оставката означава, че след това в Алжир ще има преход под ръководството на президента Абделкадер Бенсалах. То следва седмици на протести заради плановете му (по-късно оттеглени) да се кандидатира за пети пореден мандат. Когато Бутефлика, на власт от две десетилетия, реши да се откаже от намерението си, той отложи и изборите и събуди недоволство  заради възможността да остане на власт  за неопределено време. По конституция изборите трябва да са до 90 дни след оставката. Решението на Бутефлика идва, след като  армията  и управляващата  коалиция  се обърнаха срещу него и поискаха той да бъде отстранен. Самата партия на 83-годишния президент се дистанцира от него след тези призиви. Стотици хиляди алжирци  протестират всяка седмица  с искане за смяна на системата.", "date": "2019.04.01", "title": "Алжирският президент се съгласи да се оттегли преди 28 април"}
{"url": "https://www.dnevnik.bg/analizi/2019/04/01/3413265_poslanieto_ot_urnite_v_turskite_izbori/", "text": "Местните избори в Турция, в които се състезаваха два политически съюза, изпратиха важно послание и за правителството, и за опозицията. Избирателите предупреждават управляващите, но без да предизвикват сериозна нестабилност. Изненадата в тези избори е Анкара, докато в Истанбул състезанието е изключително оспорвано. Правителственият алианс подкрепи кандидати от Партията на справедливостта и развитието (АКР), докато опозицията застана зад издигнатите от Републиканската народна партия (СНР). Но всъщност най-голяма изгода от пред урните спечели Партията на националистическото действие (МНР). От една страна, тя удвои броя на спечелените общини, а от друга, тя има значително влияние върху политическия език, използван от АКР. Кемал Кълъчдароглу, лидерът на СНР, заложи на кандидати, които можеха да получат гласове и от консервативните части от обществото, както и да са способни да водят пряк разговор с хората. Цената за това бе рискът от предизвикване на безредици вътре в партията. Но изборните резултати доказаха, че Кълъчдароглу е бил прав. Следващият въпрос е дали това ще се отрази на ръководството на партията и на политическата ь линия. Изборите бяха възприемани като мащабна конкуренция между \"кампанията за национално оцеляване\" на правителството и фокуса върху икономиката, поставен от опозицията. \"Изглежда, че посланието ни за оцеляване на страната беше добре разбрано от нашите хора\", каза в първото си обръщение в изборната нощ президентът Реджеп Тайип Ердоган. Но посланието от избирателите включи и влошаващите се икономически условия, като в същото време по доста балансиран начин се признава и това, че страната има проблем с оцеляването си. Сега турската политическа система влиза в нова епоха, в която двойната партийна структура изглежда се напасва към модела на силна президентска власт. Въвеждането на праг от 50% ще задължи партиите да участват в изборите чрез коалиции и съюзи, защото самостоятелно нямат никакви шансове. Друг изненадващ аспект от неделния вот е случилото се с Демократичната партия на народите (HDP). Ердоган благодари на братята кюрди след изборите на юни миналата година. Същите кюрди изиграха важна роля и в сегашните избори. Изглежда, че мнозинството от избирателите на HDP са се прелели към кемалистите от СНР. Тези избори са съдбоносни за \"Добрата партия\" (İYİ), която се опита да сключи алианс с СНР. Очевидно е, че тя се представи зле. За лидерката Мерал Акшенер алармата е включена и продължава да звъни. Същото не може да се каже за Кълъчдароглу. Резултатите изключват повдигането на въпрос за оставката му от ръковоството на партията. Напротив, Кълъчдароглу излиза от тези избори по-силен. Въпреки това СНР заложи в Истанбул на Екрем Имамоглу, който рецитира в джамията сурата Ясин и Шариф (бел.ред. - в нея се казва, че  ), но няма проблем с религията на другите и умее да се хареса на дясноцентристкото крило. Той се оказа спокоен, но силен актив. Първото изявление на президента за изборните резултати сочи, че посланието от урните е чуто. Фундаменталният въпрос е тази изразена воля да бъде отразена и в политическия стил и език на АКР. Ще се завърне ли партията към реформаторската си и либертарианска идентичност? В някакъв смисъл в словото си Ердоган начерта пътна карта за новата епоха. Той смята, че изборите са потвърдили доверието към АКР: \"Излизаме от тези избори като триумфираща партия!\" След бурните страсти в кампанията президентът демонстрира, че приема изборните резултати с проява на едно стабилно демократично чувство. \"Всяка победа и всяка загуба са израз на нашия народ. Това е условието за съществуване на демокрацията\", заяви той. Акцентът, който постави на 2023 г., имаше за цел да бъде чут вътре и извън страната. \"Имаме пред нас четири години и половина. Винаги ще гледаме напред.\" Ердоган подчерта, че до 2023 г. няма никакви избори. Кълъчдароглу също каза, че \"няма да се държим като опортюнисти с призиви за предсрочни избори\". Турция е уморена от избори. Предстои до 2023 г. да се свърши много работа, особено за икономиката и демократизирането. Но да не забравяме, че в изборната нощ започнаха да се променят някои изявления на опозицията. Наистина ли разполагаме с четири години и половина без избори?", "date": "2019.04.01", "title": "Посланието от урните в турските избори"}
{"url": "https://www.dnevnik.bg/sviat/2019/04/01/3413292_zashto_vijdam_tazi_publikaciia_feisbuk_veche_shte_dava/", "text": "Защо виждам тази публикация?\" След месеци съвети да го направи компанията собственик на социалната мрежа \"Фейсбук\" обяви, че потребителите ще могат да получат отговор. \"Фейсбук\"  съобщи вчера , че вече не само рекламите ще се показват на фийда на потребителите с обяснение защо това се случва. През приложението на мрежата ще може да се дава и контрол колко често се показва този тип публикации в бъдеще. Всеки пост дава възможност за това - горе вдясно, в изскачащото при натискане меню, въпросът Why am I seeing this post? е най-отдолу в списъка. Чрез нея потребителят мже да разбира защо му се показва конкретно съдържание и да схване логиката, използвана от социалната мрежа, за да го покаже - например ако човек е взаимодействал с автора на публикацията, ако взаимодейства с конкретни типове постове, свързани с този, или дори само заради популярността му. \"Фейсбук\" досега даваше информация само за тагретирани реклами - например че рекламодателят е избрал хора в съответната възрастова група. Сега ще има допълнителна информация като въпроса дали рекламодателят е публикувал мейл листа, в която е и адресът на потребителя. Не всички ще могат да започват тази функционалност веднага. За някои потребители тя ще се появи още тази седмица, но за други ще е достъпна едва другия месец.", "date": "2019.04.01", "title": "\"Защо виждам тази публикация?\" \"Фейсбук\" вече ще дава отговора"}
{"url": "https://www.dnevnik.bg/photos/2019/04/01/3413062_fotogaleriia_svetovnite_snimki_na_denia_-_1_april_2019/", "text": "Модел по време на състезание за грим в Дюселдорф, Германия.", "date": "2019.04.01", "title": "Фотогалерия: Световните снимки на деня - 1 април 2019 г."}
{"url": "https://www.dnevnik.bg/biznes/2019/04/01/3413324_bulgartransgaz_poluchava_blizo_55_mln_lv_za_remont_na/", "text": "С решение на координационния комитет към Механизма за свързване на Европа се отпускат 27.184 млн. евро безвъзмездна финансова помощ за проекта \"Рехабилитация, модернизация и разширение на българската преносна система - Фаза 2\" на \"Булгартрансгаз\" ЕАД, съобщи БНТ. Дейностите обхващат рехабилитацията на два участъка от северния полупръстен на газопреносната система с обща дължина около 81 км. Това са участъците \"ОС Беглеж - КВ Дерманци – КВ Батулци – КВ Калугерово\" с дължина 58 км. и \"ОС Вълчи дол - КВ Преселка\" с дължина около 23 км. Парите са предназначени за доставка, строителство и въвеждане в експлоатация на двата участъка, както и за свързаните с това дейности по строителен надзор. С рехабилитацията на участъците ще се гарантира по-сигурен и надежден пренос на природен газ. Предвижда се дейностите по рехабилитация на участъците да се изпълняват в периода януари 2019 – юни 2022 година. Основната цел на проекта от общ интерес \"Рехабилитация, модернизация и разширение на българската преносна система – Фаза 2\" е адаптиране на газопреносната мрежа на \"Булгартрансгаз\" ЕАД към плановете за развитие на инфраструктурата в региона. По този начин ще се осигури техническа възможност за пренос на допълнителни количества природен газ през територията на страната, постъпващи през съществуващите и нови входни и изходни точки като интерконекторите Гърция-България, България-Сърбия, концепцията за изграждане на Газов хъб \"Балкан\", както и плановете за разширение на ПГХ \"Чирен\".", "date": "2019.04.01", "title": "\"Булгартрансгаз\" получава близо 55 млн. лв. за ремонт на газопреносната мрежа"}
{"url": "https://www.dnevnik.bg/bulgaria/2019/04/01/3413296_koi_napravi_pametnik_na_boiko_borisov_video/", "text": "Статуята на Андрей Врабчев, която днес осъмна на площад \"Гарибалди\", повдига въпроса какво ще остане от съвременния човек като памет в бъдеще. Според самия скулптор - не много. Вижте повече във видеото.", "date": "2019.04.01", "title": "Кой направи паметник на Бойко Борисов? (видео)"}
