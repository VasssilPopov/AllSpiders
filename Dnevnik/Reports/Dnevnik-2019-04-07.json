{"url": "https://www.dnevnik.bg/bulgaria/2019/04/07/3416039_fandukova_reakciiata_na_cvetanov_zakusnia_az_bih/", "text": "Като правилна, но закъсняла кметът на София и заместник-председател на ГЕРБ Йорданка Фандъкова оцени оставката на Цветан Цветанов от управленските позиции в партията и заяви, че в тази ситуация тя би си тръгнала от важните управленски позиции. Ето какво още каза тя в  интервю за \"Нова телевизия\" , което предизвика интерес и по време на провелата се днес пресконференция на ГЕРБ, на която заместник-председателят на партията  Цветан Цветанов представи слогана  им за предстоящите избори за Европейски парламент, след което отказа да коментира изказването на Фандъкова. В началото на разговора тя заяви, че скандалът с апартаментите се е отразил тежко на ГЕРБ, и допълни: \"Съгласна съм и с думите на премиера, който каза \"Отвратихме хората\". За мен по-страшното е, че минавайки от скандал в скандал, нарушихме доверието на хората в политиката, в политиците и в институциите. Те вече не вярват на думи, не вярват дори и на проверки.\" Според нея всички в партията трябва да положат усилия, за да спре кризата на доверие. \"Това става само с признаване на грешки и поемане на отговорност. Това е принцип и аз смятам, че е правилен принцип, защото това всъщност е носене на отговорност. В този случай отговорността беше сериозна и призната.\" По повод резултатите от изследване на \"Алфа рисърч\", според което доверието в институциите е паднало дотолкова, че се доближава до нивата на това към правителството на Пламен Орешарски и разликата между ГЕРБ и БСП е под един 1%, тя допълни, че ГЕРБ е получил урок, а предизборната кампания тепърва предстои.  На въпроса защо \"от името на морала\" Цветан Цветанов подаде оставка от парламента и дали от името на същия този морал остана в партията тя отговори: \"Моралът не може да бъде различен. Моралът е един и същи. Отново ще кажа, че за мен това, че подаде оставка от политическите позиции, беше правилно, но със сигурност трябва да се дават обяснения на хората. Може би даже беше малко закъсняла реакция. Дълго време нямаше отговор за обществото, но като цяло постъпката беше правилна, но малко закъсняла.\" Причината за оставането му в партията тя отдаде на предстоящите европейски избори: \"Вероятно причините са организацията, наближаващите избори. Със сигурност той има много сериозен авторитет сред всички. Ако питате мен дали аз бих постъпила така, аз ще ви кажа не.\" На уточняващия въпрос \"Щяхте да си тръгнете от партията?\" тя отговори: \"От важни управленски позиции, да.\"", "date": "2019.04.07", "title": "Фандъкова: Реакцията на Цветанов закъсня, аз бих напуснала всички управленски позиции"}
{"url": "https://www.dnevnik.bg/bulgaria/2019/04/07/3416040_bachkovskiiat_manastir_ima_nov_igumen/", "text": "Бачковският манастир има нов игумен. Величкият епископ Сионий пое официално светата обител днес след празнична литургия, съобщава \"Нова телевизия\". Бачковският манастир е вторият по големина и значимост в България. В сряда Светият синод реши да смени досегашния игумен на Бачковската обител архимандрит Самуил и на негово място избра Сионий. Той оглавява и Троянската света обител. Официален мотив за смяната на архимандрит Самуил не беше посочен, но според свещеници причината е финансовият колапс, в който е изпаднал манастирът. Самуил управляваше светата обител от 15 месеца. Той изрази огорчение от смяната.", "date": "2019.04.07", "title": "Бачковският манастир има нов игумен"}
{"url": "https://www.dnevnik.bg/sport/2019/04/07/3413545_maratonut_barkli_-_sustezanieto_koeto_te_iziajda_mlad/", "text": "Физическата подготовка и силата на духа може да ви помогнат за пробягването на маратон (42.195 км), но за маратона \"Баркли\" ще ви необходимо нещо повече. Много повече... С дължина 160 км (100 мили), време от 60 часа и пресечен терен надпреварата често е определяна за една от най-екстремните и невъзможни за завършване. Маратонът \"Баркли\" е наричан още \"състезанието, което те изяжда млад\". Надпреварата се провежда близо до Тенеси в края на март или началото на април от 1986 г., като досега едва 15 състезатели са успявали да завършат. В последните две години нямаше участник, който да достигне финала. \"Трябва да имате чувство за хумор. Ако се напълно сериозни, ще бъде мъчение. Трябва да сте сериозни за това, което правите, но е нужно да се иронизиране, защото всичко може да се обърка, независимо колко сте подготвени\", казва директорът на състезанието Гари Кантрел. Създаването на маратона \"Баркли\" е вдъхновено от бягството на затворника Джеймс Ърл Грей през 1977 г., който излежава 99-годишна присъда за убийството на активиста за граждански права Мартин Лутър Кинг младши. Три дни по-късно обвиняемият е заловен, като за 55 часа той е изминал едва 13 км през гората. Кантрел се надсмива на дистанцията, като започва да твърди, че може да пробяга поне 100 мили (160 км) за същото време. Той кръщава надпреварата на името на приятеля си Бари Баркли. \"Развълнуван съм, че се добрах до финала. Срещнах и тичах с много невероятни и вдъхновяващи хора. Трасето е толкова трудно, колкото казват. На последната обиколка изпитах екстремна болка в крака, недостиг насън и беше невероятно изпитание за физиката и психиката заради няколко моменти и мисли, като преживяването беше едновременно поучително и красиво\", каза Джаред Кембъл при завършването на изпитанието през 2012 г. Да бъдеш избран в състезанието обаче е също толкова трудно, колкото и да го завършиш. Началният час и изискванията за записване са забулени в мистерия. Сред задължителните условия при подаването на молба за участие е плащането на такса от 1.60 долара и писането на есе на тема: \"Защо трябва да ми бъде позволено да бягам в \"Баркли\". Отговорите на въпросите носят точки, които определят колко пъти ще присъства името на даден състезател при тегленето на жребия за подбора на участниците. Всяка година едва около 40 състезатели получават право да изпитат възможностите си в предизвикателството. На всеки допуснат се изпраща \"съболезнователно\" писмо като потвърждение за участие, а избраните са задължени да предоставят допълнителна нестандартна такса, измерващата се в опита им в \"Баркли\". Състезателите, които участват за първи път, е необходимо да изпратят лицензиран регистрационен номер на превозно средство от щата или страната, от която идват. Изискването към състезателите, които са участвали преди в \"Баркли\", но не са завършили надпреварата, е да предоставят чифт чорапи с марка Gold Toe в черно или тъмносин цвят. Кутия с цигари Camel пък е допълнителното условие за малцината завършвали надпреварата, които опитват отново късмета си. Началото на маратона \"Баркли\" може да бъде дадено от полунощ до обяд в деня на провеждане, като състезателите са предупредени час преди старта със звук от раковина. Участниците започват бягането си, когато директорът на надпреварата запали цигара. Състезателите се впускат в изпитанието, като по пътя трябва да открият между 9 и 14 книги, от които откъсват страница със съответния им номер, който се сменя на всяка обиколка. Тя е с дължина около 32 км, като участниците поемат към неизвестното с труднопроходимо горско трасе, студ, влага и само с компас и карта в наличност.", "date": "2019.04.07", "title": "Маратонът \"Баркли\" - състезанието, което те изяжда млад"}
{"url": "https://www.dnevnik.bg/photos/2019/04/07/3415982_fotogaleriia_hiliadi_v_belgrad_poiskaha_za_poreden_put/", "text": "Недоволството срещу президента на Сърбия Александър Вучич не спира и за поредна седмица хиляди жители на Белград излязоха на протест.", "date": "2019.04.07", "title": "Фотогалерия: Хиляди в Белград поискаха за пореден път оставката на сръбския президент"}
{"url": "https://www.dnevnik.bg/kultura/2019/04/07/3412730_otkus_ot_kartata_na_anna_na_marek_shindelka/", "text": "Любимият писател на поколението между 20- и 35-годишните в Чехия - Марек Шинделка, пристига в България за кратко литературно турне. Книгите му се радват на голям интерес в Холандия, Полша, Белгия, а за литературните му четения в Европа е нужно предварително записване. С такъв успех малко европейски автори могат да се похвалят, особено на неговата възраст. Гостуването на Марек Шинделка се организира от Чешкия център и издателство \"Изида\" и с подкрепата на Чешкия литературен център към Моравската библиотека в Бърно. \"Картата на Ана\" и визитата е част от издателски проект, съфинансиран по програма \"Творческа Европа\". Марек Шинделка е роден през 1984 г. Завършил е културология във Философския факултет на Карловия университет. През 2006 г. получава наградата \"Иржи Ортен\" за дебюта си \"Стрихнин и други стихове\" (Strychnin a jiné básně). През 2008 г. издава първия си роман \"Грешка\" (Chyba), който е номиниран за наградата \"Йозеф Шкворецки\" 2009. Същото заглавие излиза през 2011 г. под формата на комикс. За книгата си с разкази \"Останете с нас\" (Zůstaňte s námi) през 2012 г. е отличен с най-престижната чешка литературна награда \"Магнезиа Литера\" за проза. Седем години по-късно отново я печели в същата категория – за романа си \"Умората на материала\" (Únava materiálu). В издание на \"Изида\" бяха издадени прекрасно преведените от Красимир Проданов книги на младия писател \"Грешка\" и \"Останете с нас\", а сега, заедно с идването му, ще излезе \"Картата на Ана\", с която Марек Шинделка спечели младите хора в Чехия. Предстои след година да бъде издаден и романът му \"Износването на материала\". \"Картата на Анна\" е завладяваща книга, в която разпознаваме самите себе си. Героите картографират телата на другия пол, сякаш придобиват нова територия. Затова и дрехите падат от тях трескаво, а любовните думи са заменени от синини, страст и подозрения. Когато искрата на любовта е загаснала, непременно ли следва раздяла? Или може да бъде разбудена задрямалата любов? Така, както героите на книгата имат сложни отношения, връзка съществува и между отделните разкази. Читателят обаче сам подрежда този пъзел. Марек Шинделка поставя деликатно знаци, които да ни водят. В резултат на това четенето е игра, удоволствие, сдобило се с чувственост преживяване. И когато начертаем тази провокативна карта, ни се приисква да продължим и в собствения си живот. Защото \"Картата на Анна\" учи да забелязваме детайлите. Да споделяме преживяното. Само така една връзка има шанс. Нещата, които убиват любовта, според Марек Шинделка и книгата му \"Картата на Ана\": - \"Самата ти си мрежа, имаш повече от триста приятели, това не е лошо, не си ги виждала в живота си, но ги познаваш до мозъка на костите им, по цели нощи и дни неуморно ти пишат какво са яли точно сега, какво са пили, що за филм, откраднат от мрежата, са гледали, какво мислят за войната в Мали, в Грузия или друга страна, измислени изцяло за нуждите на телевизионното новинарство.\" - \"Дефектът работи като магнит, Анна, хората копнеят за грешки. Всичко е прекалено безопасно, твърде чисто.\" \"Въобще, тук танцуваха много неподправени млади хора. На мобилните си телефони пишеха кратки съобщения във фейсбук за това, че в момента танцуват. Всички тия дизайнери на собственото си его. Шлифовчици на диамантени аватари из социалните мрежи.\" Кости Дете, което не пие мляко, най-малкото ближе стената. Първи спомен: лежиш в леглото и облизваш стената, защото ти липсва калций в костите. Тялото ти мисли за теб. Почти животно си. Щастлива си, но не го знаеш. Устни Наследила си устните от майка си. Като неин подпис върху твоето тяло са. Сигнатура върху готово произведение. Дълго имаше проблем да целунеш когото и да е. Струваше ти се, че през твоите устни мъжете целуват майка ти. Целуват безкрайната редица жени, която се тълпи зад теб и се спуска някъде в тъмнината. Дошла си на света като заложник, Анна. Без да предполагаш и най-малко, си се озовала точно насред окопната война, която майка ти е водела със своята собствена майка. Воювало се е с най-страшното оръжие за всички времена: децата. Баба ти е била възхитителна жена. Една от ония бивши красавици, интелигентна, образована, студена. Част от преподавателския колектив в консерваторията. Мъжът й бил инженер и не е нужно да се говори повече за това, защото мъжете в семейството ти винаги са представлявали някакви случайни висулки върху главната женска линия, по която като по гръмоотвод е преминавала всякаква енергия през поколенията. Баба ти си е родила дете и е запретнала ръкави да го отгледа. Така се е появила майка ти, Мария. Мария не била дете, ами проект. Живеела в абсолютно благополучие, от малка била настроена като съвършена машина. Животът й, с леко потракване, каквото издават назъбените колелца на най-точните швейцарски часовници, се помръдвал от градус към градус. От тригодишна свирела на роял, учела френски, английски и руски, завършила консерватория, приели я да учи право. Някъде по това време съзрялата, интелигентна и страшно красива жена усетила, че нещо липсва в живота й. По-точно казано, почувствала недостатък на живот. Все едно била намерила някъде, в тайно чекмедже, собствения си конструктивен план. Сякаш по невнимание отворила капака на живота си и съзряла всичките тия смазани, работещи на пълен ход цилиндри. Всички конски сили, които послушно изцеждала от себе си в зависимост от това колко е натиснала газта майка й в дадения момент. И така, Мария, тази красива жена, покрай която точно започвали да губят ума си влюбени до смърт съученици, които в пълно отчаяние пишели стихотворения и опитвали да се обесят по физкултурните пособия, дала началото на своята революция. Родила дете от първия случаен мъж, който представлявал пълната противоположност на света на родителите й, и по този начин с един-единствен удар усмъртила всичко, отглеждано в нея от години. Намерила си некадърен, провален учител по физика, деформиран от меланхолията и алкохола. Здраво хванала с две ръце невъзможния си мъж, насочила го към майка си и изстреляла в застиналото й лице един куршум на име Анна. Лявото ъгълче на устните Идването ти на този свят било катастрофа. Попадението било ужасяващо. Дълго след него ушите на всички били заглъхнали и те общували единствено на жестомимичния език на истерията. Никой не чувал думите, не означавали нищо. Говорило се предимно с ръце и очи. Всичко застивало, жестовете яростно политали във въздуха. По подобен начин късат помежду си любовници, които са глухонеми. Когато прародителите ти дошли на себе си, преминали в контранастъпление: още дори не си можела да говориш както трябва, и вече те учели да играеш шах, учели те на нотите и азбуката. Майка ти протестирала с всички сили срещу интелектуалния тормоз, отучвала те от шаха, провеждала гневно свободомислещо възпитание, ти си растяла, а тя те записвала в най-различни алтернативни детски градини и училища, в които оценки не се поставяли, никой не смеел дори да докосне децата, всички само заобикаляли внимателно на пръсти и наблюдавали как мистичната сила на детството е завладяла малките създания, намества ги всякак тук и там сред зеленината на градината и ги учи на природна мъдрост. Само дето от цялата тази мистерия някои деца (ти!) започвали да заекват, напикавали се до десетгодишна възраст и въобще, страдали от всичката тази природна мъдрост. Баща ти, засега на заден фон в битката, с която не искал да има нищо общо, пропадал във все по-дълбока и по-дълбока тъга по нещо необяснимо, пишел жалки стихотворения и пиел, накрая решително заявил (чак жените на секундата пуснали смаяно оръжията), че ще зарежеш езотеричното училище. След вечеря търпеливо седял с теб в кухнята край пукащата тръба на луминесцентната лампа и с часове търпеливо увеличавал знанията ти по математика. Никога не си вярвала, че майка ти е чувствала към него нещо по-дълбоко. Бил просто човек, който се озовал в правилния момент на правилното място. Баща ти се досещал за това, предчувствието му пречело и изсмуквало от него последното, което било останало от волята му. Обичал чистосърдечно майка ти и като всички влюбени, отказвал да види някои неща. Живеел единствено с тази догадка, която гонел от себе си, криел лице от нея в длани и пиел. Всичко това накрая се настанило в лявото ъгълче на устните му: вече нямал смелост да говори с майка ти, не й противоречал, само устната му винаги слабо потрепвала. Страхувал се, че ще я изгуби. Знаел го. Криел страшната си тъга в милиметровото движение на устните си. Това бил възможно най-малкият опит за усмивка. Милиметров проблясък надежда, че нещата могат да се преобърнат, въпреки ясната посока, в която отивали. А ти обичаше баща си, обичаше го заедно с тъгата му. От малка ви свързваше тайно съзаклятие. Въобще не беше забелязала, че си се превърнала в бойно поле, върху което воюва женската част от семейството ти. Баща ти обаче го виждаше. Бягаше от битките и те взимаше със себе си. Беше геолог, обичаше пръстта и земята, вътрешността на планетата. Взимаше те в планините, можеше да лежи с часове по гръб в тревата с теб и да дооформя фантазиите ти каква форма имат облаците. Учеше те да разпознаваш минералите и рудите и ти заобича всички тия камъни, защото никой от тях не говореше и никой не искаше нищо от теб. Това бяха най-хубавите спомени от детството ти въобще. От време на време те водеше при своя собствен баща, стар миньор със стъклено око и съсипан гръбнак: той пушеше зверски и мълчеше. Харесваше кривия му поглед – стъкленото око не го слушаше, висеше свободно в главата му. Гледаше в грешната посока. На това загадъчно сляпо място се чувстваше в безопасност. \"Виждаш ли ме, дядо?\", питаше, махаше с ръка, плезеше се, а дядо ти само се усмихваше и издишваше дима. Беше огромно облекчение, макар да не знаеше още защо – този поглед, който не биваше отправен точно, не светеше като лампа по време на разпит, поглед, който беше наясно с теб, но ти оставяше пространство, в което можеше да се живее. Баща ти и дядо ти бяха като два камъка. Прашни вкаменелости, забравени нейде по витрините, около които бушуваше война. Още може да чуеш от време на време някъде дълбоко в себе си нейния тътен. Някъде в теб продължават напразно да се придвижват армейски роти на отдавна изчезнали империи. Битката продължава, но вече никой не се интересува от нея. Майка ти е разведена от десет години, никога не се съвзе от смъртта на баба ти, живее в някаква нова връзка, води много нови битки. А ти забеляза една сутрин в огледалото, че в левия ъгъл на устните ти се е появил дребният тик. Малката полуусмивка, която означава тъга, но и последна надежда, че още е възможно всичко да тръгне в друга посока. Но най-вече означава татко: с такова удоволствие би залюляла нервния тик в обятията си, с такава радост би го приветствала с добре дошъл на картата на своето лице. Носеше го върху себе си като някакво бижу и по цял ден го докосваше с устните си. Нос Ненавиждаше това, че съзряваш. Никога нищо не се беше разваляло така пред очите ти, както твоето тяло тогава. Покрай тебе се разваляше целият клас. Всичките тези млади момчета, от които се усещаше нов, непознат копнеж. До днес си спомняш миризмата като от кутрета. Руменееха и бръснеха наченките на мустаци, гласът в устата им се променяше. Мучаха като говеда. Порастването представляваше непрекъснат проблем с тялото. По това време то изглеждаше като зле стоящи дрехи, навсякъде нещо го притискаше и стягаше и всеки изживяваше своя малък ужас. На всички им се струваше, че ушите им стърчат, вратовете им са дълги, косата прекалено права или твърде къдрава. И всички без изключение бяха прави: всичко по тях растеше прекомерно. Детското до неотдавна ушенце изведнъж ставаше същинско ухо, устничката – устна, главичката – глава. А в допълнение лунички, лоша кожа, адамови ябълки, които се появяваха с изпукване на хрущяла върху шиите на ужасените момчета едва ли не за една нощ. Никой не беше наясно какво да прави с всичко това. Как да се движи с тая нова материя, как да я обитава. Всички наблюдаваха ужасено лицата си, ушите и адамовите ябълки в отблясъците на витрините, в остъклените врати на училищните бюфети, в живачните изпъкналости на лъжиците, в екраните на калкулаторите. Постоянно извръщаха глава, за да проконтролират дали нещастното им ухо, брадичка или адамова ябълка стърчи все така. Никой не обича прекалено тялото си в този стадий на развитие. В крайна сметка, и момичетата на дванайсет изглеждат грубиянски. Изведнъж се сдобиват с прекомерно много ръце и крака, които са навсякъде, в тях постоянно нещо избухва, склонни са към буйства, сдружават се, кикотят се истерично и се изчервяват. Зяпат удивено напъпилите си гърди. Всичко е едно такова съзряващо – но по лош начин, разтегнато и прекалено жадуващо. Колко страшни са само всички тия училищни класове, потопени в тропическа температура, всички тези вълнения и избуяване, носещо миризмата на нещо лепкаво. Всичко това подготвя за съвкупление, на което обаче още никой не е способен. И ти имаше нощния си кошмар. Красивият ти нос се превърна за тебе в ад, защото ти изглеждаше голям. Беше способна да размишляваш за него дълги часове. Посвети на носа си цели дни. Много безкрайни и безсънни нощи. Носът се отпечата във всички области на живота ти. Разшири се. Взе да оправяш косата си, рошеше я, за да изглежда по-голяма. Обемът на косата трябваше да засенчи големината на носа. Все оставяше един кичур да пада върху лицето ти – не виждаше през него, но така се чувстваше в безопасност. Започна да си рисуваш очите. Всяка сутрин ги очертаваше пред огледалото с черен молив. И всеки ден прибавяше малко грим. Изразителните очи имаха за задача да надмогнат над изразителността на носа. Само че носът, този предател, сякаш обратно на всичко това, растеше. Не отстъпваше и крачка. Овладяваше от своята непоклатима позиция косата ти, а сега вече и очите. От миглите ти постоянно се ронеха въгленови частици грим. Боеше се да заплачеш. Лицето ти цялото щеше да стане черно. По това време непрекъснато разполагаше нещо по лицето си. Все се опитваше да промениш пропорциите му. Създаваше пред носа си препятствия, подлагаше го на дискриминация. Носеше огромни слънчеви очила, изразителни обеци, все по-екстравагантни прически. Започна да пушиш, макар че цигарите не ти харесваха ни най-малко. Щом цигарата стигнеше лицето ти – едва приближила се към устните ти, привличаше вниманието. Но въпреки това над всичко оставаше носа. Управляваше ръката ти, движението, с което поднасяше цигарата към устните, завладяваше пръста, с който изтръскваше пепелта, озоваваше се дори вътре в тялото ти, в белите ти дробове, които отказваха дима и кашляха от него. Носът бързо зарази и стойката ти. Ходеше прекалено равно. Когато говореше с някого, непрекъснато извръщаше главата си в позиция, от която – както установи у дома пред огледалото, носът не стърчи толкова изразително. У хората това предизвиквало чувство за определен дискомфорт, неестественост, която бързо се пренасяла и в самите тях (сякаш носът ти – идеята за големия ти нос, се стремяла да се разшири отвъд границите на твоето тяло!), мнозина се чувствали нервни от това започвали да се чувстват неудобно. Ръце и крака Това бяха лоши времена. Черният период на израстването. Когато беше на четиринайсет, започна да се целуваш и да се докосваш по-така с момчетата, защото това си е в реда на нещата. Съзряващите хора са като машини. По цял ден вършат онова, което си мислят, че трябва да се върши, като то им докарва достатъчно страдание. Всички тези предварително подготвени бунтарства, позиции и пози. Тия ужасяващи вечери на първите целувки, когато тийнейджъри се накланят един към друг, сякаш са лунатици, овързани в усмирителни ризи като в менгеме, и дишат, а пред очите им пада мрак и те се вцепеняват от това дали всичко се разиграва според инструкциите за целуване. Започна с момче на име Милан, но ужасно се срамуваше пред него (носът). А Милан не ти помогна с нищо. Бе болезнено плах и затова те измъчваше много рафинирано. Милан бе нещо като идол, защото приличаше на вокала на една модерна по това време група, който пееше за смъртта и страданието, а това се харесваше на порастващите момичета. Милан не пееше, но за теб олицетворяваше страданието. Имаше странни настроения, от които изпадаше в ужасна неразговорливост. В зловещо изчакване. Канеше те на кафе и мълчеше. Отивахте на разходка в парка, първо говореше, дори неподходящо се развеселяваше, но изведнъж се умълчаваше и замръзваше в това състояние. Мълчеше така страшно, толкова предизвикателно, че от това те заболяваше глава. Наоколо вечер, люлякова поляна, парк, в далечината деца по металните тръби, стъпки и пукот на чакъл изпод колелата на бебешките колички, наблизо говор, но пред теб това страшно, упорито мълчание. Все едно се накланяш през парапета над пропаст. Тези срещи приключваха разочароващо и почти в ненавист. Момчето Милан накривяваше устна, леко се озъбваше, ти в цялото си объркване също. Милан изведнъж ставаше напълно чужд, с леко раздразнение си взимаше довиждане и с клатушкане се отдалечаваше в парка. Оставяше те насред хаоса, който бе завихрил покрай себе си, докато накрая не се надигаше объркана и не тръгваше напосоки и с излишни заобиколки из вечерния град към дома си, където по стената и на вратата на хладилника танцуваха оранжеви остатъци от слънцето и сенките на завесите от силон. Милан трескаво изчакваше. Решаваше да мълчи до смърт. Мълчеше по отношение на тялото ти. От време на време забелязваше, че ръцете му треперят, седеше точно до теб и сякаш трупаше нещо в себе си, облизваше устни, още малко събираше, но после нещо се пречупваше в мълчането му, нещо се разсипваше в него, треперенето на ръцете преставаше, а той гаснеше и помръкваше – виждаше се покрай очите му. Точно това гаснене предизвикваше истинска болка. Тоталната студенина, забележима само заради дребното прегрупиране на сенките по лицето му. Заради микроскопичното раздвижване на материята върху лика на това момче, ти прекарваше в рев цели нощи. За първи път се беше влюбила и с ужас наблюдаваше какво се случва при такива обстоятелства с човешкото тяло. Сякаш на човек му отнемаха шофьорската книжка за собствения му организъм. Изведнъж ставаше неприятно съсредоточен върху собствените си движения, ръцете например посягаха към чашата, а човек вижда ръцете на идиот. Посягат напълно погрешно, така не се взима чаша. Или пък краката се изкачват по стълбите и човек вижда краката на идиот. Всичко е зле, думите са зле, тялото е зле, всичко трябва да се прави по друг начин. Всички движения се повреждат по образец: тялото изпълнява, човек вижда идиот. Колко страдание докарва на хората собственото им тяло, Анна. Всички тези пропорции, размери на материята. Правила, с които са оплели телата си. Всички тези норми за главата, норми за краката, норми за устните, за косата, ноктите и миглите. Тогава ти изглеждаше, че няма спасение от това. Виждаше как и незабележимите жестове успяват да загрозят отвсякъде човек. Стигаше само малко да наруши образа, който останалите са си създали за него, и веднага започваха да го мразят. Стигаше едно добро, тихо и плахо момче, което изглежда на всички мило, защото могат да насочват към него каквито и да е чувства – или съчувствия, да направи нещо неочаквано, да започне да танцува на купон, да заразправя нещо за себе си с погрешния тон, да стане прекалено шумно или потайно, или да си поиграе на прелъстител, и моментално ставаше противно. Изглеждаше ти, че човек няма шанс да избяга от своето предопределение и че това предопределение се ражда върху няколкото квадратни сантиметра кожа, покриваща черепа. Предопределение, отредено от формата на ухото, от дължината и широчината на носа, от височината на челото и от кривата на брадичката. Човек или играе според правилата на собствената си физиология и всичко е наред, или й се опълчва и бива наказан за това. Коса По това време всичко продължаваше дълго. Всеки ден на училище беше като от дъвка, можеше да се разтегне до невероятни размери. Всеки телевизионен сериал имаше поне хиляда епизода и всеки от тях продължаваше пет часа. Тия чудовищни телевизионни програми, преливащи от отвратителен дублаж, телевизионни състезания за градинари с награда хладилник, изповеди на второразредни знаменитости. Връзката с мълчащата бездна на име Милан приключи след няколко месеца. Раздели се с теб на концерта на някаква глупава банда, старателно наподобяваща музикален стил, който по това време слушаха всички. Милан каза, че не го разбираш. Че си студена към него. Изрече дори това, че си го унижавала – обичал те, но ти не си откликнала на любовта му. Стоеше насред тълпата, без да можеш да помръднеш, по лицето ти се стичаше черен грим. Усещаше тежестта върху лика си. Затвори очи. Спомни си телевизионната реклама, която видя същата сутрин по телевизията. В рекламата кола налиташе на бетонова стена със стокилометрова скорост. Ужасно закопня за лице като на тестовите манекени на седалките. Докато покрай тях на забавен каданс прелетяваха парчета стъкло, които разкъсваха дрехите им, ламарината се вдълбаваше навътре в себе си, каросерията се затваряше като ветрило и от нея лумваше горящия бензин, те с достопочтено спокойствие срещаха първо с чела таблото, после се блъскаха обратно в облегалките и отново удряха глави във волана и стъклото. А по лицата им не се стрелна и сянка. Останаха чисти. От все душа желаеше такова лице. Избавено от смисъл, чисто и повторяемо. Лик, който никой не би бил способен да запомни и който няма да накара никого да тъжи по него. Отвори очи и излезе навън. Седеше на бордюра, вдишваше хладния вечерен въздух, ухаещ на роса. На празното кръстовище ненужно се прескачаха цветовете на семафорите. От вратата излезе жена и те помоли за цигара. Седяхте за кратко една до друга. Говорехте за нещо, вече не помниш за какво. Жената ти подаде кърпичка, посочи с пръст лицето си, че да ти покаже, къде се е разтекъл моливът за очи. Чувстваше се добре с нея. Изведнъж се успокои. Жената отметна косата от очите ти и я захвана със собствената си шнола. Усмихна се, погали те с опакото на дланта си по лицето и си тръгна. Този ден за първи път съзря, че си красива. Кожа После ходи известно време с момче на име Матей. Но не издържахте дълго. Да си с Матей беше все едно да си със собственото си копие. Носът ти отдавна не те измъчваше. Научи се да живееш с него, научи се да го обичаш. Всичко е въпрос на перспектива. Анорексия, булимия, културизъм – тия три удивителни след думата тяло са просто следствие от погрешен поглед. Също като красивия ти нос – стигаше да се взреш малко и изведнъж стана напълно обичаен нос, нито малък, нито голям. Дори с времето ти дойде наум, че и да беше голям, щеше да сключиш с него мир, защото действително чудовищни не са нито стърчащото ухо, нито големият нос, чудовищна е посредствеността. За това до днес си благодарна на Матей. Той усърдно се приспособяваше към теб, беше внимателен, с цялото си същество ти служеше като огледало. Оглеждаше се в него и постепенно изчисти своето лице. Остави настрани всички излишни теглилки: големите очила, обеците, гримовете, разрошените прически. Престана да пушиш. Нямаше нужда да компенсираш с каквото и да е носа, който започна да обичаш точно такъв, какъвто е. После дойде първата ти истинска връзка. Запозна се с някакъв архитект и моментално се влюби в него. Архитекта беше с петнайсет години по-голям от теб. По това време изцяло жадуваше за всичко, което поне малко притежаваше вкуса на зрялост. Мъжете на твоите години все така бяха деца и детските им маниери, тяхната непохватност и неувереност ти дотягаха много бързо. Омръзваха ти даже и огледалата. Любовта към Архитекта беше инстинктивна. Обичаше го, макар че много скоро разбра, че е женен. Никак не ти пречеше, може би заради това го обичаше още по-безразсъдно. Сякаш очакваше този добре осигурен, успял мъж да ти предаде част от зрялостта си, като прелята кръв. Подсъзнателно се надяваше, че ще улесни работата ти по превръщането от девойка, от момиче (от каквото и да е, което по онова време си била) в жена. Че ще работи за теб. И той работеше. Ти все си ухаеше малко на дете. Омайната миризма на мляко от кожата ти го подлудяваше. Връзката ви беше един вид бартер. Архитекта те насищаше със зрялост, а ти него с детство. Своят собствен живот той носеше на раменете си като огромно, тежко и сложно сглобено скеле. Твоят живот беше засега толкова лек. Празен като балон – той можеше да го подхвърля, както му се иска. Обожаваше тялото ти. През кожата докосваше твоите кости. С две ръце те държеше за таза и се удивляваше на всичко, което носиш в себе си. А ти, цялата извита, с глава върху гръдта му, затворени очи, любехте се така, че всички магнити по хладилника да се смъкнат метър надолу. От кухненските шкафове да полетят чиниите и отломъците от тях да се разлетят навсякъде по плочките като огромни порцеланови цветя. Свършвахте на пода в друга стая, по гърба ти чезнеше отпечатъкът от паркета, по коленете ви, на лактите и другаде тъмно засияваха синини и ти изведнъж усещаше много ясно цялата си анатомия, докрай изпитана и тествана. И той я чувстваше също. Целуваше те по синките и си представяше, че под кожата са сладки като натъртена ябълка. Целуваше същевременно целият този свят вътре в теб. Паралелна вселена, до която имаше достъп всеки момент, която можеше до посещава свободно и да си почива в нея. Държеше в ръце твоята карта и се разхождаше където си иска из твоя свят. Можеше даже сам да го сътворява, което го очароваше най-много от всичко. В първия етап на връзката ви ти му се възхищаваше толкова, че беше склонна да поемеш в каквато и да е посока, определена от Архитекта. Можеше да посади в теб всяка една мисъл и да наблюдава как расте. Повтаряше възгледите му, начина му на размишление, даже фразите и интонацията (от време на време разчиташе в теб някои от собствените си движения, начина, по който размахваше ръце). Без да осъзнаваш, сама се превърна за кратко в огледало. Носеше неясна радост, че вътрешният ти свят се изпълва. Едва много по-късно разбра колко неща намъкна в теб този мъж. Едва по-натам взе да се избавяш от наносите, които грешно смяташе за свои. Бръчка Някъде по това време забеляза мъничките бръчици, които се появяваха от време на време между веждите ти, щом се замислеше дълбоко над нещо. Мъничката вдлъбнатинка беше първото плахо предзнаменование на старостта, първият й кълн в микроскопичния ландшафт на лицето ти. Понякога имаше усещането, че си се заразила от Архитекта с тази мъничка пукнатинка. Че някоя нощ, когато сте заспивали в интимна прегръдка, се е отпечатала от лицето му върху твоето и е останала вече завинаги там. Тази бръчка, едва видима резка между веждите ти, беше клеймото на твоята интелигентност. Появяваше се всеки път, когато се усъмнеше в нещо, когато изразеше несъгласие или отказ. Когато беше готова да промениш нещата, когато въпреки всички вървеше по своя път. По препоръка на Архитекта влезе в Университета и започна да следваш история на изкуството. Започна да мислиш и това ти даде свобода. Стана популярна. Запозна се с приятелите му, ходеше на купони, люлееше се в мрежа от отношения с благоразумни зрели хора, които със запотени чела се правела, че обратно, все така са си млади, и тези игри безкрайно те забавляваха, защото ти се струваше, че по време на тях старееш. Водеше всички тия неизменни разговори, сдоби се с определени възгледи за политиката, екологията, икономиката, за последния холивудски блокбастър, за която и да е водена в момента война и която и да е държава от Третия свят (любима сериозна тема във всички европейски кафенета и сладкарници). Архитекта те наблюдаваше и младееше край теб. И не само той: всичките му леко съсухрени приятели се чувстваха в твое присъствие някак свежи и измъкваха от нафталинения си арсенал все по-младежки гримаси, някакво сигурно средношколско темпо и ритъм на речта. От неолитните гробници на животите си изкопаваха вкаменени фрази, които непохватно вмъкваха в устата си и се опитваха да се приближат до теб с тия изкопаеми в устата, а ти се смееше и всички мъже – приятели на Архитекта, без изключение, се влюбваха в теб и всячески опитваха да те прелъстят (което наистина беше много трудно с камъни между зъбите). Взе да се наслаждаваш на живота. Полудя по изкуството. Четеше неразбираема квантова поезия и фрактална проза. Ходеше на изложби за концептуално изкуство: със затаен дъх наблюдаваше изложените физкултурни дюшеци, корда, клечка и кутии от мляко (изложбата се казваше \"Безкрайност\" или по-скоро \"Безсмъртие\", както прочете после в осемдесетстраничната инструкция за това какво може да се види по витрините). След това до сутринта се карахте за кутията мляко и ви беше супер. Бутахте се покрай тая нещастна кутия, пръскахте се и се бутахте, че всеки да сложи отгоре й палец, както когато се взима отпечатък от пръстите, защото в кутията бясно биеше пулсът на времето. Пулсът на съвременния авангард. Най-накрая беше наясно къде ти е мястото: при емоционалните хора, между онези, които са способни да виждат мимолетната красота на света, да съзират красотата там, където решат. Изведнъж видя вселена в кутията от мляко. Сключи тайно споразумение срещу останалата част от обществото, договор за сложността на света и сложността на изкуството. Изведнъж всичко ти стана ясно. Прекарваше по цели дни в авангардни кина, където наблюдаваше как по екрана се мести светлинна точка или в реално време гние кучешка мърша, ходеше на театър, замаяно следеше актьора, показващ два часа един и същи жест, докато не рухнеше от изтощение. Посещаваше концерти на атонална и спектрална класическа музика, концерти на скандинавски дроун метъл, японски нойз – всичко това ти изглеждаше удивително и интелигентно, а Архитекта (с тапи в ушите – беше преминал по-рано през тази фаза на интелигентността) седеше до теб и вместо в авангарда, бродеше по картата на тялото ти, а погледът му, сякаш виждаше черно петно заради ниско кръвно налягане, се заслепяваше все повече, защото се влюбваше лудо в теб.", "date": "2019.04.07", "title": "Откъс от \"Картата на Анна\" на Марек Шинделка"}
{"url": "https://www.dnevnik.bg/bulgaria/2019/04/07/3416044_za_fandukova_vuprosut_za_sledvasht_mandat_ne_e_na/", "text": "Въпросът дали ще се кандатира за трети мандат на поста кмет на София все още не стои на дневен ред, заяви Йорданка Фандъкова в интервю за \"Нова телевизия\" тази сутрин. На въпрос дали проблемите с ремонта на ул. \"Граф Игнатиев\" могат да са спънка към трети кметски мандат тя отговори: \"Този въпрос все още не е на дневен ред пред мен. Резултатите от всеки един проект и особено от един такъв знаков проект, разбира се, че са важни.\" Тя заяви, че все още не е решила дали ще се кандидатира за следващ мандат за кмет на София. \"Мисля, че все още е рано, трябва да видя резултатите от моята работа\", допълни тя. В интервюто Фандъкова коментира и проблемите с доверието, пред които партия ГЕРБ е изправена след скандала, станал известен като \"Апартаментгейт\", и  закъснялата според нея реакция на Цветан Цветанов  с подаването на оставка от основните управленски позиции. ", "date": "2019.04.07", "title": "Фандъкова за нов мандат: Ще реша, когато видя резултатите от моята работа"}
{"url": "https://www.dnevnik.bg/bulgaria/2019/04/07/3416058_durjavnata_kompaniia_avtomagistrali_kupi_buldozer/", "text": "Държавната компания \"Автомагистрали\" ЕАД, която ще изгради 134 км от магистрала \"Хемус\", разшири наличната си строителна и транспортна техника с 20 тежкотоварни автомобила и 11 тежки строителни машини като булдозери, колесни багери, верижни багери, челни товарачи, валяци и комбинирани багери. Това съобщиха от компанията в писмо до медиите. Сред машините се откроява 40-тонен булдозер, разработен в Япония. По думите на главния инженер на фирмата Евгени Генчев той е толкова мощен, че може да прегази танк. \"Не му отстъпват по сила и новите верижни багери с тегло 36 тона и 22 тона. Кофата на такъв багер \"яде\" скалата като пясък\", каза още Генчев. С високи технически характеристики са челните товарачи и комбинираните багери. Наличието им ще улесни и ускори работата по новото трасе на \"Хемус\", тъй като скалната маса, пръстта и асфалтът на този тежък участък ще бъдат милиони кубици. За покупката на машините \"Автомагистрали\" ЕАД използват собствени средства. Отпуснатите от правителството 1.3 млрд. лв. за изграждане на 134 км от \"Хемус\" са по сметка на регионалното министерство в БНБ и от тях не може да се плаща авансово, а само срещу свършена работа. Дружеството вече притежаваше 169 различни типове техника. Отделно има над 60 микробуса, леки автомобили и други. \"Автомагистрали\" ЕАД планира да купи и високотехнологична лазерна технология, с която може да се контролира строителството от въздуха. Тя ще улесни значително и процеса на проектиране и ще съкрати времето, необходимо за неговото извършване. Изграждането на новите 134 км от \"Хемус\" бяха възложени на фирмата през декември миналата година от Агенция \"Пътна инфраструктура\". Очаква се строителството на новия участък да започне през тази пролет.", "date": "2019.04.07", "title": "Държавната компания \"Автомагистрали\" купи булдозер, който може да прегази танк"}
{"url": "https://www.dnevnik.bg/photos/2019/04/07/3415963_fotogaleriia_da_izbiagash_ot_liniiata_na_stalin/", "text": "Популярният маратон за преодоляване на препятствия на фона на скулптури на Сталин се казва \"Патриот\".", "date": "2019.04.07", "title": "Фотогалерия: Да избягаш от \"Линията на Сталин\""}
{"url": "https://www.dnevnik.bg/sviat/2019/04/07/3416060_gardiun_vmro_i_bsp_predizvikaha_homofobski_skandal_v/", "text": "Намесата на общински съветници от Пловдив е \"грозна провокация\" в Европейската столица на културата, които са забравили, че този статут се предоставя на града и срещу гаранции, че няма да има политическа намеса. \"Това сериозно може да накърни репутацията и имиджа, който изграждахме 5 години... подобна намеса в програмата може да се определи единствено като дискриминация и цензура.\" Това заявява за лондонския в. \"Гардиън\" Светлана Куюмджиева, художествен директор на Фондация \"Пловдив 2019\", която организира и събитията. Под заглавието  \"Хомофобски скандал удари Пловдив, Европейската столица на културата\"  изданието съобщава, че в понеделник на извънредно заседание общинският съвет ще опита да вземе решение, с което да принуди кмета да поиска отстраняването на Куюмджиева от поста. Групата, стояща зад тази инициатива, е съставена от 21 от общо 50 общинари - основно от обединение около ВМРО, БСП и \"Заедно за Пловдив\". Те използват като повод за атаката си насрочена за юли фотоизложба \"Балкански прайд\", включваща снимки от шествия в защита правата на хомосексуалните от различни места на полуострова. Представител на \"Заедно за Пловдив\" казва, че за тях по-големият проблем е, че се изразходвали непрозрачно публични средства, но не се посочват конкретни примери. Депутатът Александър Сиди от ВМРО, която авторите Мартин Димитров и Шон Уокър определят като крайно националистическа партия от управлението на държавата, заявява на пресконференция: \"Не искаме да правят изложбата и ще ги спрем с всички законни - и ако се наложи - незаконни средства.\" Борислав Инчев, председател на ВМРО - Пловдив, е цитиран да казва миналата седмица, че \"това е същото като да проведеш гей парад в Пловдив и съм много любопитен какво ще се случи, ако учителка погрешка изпрати ученици да разгледат изложбата, какво ще видят, тя как ще им го обясни\". Евелин Пасков от \"Обединение за Пловдив\" смята, че \"Пловдив е, общо взето, консервативен град и би трябвало други проекти да имат приоритет\". Всъщност фондацията участва във въпросния проект със 7000 лв. Организатор на изложбата, съпроводена с концерт и дискусия, е фондация \"Глас\". Симеон Василев от фондацията казва, че ще намерят начин да реализират проекта. \"Политиците, изглежда, не схващат съдържанието на един културен продукт и не осъзнават, че Европейската столица на културата не бива да се политизира и изпълва с интриги. Девизът на \"Пловдив 2019\" е \"Заедно\" - къде е сега тази заедност?\" \"Гардиън\" обяснява на читателите си, че расте тревогата от увеличаване на хомофобията в България с нападения, включително в петък срещу ЛГБТ център в София. Миналия месец по стените на сградата, където е Фондация \"Пловдив 2019\", бяха надраскани графити \"Не на гей пропагандата в Пловдив\" и нецензурни думи, допълва изданието.", "date": "2019.04.07", "title": "\"Гардиън\": ВМРО и БСП предизвикаха хомофобски скандал в Европейската столица на културата"}
{"url": "https://www.dnevnik.bg/razvlechenie/2019/04/07/3416070_video_naio_ticin_preporuchva_nai-interesnoto_ot_master/", "text": "От 2016 година насам Найо Тицин организира фестивала за докуменално кино за изкуство Master of Art, чието четвърто издание тази година се провежда от 4 до 25 април в София, Пловдив и Варна. Пред  \"Капитал Light\"  той споделя някои от акцентите в програмата тази година. Освен със заниманията си като журналист, пресаташе и кореспондент, Тицин е познат и като продуцент на заглавия като сериала \"Четвърта власт\" на БНТ и игралните филми \"Лора от сутрин до вечер\" и \"Маймуна\", както и като автор на документални филми - \"Лице в лице с Агрипина\" и \"В търсене на Дон Жуан\".", "date": "2019.04.07", "title": "Видео: Найо Тицин за най-интересното от Master of Art"}
{"url": "https://www.dnevnik.bg/regioni/2019/04/07/3416091_avtobus_ot_gradskiia_transport_e_katastrofiral_vuv/", "text": "Десет души са ранени при катастрофа на автобус по линия 7 от градския транспорт във Варна. Инцидентът е станал малко преди 14 ч. на кръстовище в района на Дом \"Младост\", съобщава \"Фокус\". Според първоначалната информация при маневра автобусът блъска други два автомобила и се отклонява в стената на къща в близост до пътя. До 14.30 часа в болница са откарани водачът на автобуса, контрольорът и още осем пътници, включително две деца на 7 и 14 години. Всички пострадали са били контактни, но към момента все още няма точна информация за състоянието им. Тепърва ще се изясняват причините за катастрофата.", "date": "2019.04.07", "title": "Автобус от градския транспорт е катастрофирал във Варна, десет души са ранени"}
{"url": "https://www.dnevnik.bg/sport/2019/04/07/3416093_mesi_podobri_rekorda_za_nai-mnogo_pobedi_v_ispanskoto/", "text": "Голмайсторът на \"Барселона\" Лионел Меси стана футболистът с най-много победи в историята на испанското първенство.  С инфарктния успех срещу \"Атлетико\" (Мадрид) в събота  аржентинецът подобри рекорда на легендарния вратар на \"Реал\" (Мадрид) Икер Касияс. Меси постигна 335-aта си победа в Ла Лига. Той имаше нужда от 447 мача, за да подобри рекорда. Касияс има 334 победи в 510 двубоя през 16-те си сезона с мъжкия отбор на \"Реал\" (Мадрид). Меси държи купища значими рекорди в испанския футбол. Той е най-добрият реализатор в историята на Ла Лига с 414 гола. Втори с 311 е Кристиано Роналдо, който миналото лято напусна \"Реал\", за да се присъедини към \"Ювентус\". Меси е чужденецът с най-много изиграни мачове в Ла Лига, както и чужденецът с най-много шампионски титли - 9. \"Барселона\" почти сигурно ще стане шампион и тази година. Ако това се случи, Меси ще изравни Пири (10) на второто място и ще се доближи на две титли от абсолютния рекорд на Пако Хенто (12). Аржентинецът държи рекорда за най-много попадения в рамките на един сезон - 50. През този сезон той ще спечели за шести път в кариерата си голмайсторския приз \"Пичичи\", което ще го изравни с рекордьора Телмо Сара. Откакто играе за мъжкия отбор на \"Барселона\", Меси е спечелил 32 трофея - девет пъти титлата в Ла Лига, четири пъти Шампионската лига, шест пъти Купата на краля, седем пъти Суперкупата на Испания, три пъти Суперкупата на УЕФА и три пъти Световното клубно първенство.", "date": "2019.04.07", "title": "Mеси подобри рекорда за най-много победи в испанското първенство"}
{"url": "https://www.dnevnik.bg/citat_na_deniia/2019/04/07/3416054_citat_na_denia_ne_sum_ot_moketnite_politici_obuvkite/", "text": "Това заяви кметът на София и зам.-председател на ГЕРБ Йорданка Фандъкова в интервю за \"Нова телевизия\". В разговора тя сподели, че  темата за трети мандат  на поста все още не е дневен ред и че решението за него зависи от резултатите от нейната работа. Фандъкова коментира още и  закъснялата реакция на Цветан Цветанов  и оставката му от управленските позиции в партията, като заяви, че в тази ситуация тя би си тръгнала от важните управленски позиции.", "date": "2019.04.07", "title": "Цитат на деня: Не съм от мокетните политици, обувките ми по-често са прашни"}
{"url": "https://www.dnevnik.bg/bulgaria/2019/04/07/3416106_za_poslednite_10_godini_zatvornicite_v_bulgariia_sa/", "text": "В България се наблюдава трайна тенденция за намаляване на броя на затворниците през последните десет години. Това показва последната годишна статистика на Съвета на Европа за положението в европейските затвори, обхващаща периода до края на януари 2018 г., цитирана от \"Капитал\". Тенденцията се засилва през последните години. Между 2008 и 2018 г. България е успяла да намали броя на затворниците си с близо 25%. Друга положителна тенденция е, че е намалял значително общият бюджет на затворите в България - от 65.9 млн. евро през 2015 г. на 54.3 млн. евро през 2017 г. Същевременно средният дневен разход на затворник се увеличава с около 15 евро на човек в сравнение с 2015 г. и възлиза на 72.3 евро през 2017 г., което надвишава европейското средно ниво от 66.5 евро. С тези данни България се нарежда на второ място сред държавите в Европа с най-бързо намаляване на затворниците – веднага след Румъния. Най-много затворници има в Русия - 602 176 души. Още данни от годишната статистика на Съвета на Европа четете  тук.", "date": "2019.04.07", "title": "За последните 10 години затворниците в България са намалели с 25%"}
{"url": "https://www.dnevnik.bg/bulgaria/2019/04/07/3416127_vhodut_na_sofiia_prez_carigradsko_shose_e_blokiran/", "text": "Протест на жителите на столичния кв. \"Горубляне\" блокира за малко повече от час входа на София от булевард \"Цариградско шосе\". След 16.30 ч. се образува около 3-километрово задръстване, като то достигаше почти до началото на магистрала \"Тракия\". Акцията се проведе на ключовото кръстовище на булеварда между улиците \"Павел Косарев\" и \"Димитър Пешев\". Екип на Пътна полиция отбиваше движението при светофара на \"Врана\". Много от шофьорите избягвха задръстването, като отбиваха още при разклона за Околовръстния път. Причина за поредния протест на жителите на \"Горубляне\" е нареченото от тях \"принудително отреждане на терени за зелени площи\" и \"многогодишната дискриминация на нискоетажните квартали спрямо панелните жилищни комплекси\" покрай желанието на Столичната община да изгради върху 1250 декара Източен парк, граничещ с \"Младост\", \"Дружба\" и \"Горубляне\". Позицията им гласи, че Столичната община вече 23 години \"запазва\" имоти, без да ги обезщетява.", "date": "2019.04.07", "title": "Входът на София през \"Цариградско шосе\" беше блокиран за час заради протест"}
{"url": "https://www.dnevnik.bg/sviat/2019/04/07/3415545_izraelskata_levica_koiato_ne_smee_da_izreche_imeto_si/", "text": "Когато израелският премиер Бенямин Нетаняху иска да уязви най-силния си съперник на избори, той му лепва етикета, който мнозина израелци смятат за обида: \"Левичар\". Израел бе основан от левите, които доминираха в политическия живот през ранните години на държавата. През 1992 г. те спечелиха 61 от 120-те места в Кнесета - парламента. Близо 30 години по-късно, прогнозата е, че те ще имат само около 25 места след изборите във вторник. Левицата ближе раните си след серия от неуспехи - убийството на премиера Ицхак Рабин през 1995 г., провала на подписаните от него мирни споразумения с палестинците в Осло през 1993 и 1995 г., многократните неуспешни преговори и годините на кръвопролития, които само изостриха гнева и недоверието между двете страни. Сега само 12 процента от израелците евреи се идентифицират като ляво ориентирани, според израелския Института за демокрация. Преди 15-ина години те бяха около двойно повече. 56 процента сега казват за себе си, че са дясно ориентирани - значителен ръст от 40-те процента по онова време. Центристите запазват почти непроменен процента си - 26.5 процента. Нетаняху е на власт през последните десет години и само след няколко месеца, ако бъде преизбран, ще стане най-дълго управлявалия лидер на страната - очевиден признак, че десницата е във възход. Единственият кандидат с шансове да го победи не е левичар. Бени Ганц - бивш генерал и новак в политиката, е представител на нова партия с центристка платформа. Стремейки се да привлече дясно ориентирани гласоподаватели, 59-годишният Ганц изтъква постиженията си като военен и е прагматик. Той бе начело на израелската армия по време на войната в Газа през 2014 г. между Израел и радикалната ислямистка групировка \"Хамас\", при която бяха убити 2100 палестинци, а израелските жертви бяха 67 войници и 6-има цивилни. Генералът използва тези факти в (предизборна) телевизионна реклама, в която специално изтъква броя на убитите палестинци при неговото командване. Той внимава да не отблъсне центристките избиратели и щателно подбира думите си по темата, която повече от всяка друга разделя десницата и левицата в Израел - т.нар. двудържавно решение на израелско-палестинския конфликт. Ганц прави реверанс към левицата, като казва, че Израел трябва да се стреми към мир и да престане да опекунства над палестинците, но млъква, когато стига до въпроса за палестинската държавност. Повечето анкети сочат, че неговата партия \"Синьо и бяло\" води пред дясната \"Ликуд\" на Нетаняху в пряка надпревара между двете. Но те показват също, че предвожданият от Нетаняху алианс на всички десни партии има повече шансове да си осигури мнозинство. \"Предатели\" Нетаняху се опитва да представи Ганц като слаб левичар, който ще застраши сигурността на Израел, като направи териториални отстъпки на палестинците - нещо, което е анатема за десницата. Това е шаблонният подход на Нетаняху, казват неговите опоненти. \"Думата \"ляв\" е инструмент за делегитимиране на всички и всеки, който е против Нетаняху, - казва депутатът от лявоцентристката Партия на труда Мерав Михаели. - Тя стана нещо като ругатня, така че не е изненадващо, че много хора се опитват да я избягват.\" Подготвяйки се за изборите, Нетаняху сключи съюз с антиарабски и крайнодесни политици, някои от които са за анексиране на окупирания от Израел Западен бряг. Най-отявленият критик на Нетаняху за обръщането му все по-надясно е последният \"левичар\", който го е победил на избори - Ехуд Барак. И той, като Ганц, е бивш военен. Оттеглилият се вече от политиката 77-годишен Барак казва, че крайната десница е станала водеща сила в израелската политика, подобно на \"опашката, която води кучето\". Левицата, казва той, е изпуснала парата. \"Левицата имаше визия за Израел - модерно, ционистко, просветено общество в авангарда на развития свят, - каза Барак, който беше премиер от юли 1999 до март 2001 г. - Десните имат своя собствена визия, която е някак си мрачна, ултранационалистическа, донякъде расистка и месианска. Но тя е изгаряща визия, и така ги мотивира.\" Историкът Гади Тауб от факултета за публична политика в Еврейския университет (в Ерусалим), се смята за бивш левичар. Според него левицата е станала елитарна, свръхкритична към собственото си общество и е загубила връзка с обикновените израелци, които са дълбоко скептични за изгледите за мир с палестинците. \"Масата израелци е прагматична. Тя си извлече изводи от провала на лявата визия и промени посоката\", каза Тауб. Няма мир Много израелци смятат, че Барак има главна вина за упадъка на левицата. През 2000 г. той и палестинският лидер Ясер Арафат не успяха да постигнат мирно споразумение. \"От онзи ден нататък масата израелци са убедени, че няма партньор (за преговори), че те (палестинците) не искат мир, - каза Анджела Годфри-Голдщайн, ветеран активист на израелското движение за мир. Избухването на палестинската интифада, или въстание, няколко месеца по-късно още повече разшири пропастта между двете страни. Палестинците извършваха нападения с огнестрелно оръжие и самоубийствени бомбени атентати, а израелците отвръщаха с въздушни удари и армейски набези. Позициите още повече се втвърдиха, когато Израел изтегли войските и изселниците си от Газа през 2005 г. Това доведе дотам, че 2 г. по-късно \"Хамас\" установи пълен контрол над целия анклав, което още повече отдалечи изгледите за мир. Ако иска да постигне победа, Ганц ще трябва да убеди избирателите, че той е от същия \"калъп\" на бивши (армейски) командири, прескочили в политиката, като Рабин и Ариел Шарон, който беше премиер от 2001 до април 2006 г. На предизборно събитие в Тел Авив във вторник Ганц бе помолен да направи сравнение между себе си и Рабин. \"Да бъда сравняван в Ицхак Рабин би бил най-големият комплимент, за който мога да си помисля\" - отвърна той. - Рабин бе центрист, малко вляво, малко вдясно, според това как бихте искали да го определите.\" /БТА", "date": "2019.04.07", "title": "Израелската левица, която не смее да изрече името си"}
{"url": "https://www.dnevnik.bg/sport/2019/04/07/3415993_kakvo_predstoi_v_bitkata_za_vurha_mejdu_ludogorec_i/", "text": "Осем кръга преди края на сезона битката за титлата в Първа лига е по-интересна отвсякога. \"Лудогорец\" и ЦСКА оставиха отворена развръзката, след като в събота  дербито между двата тима завърши без победител . Така при навлизане в решителната фаза от плейофите разликата между претендентите е само три точки. На хартия равенството влиза в сметките на червените, които след месец ще приемат шампионите на \"Българска армия\". Тимът на Любослав Пенев обаче не може да чака на домакинския си мач, след като има други седем много тежки мача в оставащите кръгове. В тях червените ще срещнат по два пъти \"Левски\", имат гостувания на \"Ботев\", \"Берое\" и \"Черно море\". Добрата новина за Пенев и неговите футболисти е, че в двата си мача с \"Лудогорец\" не допуснаха гол и показаха, че са готови да отправят  предизикателство към шампиона . Равенството на \"Лудогорец арена\" теоритично отваря шанс и пред \"Левски\", който е с мач по-малко и при победа над \"Черно море\" може да се приближи до първите два в класирането. Шансовете на \"Левски\" за титла все още са миниамлни и да зависят, както от отбора на Георги Дерменджиев, така и от грешки на останалите. \"Лудогорец\" и мотивацията В рамките на три дни \"Лудогорец\" се прояви като отбор с коренно различни лица. От тим, който демонстрираше само апатия и липса на желание за игра в сряда, до състав буквално натикал съперника си в наказателното му поле и не му даващ шанс да диша в шампионатния сблъсък. Основният въпрос е какво доведе до първото и какво до второто? През годините е имало моменти, в които \"Лудогорец\" видимо подценява турнира за Купата на България и се съсредоточава в първенството. С оглед на заряда между тима от Разград и ЦСКА обаче всеки мач между двата тима е от голямо значение. В сряда съставът на Стойчо Стоев беше слаб и логично загуби. В събота първите 45 минути напомняха на показаното в Купата, но след това шампионите показаха защо печелят титлата в последните седем сезона. Въпреки колебанията в защита, където очедивно е ахилесовата пета на тима, в атака \"Лудогорец\" беше разнообразен и много опасен. \"Съжалявам, че ги изпуснахме. През първото полувреме не стояхме много добре. През второто полувреме играхме както трябва. С агресия, бързина... Преди това просто имитирахме \"Лудогорец\". Беше имитация това. Не бях много спокоен в съблекалнята. Отдавна не ми се беше случвало. Но явно това даде ефект\", каза след двубоя Стойчо Стоев. Показаното от \"Лудогорец\" и думите на Стоев навяват за проблеми с мотивацията при някои играчи. Извън Клаудиу Кешеру, който винаги опитва да \"дърпа\" отбора си напред, в събота езикът на тялото на играчи като Марселиньо, Вандерсон и Моци показваше точно липса на желание за битка. След почивката и думите на Стоев това се промени. \"Ако ние играем слабо, губим. Ако играем, както си знаем, нямаме абсолютно никакви проблеми да станем шампиони на България. Във футбола винаги може да загубиш. Може да загубиш и от последния в класирането точки. Видяхте, че загубихме точки от Верея. Не е в тоа въпросът, а че, когато Лудогорец покаже истинското си лице, тогава изобщо няма какво да говорим, че е по-класният отбор\", каза след срещата изпълнителният директор на \"Лудогорец\" Ангел Петричев. ЦСКА и двете дини под една мишница Основният въпрос, който стои пред ЦСКА е именно този дали тимът ще издържи да се бори на два фронта. Червените отстраниха \"Лудогорец\" в Купата на България, но тепърва им предстои да срещнат другия много сериозен претендент за отличието -  \"Ботев\" (Пловдив) . Съставът на Любослав Пенев започва да играе все по-добре в големите мачове, но към края на двубоя с \"Лудогорец\" се видя, че футболистите му изпитват затруднения заради умора. На някои позиции ЦСКА просто няма достатъчно широчина в състава си, като Николай Бодуров, Рубен Пинто, Кристиян Малинов и Али Соу за момента са без алтернатива. Добрата новина за Пенев засега е, че фланговите му играчи успяват да играят добре, когато получат шанс. В двата мача с \"Лудогорец\" добре се проявиха Жоржиньо, Рафаел Енрике и Евандро, като занапред това ще се чака и от Едвин Джеси. \"Така искам да играем - както през първото полувреме с \"Лудогорец\". Искам такъв отбор да виждам - с нападателен футбол. Но трябваше да вкараме, защото така печелехме мача. Тренираме постоянно да се подобряваме. Фокусът е надграждането, с постоянство и търпение. Отборът се представи много добре. Всички искат победи - както ние, така и останалите. Имаме шансове за всичко\", каза Пенев след двубоя в Разград. За неговият тим изключително важен ще бъде периодът между 16 и 29 април. В тези 14 дни ЦСКА ще срещна три пъти \"Ботев\" (два пъти за Купата и веднъж за първенство) и ще играе с \"Левски\". Изходът от тези двубои може да начертае и остатъка от сезона за червените.", "date": "2019.04.07", "title": "Какво предстои в битката за върха между \"Лудогорец\" и ЦСКА"}
{"url": "https://www.dnevnik.bg/analizi/2019/04/07/3415990_kusniiat_jivkovizum_i_strahut_che_borisov_e/", "text": "Корупцията като болест и държавата като болен организъм \"Ако организмът е болен, той трябва да се лекува, но ако е смъртно болен, терапевтичните усилия са безплодни.  Знаете ли какво мисля аз за нашия ГЕРБ, Бойко Борисов и неговите хора, които са някак си на прицел сега в предизборната ситуация. Аз мисля, че те не могат другояче. Това, което се коментира публично във връзка с тяхното поведение, на отделните му представители, имотните им саги и т.н., е просто проява на един факт, който може да бъде осъзнат лесно и то от самото начало, а той е, че те не могат да играят демократичната игра. Това са хора, които са събрани около фигурата на един човек, нелишен от известни умения да управлява други хора, но произхождащ от здрачната страна на българската публичност. От нива, които, тъй да се каже, са по начало под знака на голямото съмнение. Говоря за биографията на г-н Борисов. Той е възпитаван като силов играч и е възпитаван все пак от обстоятелствата като човек, който има инстинкт да се бори с конкуренцията по един начин, който не е нито рационален, нито прозрачен, нито демократичен в новоевропейския смисъл на думата. Това е просто един подход инстинктивен, така както хората се сражават в азиатски спортове или някъде в уличните сражения на ранния преход.\"  Паниката на уволнението \"Сега, когато формацията \"Борисов – ГЕРБ\" е в някаква опасна фаза на възможна загуба на избори и начало на упадък, който може да се окаже необратим, паниката нараства, защото всеки прецедент на корупция повлича системата. Натискът отвън поражда нещо като хаос, защото системата е корумпирана и извлеченият прецедент повлича едни след друг аналози на същия този прецедент. Описва се една картина пред погледа на публиката. Това не е нещо, което тя не знае, но е нещо, което не е свикнала да вижда разгърнато в медийното пространство. Тогава паниката на уволнението, което самозащитно Борисов предприема, е двуостра – от една страна той прави нелеп опит да чисти собствените си обори, от друга, докато ги чисти, той изхвърля хора и става ясно, че той първо косвено признава вината на тези хора, защото не може да ги защити публично. А не може да ги защити публично, защото те са незащитими. От друга страна, трупани един след друг в общата картина на противоправно поведение, или неморално поведение, те описват една картина на корумпирана система на власт. Нараства едно много голямо нетърпение, мисля си аз. Ако такова нетърпение у публиката не нараства, то означава, че тя е с амортизирани рефлекси и е в много опасна фаза на апатия.\" От обещания за борба с корупцията към корупционни скандали Това означава Бойко Борисов да гони опашката си. Как така? Всеки има амплоа. Нелепо е да си възложиш върху себе си нелепо амплоа. Имам веднага в главата си примери, някаква реторика да съобщя, която би описала много ясно какво означава Бойко Борисов да се бори с корупцията и какво означава да преследва комунистите, защото той е антикомунист. Всичко това са оксиморони на неговата власт. Не може, не може да бъде антикомунист и не може да се бори с корупцията. Това е невъзможно. Това просто е само по себе си корупция. Корупция на съзнанието. Бих добавил дори на публичното съзнание, защото то усвои и гласува за това предложение. То каза \"Да.\" Ако това все пак е санкционирано от електората на някакъв етап, за да гласува за него, то е с полукриминалната електорална надежда мутрата да се справи с мутри.\" Властта, която първо урежда бита си \"Аз мисля, че хората, които Бойко Борисов събра в тази своя насипна партия, събра с възхитителна, така да се каже, безпринципност. Най-различни хора от рода на тези, които бяха бивши антикомунисти, които не постигнаха реванш срещу комунистите; бивши комунисти, които не можаха да бъдат приютени, за да направят кариера в комунистическата и социалистическата партия, и просто бивши хора от групировките, от тези нива на българската общественост, които останаха без плячка. Всичко това беше събрано с, разбира се, някакви опортюнисти, които винаги могат да бъдат призовани, намерени и агитирани да се присъединят. Което и направиха с удоволствие. Това всичкото е един невъзможен меланж, един грандиозен политически компромис, който събра това, от което България трябва да се освобождава на всяка цена, ако иска да се нормализира. Няма да кажа по европейски образец, а просто да се нормализира по български образец. Защото в България има нормални хора. Има хора, които тъгуват за този неуреден български свят и биха желали да го видят малко по-уреден, малко по-почтен, малко по-разумен, малко по-честен. С други думи, искат да видят начело на властта малко по-читави хора.\" Изборният баланс след т.нар. \"Апартамент гейт\" \"Някъде по средата. 50 на 50. Наравно са, защото алтернативата в лицето на БСП не е мощно убедителна. Тя може би нараства - тази подкрепа за социалистите, но те имат собствен проблем, те са по някакъв начин урочасани да управляват и хората имат боязън, че може да ги сполети същото, ако гласуват за тях. Защото по някаква причина, почти магична, когато се явят на власт, започва една голяма публична нервност. Явяват се стачки, което може да е манипулирано, може и да не е. Аз мисля, че е натрупване на исторически вини, с които те не можаха да се справят. Не можаха да се отделят от тях, да ги разгледат дълбоко, да се еманципират радикално. Те се обявиха за първоприемници на собственото си минало и така поеха вината с някакви реторични жестове и думи на разграничение, но това не е достатъчно. Има всякакви хора в социалистическата партия, включително и свестни хора. Но summa summarum тази алтернатива на ГЕРБ не е много убедителна и тя не излъчва достатъчно сила да управлява България. И още нещо по-радикално и навяващо печал: Далеч не е сигурно, че когато и ако социалистите се инсталират на власт, те ще бъдат радикално различни от това, което имаме, както казва Цветан Цветанов, като политическа партия ГЕРБ.\" Европейските избори като състезание за вътрешната власт \"Тези избори са състезание на местна почва. Все пак важно е кой ще спечели и кой ще загуби вътрешната власт, а това кой ще загуби и кой ще спечели европейските избори е изключително важен етап от загубата или спечелването на местните избори. За това е сражението и залозите са много високи. А са високи, защото ГЕРБ ще загуби власт, а това означава както средства, възможности и ресурс, с които са свикнали, така и една клиентела, която е гладна, не защото е гладна, а защото е нахранена и то изобилно.  Освен това са възможни, разбира се, и юридически преследвания с всички уговорки, че те в България не означават много по причина на това, че прокуратурата и отчасти съдебната власт са интегрирани в подземието на тази власт. Това е ясно като бял ден. Защото прокуратурата никога и за никого убедително не реагира по принцип. Тя реагира по прецеденти и по вътрешна несподелима логика. Прокуратурата се решава да преследва според преценка, която не е строго юридическа. Това е \"златен стандарт\" за българското правораздаване.  Късен Живковизъм, или страхът, че Борисов е политически вечен  \"Стълпновението за европейските избори е толкова остро, защото е свързано с риск от загуба на власт и респективно със спечелването й. ГЕРБ има какво да губи.  Освен това те заседнаха във властта по начин, който е квази-живковски. Това е късен Живковизъм. За това е говорено много, но е вярно, какво да правим. Аналогията се натрапва. Бойко Борисов старее пред очите ни и ние започваме да живеем със стария уплах, че той е политически вечен, така както ни се струваше, че Живков е вечен. Тази ера трябва да приключи по някакъв начин, някой ден. Защото България е древна култура. Тя предпочита да види на върха все пак културен човек, а не човек простонароден или от народа направо, както се хвалеше Живков, със своите качества, но и със своите велики недостатъци, първият от които е да не може да се съобщае директно със западните си партньори, защото не говори на техния език. Това е невъзможно. Крайно време е да дойдат хора с малко по-тънка кожа, с малко по-друг силует, с малко по-друга реторика и малко по-малко да приличат на дон Корлеоне. Приликата между Борисов и този Марлон Брандо в късната му артистична фаза от периода на \"Кръстникът\" е просто поразителна и това трудно се издържа. Защото този филм сме го гледали, а ни се налага да го гледаме всяка вечер.\" Животът след 26 май \"Мисля, че вечерта при първите прогнозни резултати ще се обявят две победи. Това е традиционно така. Това е българска класика. Ще се потърсят аргументи, за да се случи точно това. Но, ако Борисов загуби тези избори, предсрочните избори чукат на вратата.\"", "date": "2019.04.07", "title": "Късният Живковизъм и страхът, че Борисов е политически вечен"}
{"url": "https://www.dnevnik.bg/bulgaria/2019/04/07/3415583_opashkite_v_kat_izcherpvat_turpenieto_na_stolichani/", "text": "Стоях над 3 часа в КАТ, за да подам документи за издаване на шофьорска книжка, а идвам за втори път тази седмица\", разказва мъж, който е останал възмутен от начина на обслужване в институцията. За да подадат документи за издаване или подновяване на шофьорските си книжки, на столичани им е необходимо да прекарат средно по около 3 часа на опашките в централата на КАТ в София. За целта хората започват да се нареждат в ранните часове на деня, за да избегнат дългото чакане. Предвидените гишета за обслужване на посетители, които искат да подадат документите си за издаване на свидетелство за управление, са 8. В петък, в началото на работния ден, в институцията бяха отворени две и в 7.30 ч. около 60 души вече чакаха. 3 часа по-късно отворените гишета вече бяха 4, но потокът от хора нарасна двойно. Според посетителите никога не са отворени и осемте пункта и така се удължава прекараното време в институцията. По думите им най-много работят 5 гишета, а останалите три не се използват за нищо друго освен за бюра, където хората по-удобно да попълват формулярите си. Продължителното чакане ядоса хората, тъй като повечето излизат от работа, за да отидат до КАТ. За да спестят време те прибягват до алтернативни начини. Някои от тях се връщат в сградата в различни часове от деня с надеждата, че чакащите ще са намалели. Други разчитат на свои познати, които имат възможност да минат по-рано и да изтеглят билет с пореден номер от автомата на входа. Възможно е обаче редът от билетите да бъде изпуснат, защото номерата на отказалите се посетители минават по-бързо през гишетата. Поради големия брой чакащи в петък около 12 ч. на машината беше залепена бележка, която информира посетителите за това, че автоматът временно преустановява предоставянето на билети за издаване или подновяване на свидетелства за управление. При подаване на документи за издаване на шофьорска книжка гражданите получават бланка за попълване. След това е необходимо отново да се върнат в гишето и да я предоставят на служителя от КАТ. За второто действие обаче, не се определя ред и има вероятност хора от опашката да бъдат прередени, защото вече попълнилите формуляра могат да влизат в пунктовете без да изчакват. Според институцията необходимият ред е осигурен \"Дневник\" се свърза с пресцентъра на СДВР, като от там обясниха, че времето за обслужване на подаващите документи за шофьорски книжки не е \"константна величина\". На въпрос защо се отварят само до 5 гишета, от пресцентъра отговориха, че всеки ден ситуацията е различна и е възможно да има служители в отпуск или в болнични. До момента от СДВР не са запознати със случаи, в които чакащи на опашката са били прередени. Според тях автоматът, предоставящ билети с номера осигурява необходимия ред сред опашките, а служителите излизат в почивки през деня по различно време, за да не спира функционирането на гишетата.", "date": "2019.04.07", "title": "Опашките в КАТ изчерпват търпението на столичани"}
{"url": "https://www.dnevnik.bg/evropa/2019/04/07/3416011_tereza_mei_ne_izkljuchva_varianta_velikobritaniia_da/", "text": "Налице сега е избор между възможностите Великобритания да напусне Европейския съюз със сделка или изобщо да не го напусне. Това заяви британският премиер Тереза Мей, която се опитва да постигне компромис по сделката с опозиционната Лейбъристка партия, съобщава БТА. \"Тъй като парламентът даде да се разбере, че ще попречи на Великобритания да напусне без сделка, сега имаме категоричен избор - да напуснем ЕС без споразумение или изобщо да не напуснем\", каза Мей снощи в последен, отчаян апел към законодателите да подкрепят сделка. \"Колкото по-дълго трае това, толкова по-голям е рискът Обединеното кралство въобще да не напусне. Това ще означава да допуснем този Брекзит, за който гласуваха британците, да ни се изплъзне. Изключително важно е да изпълним това, за което гласуваха хората, а за да го направим, трябва да имаме сделка\" добави тя. Втори референдум за членството на Великобритания в ЕС би бил \"крайно предателство\", пише в днешния брой на в. \"Сънди телеграф\" лидерът на Камарата на общините Андреа Ледсъм. \"Това ще изисква дълго отлагане, ще разпали разединяващите дебати, а и след като парламентът досега не успява да приложи резултатите от първия, нямаме причини да смятаме, че ще уважи и тези от втория референдум\", отбеляза тя. \"Виждането, което имахме за Брекзит, се изпарява, а нямаме време да го спасим\", предупреди Ледсъм. Правителството на Тереза Мей планира да промени законопроекта за Брекзит, включвайки в него законодателна мярка, която гарантира сключване на митническо споразумение с ЕС, в опит да си осигури подкрепата на Лейбъристката партия за споразумение за Брекзит.", "date": "2019.04.07", "title": "Тереза Мей не изключва варианта Великобритания да не напусне ЕС"}
{"url": "https://www.dnevnik.bg/sport/2019/04/07/3414018_chislata_zad_neveroiatnata_seriia_na_marica_v_jenskiia/", "text": "Волейболният \"Марица\" продължи абсолютната си хегемония в женското първенство.  Клубът от Пловдив спечели петата си поредна титла  и вече има 78 поредни победи в шампионата. Последната загуба на \"Марица\" е у дома с 1:3 срещу \"Левски\" от 14 ноември 2015 г. От тогава съставът, воден от Иван Петков, рядко дава дори геймове. Този сезон шампионът дори беше по-безапелационен от всякога. Тимът загуби само гейм в 21 мача, като рязко свали времето за постигане на победите и увеличи съотношението между спечелени и загубени точки до над 1.8. През сезона \"Марица\" спечели и мач, в който съперникът \"Перун\" стигна едва до четири и пет точки в първите два гейма при 3:0 (25:4, 25:5, 25:15).", "date": "2019.04.07", "title": "Числата зад невероятната серия на \"Марица\" в женския волейбол (графика)"}
{"url": "https://www.dnevnik.bg/bulgaria/2019/04/07/3416014_armiiata_moje_da_se_vkljuchi_v_opazvaneto_na_granicata/", "text": "Армията може да се включи в опазването на границата с Гърция. Това заяви министърът на вътрешните работи Младен Маринов пред БНР. Към момента по граничните райони с южната ни съседка има засилено полицейско присъствие. Екипи на жандармерията също са командировани на място. Предприетите действия се налагат заради засиления бежански натиск от гръцка страна. В последните дни хиляди мигранти, които са си направили лагер в близост до Солун, искат да тръгнат към Западна Европа, като за целта трябва да преминат или през България, или през Северна Македония. Вчера се стигна и до  сблъсъци между полицията и мигрантите.  \"Следим с тревога събитията в Гърция. В постоянен контакт сме с колегите. Говорил съм с министъра на отбраната Красимир Каракачанов за използването на армията за опазване на границата, ако това се наложи. Премиерът Бойко Борисов разпореди да засилим полицейското присъствие в района\", заяви Маринов. Той каза още, че в последно време има много задържани мигранти, които се опитват да се прехвърлят от България в Сърбия.", "date": "2019.04.07", "title": "Армията може да се включи в опазването на границата с Гърция заради бежанския натиск"}
{"url": "https://www.dnevnik.bg/politika/2019/04/07/3416017_bsp_poiska_ot_izbiratelnata_komisiia_da_ne_dopusne_do/", "text": "БСП поиска от Централната избирателна комисия (ЦИК) да не допусне до регистрация \"Коалиция за България\" за участие в изборите за членове на Европейския парламент през май 2019 г. От левицата са внесли доказателства в комисията, че марката \"Коалиция за България\" е притежавана от тях и никой друг не може да я използва. В края на март  лидерът на АБВ Румен Петков обяви създаването на \"Коалиция за България\" , която ще участва в евроизборите. Вчера  за водач на листата ѝ беше посочен икономистът Боян Дуранкев.  Освен АБВ в обединението са още \"Обединен блок на труда Български лейбъристи\", \"Българска партия Либерали\", \"Възраждане на Отечеството\", \"Българска левица\", \"Движение за социален хуманизъм\" и политически движение \"Социалдемократи\". След обявяването на името на коалицията лидерът на БСП Корнелия  Нинова реагира, като обяви, че създателят на АБВ Георги Първанов се опитва да се върне в политиката през задния вход , като краде името на собствената си партия, за да помогне на нейния опонент. Както е известно, новото обединение взима ползваното повече от десет години от БСП и няколко малки партии име \"Коалиция за България\". С него Георги Първанов спечели президентските избори прз 2001 г., а социалистите - парламентарните избори през 2005 г., когато Сергей Станишев стана премиер. Името на водената от БСП лява коалиция бе сменено през 2014 г. по инициатива на тогавашния лидер Михаил Миков. Обединението бе преименувано на \"БСП Лява България\". После Корнелия Нинова кръсти коалицията \"БСП за България\". В разпространено до медиите писмо от БСП подчертават, че търговската марка \"Коалиция за България\" е тяхна собственост. \"Съгласно закона, това включва правото на притежателя й да я използва, да се разпорежда с нея и да забрани на трети лица без негово съгласие да използват\", пише в позицията на левицата, като се допълва, че действията на АБВ имат за цел да объркат избирателите. \"Това е нарушение на основните принципи за справедлив изборен процес, съгласно Изборния кодекс на страната, и следователно не трябва имитираща коалиция да бъде регистрирана в ЦИК. Обръщаме внимание, че с регистрацията на \"Коалиция за България\" за участие в изборите за ЕП ще бъдат нарушени редица закони на страната - в това число Изборният кодекс, Законът за политическите партии, Законът за защита на конкуренцията, Наказателният кодекс, Законът за марките и географските означения и редица Европейски нормативни актове. Ще защитаваме правата си пред съда, всички международни органи и институции\", пишат още от БСП. Въпреки искането на левицата, днес \"Коалиция за България\" се регистрира за изборите. След това Румен Петков заяви, че \"ако на БСП много им липсва марката \"Коалиция за България\", сме готови да обсъдим тяхното приемане във формацията\".", "date": "2019.04.07", "title": "БСП поиска от избирателната комисия да не допусне до вота \"Коалиция за България\""}
{"url": "https://www.dnevnik.bg/detski_dnevnik/2019/04/07/3415391_edna_prikazka_na_bratia_grim/", "text": "В рубриката \"Четиво\" \"Детски Дневник\" представя откъс от новото издание на приказките на Якоб и Вилхелм Грим с подбор и илюстрации от носителката на наградата \"Андерсен\" Лизбет Цвергер, предоставено от издателство \"Лист\". Книгата съдържа 11 от приказките на германските разказвачи, преводът е на Ана Димова. В древни времена, когато пожеланията все още имали сила, живял един крал. Всичките му дъщери били много красиви. Но най-малката била толкова красива, че дори слънцето, което е виждало много неща по света, се смайвало от нейната хубост. Недалеч от кралския дворец се простирала голяма тъмна гора, а под една стара липа имало кладенец. Когато денят бил много горещ, кралската дъщеря отивала в гората и сядала до прохладния кладенец – а когато й станело скучно, започвала да си играе със златна топка, хвърляла я нагоре и после я хващала. Това била любимата й игра. Веднъж, както си играела така, топката не паднала в протегнатите ръце на кралската дъщеря, а тупнала на земята, отскочила и се изтърколила във водата. Кралската дъщеря я проследила с поглед, но топката изчезнала. А кладенецът бил дълбок, толкова дълбок, че дъното му не се виждало. Тя заплакала... Плакала,плакала все по-силно и безутешно. И както плачела, изведнъж дочула глас: - Какво ти е, принцесо, защо плачеш така жално, че и камъкът би се смилил над теб? Принцесата се огледала, за да разбере откъде идва гласът, и тогава видяла един жабок, който подавал голямата си грозна глава от водата. - О, ти ли си, стари цамбурко – попитала принцесата. – Плача за златната си топка, която падна в кладенеца. - Успокой се и не плачи – отвърнал жабокът. – Мога да ти помогна, но ти какво ще ми дадеш, ако ти върна любимата играчка? - Каквото поискаш, мили ми жабчо – казала принцесата. – Роклите ми, перлите и скъпоценностите ми, дори златната ми корона можеш да имаш. Жабокът отговорил: - Не ти искам нито роклите, нито перлите и скъпоценностите, нито златната корона. Но ако обещаеш да ме обикнеш, ако ме приемеш за приятел и другар в игрите си, ако ми позволиш да седя до теб на твоята масичка, да се храня от твоята златна чинийка и да пия от твоята чашка, да спя в твоето креватче – ако ми обещаеш всичко това, тогава ще сляза в кладенеца и ще извадя от там златната ти топка. - Обещавам ти – казала принцесата – всичко, което поискаш, само ми донеси златната топка. А през това време си мислела: \"Какви ги дрънка тоя тъп жабок! Да си седи там във водата при другите жаби и да си квака заедно с тях, не може той да ми бъде приятел и другар в игрите. И жабокът, след като получил обещанието, потопил глава във водата, гмурнал се в кладенеца, след малко изплувал отново, в устата си носел топката и я метнал в тревата. Кралската дъщеря много се зарадвала, като видяла любимата си играчка, взела я и припнала към двореца. - Чакай, чакай – извикал жабокът. – Хайде вземи ме, аз не мога да скачам толкова бързо. Но колкото и силно да викал и да квакал подир принцесата, тя не го чувала, бързо се прибрала у дома и много скоро забравила бедния жабок, който се върнал в своя кладенец. На другия ден, тъкмо когато принцесата седяла на трапезата заедно с краля и всички придворни и се хранела от своята златна чинийка, се чуло как по мраморните стъпала се качва някакво същество – шляп-шляп, шляп-шляп, а като стигнало горе, започнало да хлопа на вратата и да вика: - Принцесо малка, отвори ми! Принцесата изтичала да види кой я вика, но като отворила, видяла, че пред вратата стои жабокът. Бързо я захлопнала, върнала се на трапезата и била много уплашена. Кралят забелязал как се е разтреперила и попитал: - Защо така се изплаши, дете мое, да не би на вратата да има някой великан, който иска да те отвлече? - Не – отвърнала принцесата, - не е великан, а е един гаден жабок! - И какво иска този жабок от тебе? - О, скъпи татко, както си седях вчера в гората до кладенеца и си играех, златната ми топка падна във водата. И аз се разплаках, а жабокът ми я извади от кладенеца. Но после поиска и аз му обещах да бъде мой другар в игрите. Не съм предполагала обаче, че ще успее да се измъкне някога от кладенеца си. А ето че сега стои отвън и иска да влезе. Отново се чуло хлопане по вратата и жабокът извикал: Тогава кралят казал: - Щом си обещала, трябва да изпълниш обещанието си. Иди и му отвори! Принцесата отишла и отворила вратата, и подскок-подскок - жабокът влязъл заедно с нея, последвал я до трапезата, тя седнала на стола си. А жабокът извикал: - Хайде, вземи ме при себе си! Тя се поколебала, но кралят й заповядал да го вземе. Принцесата вдигнала жабока на стола до себе си, но той пожелал да се качи на масата, а като го сложила на масата, той наредил: - Я дай по-близо твоята златна чинийка, та да похапнем заедно. Принцесата изпълнила желанието му, но се виждало колко й е неприятно да го стори. Жабокът започнал да похапва с апетит, а на принцесата всяка хапка й засядала в гърлото. Накрая жабокът казал: - Добре похапнах и съм малко уморен. Занеси ме сега в твоята стаичка и приготви твоето копринено креватче, да легнем заедно в него и да поспим. Кралската дъщеря се разплакала, много я било страх от студения жабок, не смеела дори да го докосне, а сега трябвало да спи заедно с него в хубавото си, чисто креватче. Кралят се ядосал и казал: - Щом някой ти е помогнал, когато си била в беда, не бива след това да се гнусиш от него. Принцесата хванала жабока с два пръста, занесла го в стаята си и го сложила в един ъгъл. Легнала си в креватчето, но жабокът отишъл при нея и казал: - Уморен съм, искам да се наспя добре, вземи ме при себе си, иначе ще кажа на баща ти. Принцесата много се ядосала, вдигнала го от пода и го метнала с всичка сила към стената: - Дано мирясаш най-сетне, жабок гаден! Но когато паднал на пода, той не бил вече никакъв гаден жабок, а принц с прекрасни и усмихнати очи. А по волята на баща ѝ бил неин другар и съпруг. И той разказал на принцесата как бил омагьосан от зла вещица и че никой друг не можел да го спаси от кладенеца, освен тя самата, а на другия ден щели заедно да заминат за неговото кралство. И те заспали, а на сутринта, когато слънцето ги събудило, пристигнала каляска с осем бели коня, накичени по главите с бели щраусови пера и със златни синджири, а отзад в каляската стоял слугата на младия крал, верният Хайнрих. Верният Хайнрих толкова се натъжил, когато господарят му бил превърнат в жабок, че накарал да оковат сърцето му в три железни обръча, за да не се пръсне то от мъка и болка. Каляската трябвало да отведе принца в неговото кралство. Верният Хайнрих качил двамата в каляската, качил се и той отзад и бил преизпълнен от радост заради избавлението на господаря си. Пътували така известно време и принцът чул откъм задната част на каляската някакъв пукот, сякаш нещо се е счупило. Обърнал се назад и извикал: Още веднъж и още веднъж по пътя се чул същият пукот, и всеки път принцът си мислел, че каляската се чупи, но се счупили само обръчите и падали от сърцето на верния Хайнрих, защото то било освободено и щастливо. Имало едно време един селянин, който бил много богат, но не бил щастлив, защото с жена му нямали деца. Когато ходел до града с другите селяни, те му се подигравали и все го питали защо няма деца. Накрая селянинът се ядосал и като се прибрал вкъщи казал на жена си: - Искам да имаме дете, пък дори и таралеж да е! И скоро жена му родила детенце, но горната част на тялото била на таралеж, а долната част на момченце. Като го видяла, жената се уплашила и извикала: - Виждаш ли какво направи! Ти го прокълна! - Не се тревожи – казал селянинът. – Трябва да го кръстим някак все пак, но кой ли ще поиска да му стане кръстник? - И без това не можем да го кръстим с друго име освен Ханс Ежко мой. След като го кръстили, свещеникът казал: - С тези бодли май няма да може да спи в нормално креватче. Затова постлали зад печката сено и сложили Ханс Ежко мой да спи върху сеното. Майката не можела дори да го кърми заради бодлите. Така Ханс Ежко мой прекарал върху сеното цели осем години. Бащата все се надявал да умре, но той не умирал, а продължавал да си лежи зад печката. Един ден селянинът тръгнал за града на пазар и попитал жена си какво да купи: - Малко месо, малко хляб, някои дреболии за домакинството - казала жената. Попитал и прислужницата какво да й донесе. Тя поискала пантофи и плетени чорапи. Накрая попитал и Ханс Ежко мой: - А на теб какво да донеса? - Донеси ми гайда, татко – отвърнал Ханс Ежко мой. Като се върнал от пазар, селянинът дал на жена си покупките – месото и хляба и другите неща, на прислужницата дал пантофите и плетените чорапи, накрая отишъл зад печката и дал на Ханс Ежко мой гайдата, който щом получил подаръка, казал на баща си: - А сега, татко, идете при ковача и го накарайте да подкове петела. Ще го яхна и никога повече няма да се върна тук. Бащата много се зарадвал и веднага накарал ковача да подкове петела. Ханс Ежко мой яхнал петела и поел на път, взел със себе си няколко магарета и прасета, които да пасе в гората. Като стигнали в гората, петелът кацнал заедно с Ханс Ежко мой на едно високо дърво, където двамата прекарали дълги години. А долу прасетата и магаретата си пасели и се множали. През всичкото това време никой нищо не чул за Ханс Ежко мой. А той си седял на дървото, свирел си на гайдата, а мелодиите му били прекрасни. Веднъж през гората минал един крал, който бил объркал пътя, и чул музиката. Много се учудил и изпратил слугата си да види откъде идва тази музика. Слугата се огледал наоколо, но не видял никого. Само на едно високо дърво седяло някакво малко животно, което приличало на петел, а върху него седял таралеж и свирел. Кралят накарал слугата да попита защо е седнал там и дали знае как се стига до неговото кралство. Тогава Ханс Ежко мой слязъл от дървото и казал, че ще им покаже пътя, ако кралят даде писмен обет да му дари първото нещо, което срещне, като стигне в двореца. Кралят си помислил: \"Нищо не ми струва да го сторя, Ханс Ежко мой едва ли може да чете и няма да разбере какво съм написал\". Взел кралят перо и мастило и написал нещо. След това Ханс Ежко мой му показал пътя и той щастлив пристигнал в двореца си. А дъщеря му го видяла от далече и толкова се зарадвала, че веднага се затичала насреща му и го разцелувала. Тогава кралят си спомнил за Ханс Ежко мой и разказал на принцесата какво му се е случило. Как му се наложило да даде писмен обет на някакво чудато същество, че ще му дари първото нещо, което срещне в двореца, как чудатото същество седяло на един петел и свирело дивни мелодии. Но той бил написал, че няма да му го дари, защото Ханс Ежко мой не можел да го прочете. Принцесата много се зарадвала и казала, че добре е сторил, защото тя и без това никога не би тръгнала с него. А Ханс Ежко мой си пасял магаретата и прасетата, бил в добро настроение, седял си на дървото и свирел на гайдата. Случило се така, че през гората минал друг крал със слугите и вестоносците си. И той бил объркал пътя и не знаел как да стигне до кралството си, защото гората била много голяма. Той също чул отдалече дивната музика и пратил един от вестоносците да провери какво е това. Отишъл вестоносецът до дървото и видял на него петела, а върху петела седял Ханс Ежко мой. Вестоносецът го попитал какво прави там горе. - Паса си магаретата и прасетата, а вие какво искате? Вестоносецът казал, че са се загубили и не могат да намерят пътя за кралството си, дали не можел да ги упъти. Тогава Ханс Ежко мой слязъл от дървото и казал на стария крал, че ще му покаже пътя, ако получи в дар онова, което кралят първо срещне, като се прибере в двореца си. Кралят се съгласил и писмено потвърдил желанието на Ханс Ежко мой. След това той се метнал на петела си, повел краля и вестоносците му и те скоро стигнали в кралството. В двореца настанала голяма радост. Кралят имал една единствена дъщеря, тя била много красива, прегърнала баща си и била щастлива, че той отново се е завърнал. Попитала го къде е бил толкова дълго, а той й разказал как е объркал пътя и било възможно никога да не може да се върне. Но като минавали през една голяма гора, видели на едно дърво някакво същество, нещо средно между таралеж и човек, което било възседнало петел и свирело дивни мелодии. Това същество му показало пътя, но се наложило да му обещае, че ще му дари първото нещо, което срещне в кралския дворец, а това била принцесата, много съжалявал за това. Но принцесата казала, че заради баща си с удоволствие ще отиде с него, ако той се появи. А Ханс Ежко мой си пасял прасетата и те се множали и ставали все повече, цялата гора се напълнила с прасета. Ханс Ежко мой не искал повече да живее в гората и пратил вест на баща си, да разчистят всички свинарници в селото, защото щял да пристигне с толкова голямо стадо прасета, че всеки ще може да заколи, колкото си иска. Бащата много се натъжил, като чул тази вест, защото си мислел, че Ханс Ежко мой отдавна не е жив. А Ханс Ежко мой яхнал петела и подкарал прасетата към селото и там настанала такава касапница, че се чувало на два часа път извън селото. След това Ханс Ежко мой казал: -Татко, нека отново подковат петела ми, след това ще го яхна и до края на живота си няма да се върна. Бащата завел петела да го подковат и бил доволен, че Ханс Ежко мой никога повече няма да се върне. Ханс Ежко мой отишъл най-напред в първото кралство. Там кралят бил наредил, ако се появи някой, който е яхнал петел, да стрелят по него, да удрят и мушкат и да не го пускат да влезе в двореца. Като видели Ханс Ежко мой да се приближава, те го погнали с щиковете си, но Ханс Ежко мой пришпорил петела, прелетял над дворцовите порти, кацнал на прозореца на краля и му извикал, че трябва да му даде обещаното, в противен случай ще убие и него, и дъщеря му. Тогава кралят придумал дъщеря си да излезе и да спаси живота на баща си и своя живот. Принцесата облякла бяла рокля, кралят й дал каляска с шест коня, с пищно облечени лакеи, дал й много пари и злато. Седнала тя в каляската, а Ханс Ежко мой седнал до нея заедно с петела и гайдата, сбогували се с краля и потеглили. Кралят си мислел, че никога повече няма да види дъщеря си. Но не станало така. След като се отдалечили малко от града, Ханс Ежко мой съблякъл красивата рокля на принцесата, набол я с бодлите си по цялото тяло и казал: - Това ти е наградата задето ме измамихте. Не те искам. Принцесата се прибрала в двореца и изживяла живота си в безчестие. Ханс Ежко мой продължил пътя си с петела и гайдата и стигнал до второто кралство, до което бил показал пътя на изгубилия се крал. Той обаче бил заповядал, ако дойде някой като Ханс Ежко мой, да го посрещнат тържествено и с викове \"Да живее\" да го въведат в кралския дворец. Като го видяла кралската дъщеря, се уплашила, защото той изглеждал наистина чудато, но си помислила, че не може да го отблъсне, защото била обещала на баща си да тръгне с него. Казала на Ханс Ежко мой \"Добре си дошъл\", оженила се за него, двамата седнали един до друг на трапезата и яли и пили заедно. Като настанала вечерта и трябвало да се оттеглят заедно в покоите, принцесата много се страхувала, но Ханс Ежко мой ѝ казал да не се страхува, защото няма да ѝ се случи нищо лошо. А на стария крал казал да изпрати четирима мъже, които да застанат на пост пред вратата на спалнята им и да запалят голям огън. А той преди да си легне, щял да съблече таралежовата си кожа и да я сложи до леглото. Тогава мъжете трябвало да влязат в стаята, да вземат кожата, да я хвърлят в огъня и да изчакат, докато изгори напълно. Когато часовникът ударил единадесет часа, той влязъл в спалнята, съблякъл таралежовата кожа и я оставил до леглото. Четиримата мъже влезли в стаята, взели кожата и я хвърлили в огъня. Когато таралежовата кожа изгоряла напълно, Ханс Ежко мой бил спасен. В леглото лежал един съвсем нормален човек, но бил черен като въглен. Кралят изпратил да повикат неговия лекар, който го намазал с различни помади и балсами, и Ханс Ежко мой съвсем избелял и станал много красив млад мъж. Като го видяла принцесата, много се зарадвала. На сутринта двамата станали много радостни и доволни. Яли и пили и сега наистина отпразнували сватбата си, а Ханс Ежко мой получил от стария крал неговото кралство. Минали години и младият крал отишъл заедно с кралицата при баща си. Казал му, че е негов син. Бащата обаче отвърнал, че той няма син. Имал преди време дете, което било с бодли като таралеж, тръгнало по света и не се върнало повече. Ханс Ежко мой му казал, че това е именно той, бащата много се зарадвал и отишъл заедно със сина си в неговото кралство.", "date": "2019.04.07", "title": "Две приказки на братя Грим"}
{"url": "https://www.dnevnik.bg/politika/2019/04/07/3416034_evropa_ni_chuva_e_sloganut_na_gerb_za_izborite/", "text": "Зам.-председателят на ГЕРБ Цветан Цветанов представи слогана на партията за предстоящите избори за Европейски парламент. Политическата сила ще се бори за възможно най-много евродепутати под мотото \"Европа ни чува\". \"Европа ни чува, когато показваме видими резултати и когато правим последователни политики. Трябва да говорим за европейския дебат и бъдещето на Европа. Винаги, когато сме правили подготовката си за всеки национален избор сме се стремели слоганът да съответства на това, което сме успели да направим през всичките тези години\", заяви Цветан Цветанов и посочи, че идеята е да има приемственост между слоганите през различните национални кампании. Председателят на Столичния общински съвет Елен Герджиков каза от своя страна, че \"Европа чува хората, които имат какво да кажат, които имат ясна представа накъде да вървят. Той изтъкна, че с този слоган от ГЕРБ искат да кажат, че само подкрепяйки силната листа на партията може да се гарантира, че България ще бъде важна част от европейския дневен ред. Герджиков каза още, че партията няма да прави агресивна рекламна кампания. Той добави, че е създадено и мобилно приложение \"Кауза\", което да информира и координира структурите на ГЕРБ и да се бори с разпространението на фалшиви новини. Цветанов уточни, че следващата неделя ще бъде представен и платформата на ГЕРБ за изборите. На събитието ще присъстват всички кандидати за евродепутати от лисата.", "date": "2019.04.07", "title": "\"Европа ни чува\" е слоганът на ГЕРБ за изборите"}
{"url": "https://www.dnevnik.bg/sviat/2019/04/07/3416038_netaniahu_obeshta_da_aneksira_zemi_v_okupiraniia/", "text": "Израелският премиер Бенямин Нетаняху обеща да анексира селища в окупирания Западен бряг, ако спечели нов мандат. Изборите в Израел са във вторник, съобщава БТА. Нетаняху направи обещанието в интервю за израелския \"Канал 12\" три дни преди вота в опит да увеличи подкрепата си сред десните избиратели. Той представи неотдавнашното решение на САЩ да признаят израелския суверенитет над Голанските възвишения като голямо постижение. Над 600 хил. израелци живеят в завладени при войните територии, две трети от които на Западния бряг.", "date": "2019.04.07", "title": "Нетаняху обеща да анексира земи в окупирания Западен бряг, ако спечели нов мандат"}
{"url": "https://www.dnevnik.bg/bulgaria/2019/04/07/3416129_do_3_hil_voinici_mogat_da_budat_izprateni_na_granicata/", "text": "При нужда армията има готовност да изпрати до 3 хил. военнослужещи на границата с Гърция. Това написа в профила си във \"Фейсбук\" министърът на отбраната Красимир Каракачанов. Думите му идват, след като по-рано през деня вътрешният министър  Младен Маринов заяви, че при нужда армията би могла да помогне на Гранична полиция. Коментарите на двамата министри са заради засиления бежански натиск от гръцка страна. В последните дни хиляди мигранти, които са си направили лагер в близост до Солун, искат да тръгнат към Западна Европа, като за целта трябва да преминат или през България, или през Северна Македония. Вчера се стигна и до сблъсъци между полицията и мигрантите. \"Към момента няма непосредствена опасност от мигрантска вълна за България. При нужда армията има готовност да изпрати до 3 хил. военнослужещи на границата. През последните 4 дни сме в непрекъснат контакт с премиера Бойко Борисов и министъра на вътрешните работи Младен Маринов. Всички сме на мнение, че няма място за притеснение\", написа Каракачанов. Освен това армията може да помогне с транспортна техника и спомагателни съоръжения за възпиране на евентуални големи групи от нелегални мигранти.", "date": "2019.04.07", "title": "До 3 хил. войници могат да бъдат изпратени на границата с Гърция, заяви Каракачанов"}
{"url": "https://www.dnevnik.bg/sport/2019/04/06/3413359_da_izgorish_7500_kalorii_za_5_chasa_kakva_e_cenata_za/", "text": "Колко коства на един колоездач да спечели тежко еднодневно състезание с дължина 250 километра. Много често подобни въпроси се задават, дойде ли време за пролетните класики, както се наричат еднодневните надпревари по шосетата на Белгия, Франция, Холандия и Италия. Преди седмица норвежецът Александър Кристоф спечели състезанието Гент – Вевелгем, което е една от финалните проверки преди най-важната белгийска надпревара  Обиколка на Фландрия . Технологичният партньор на състезанието Velon публикува впечатляващите показатели, които е успял да постигне колоездачът на UAE Emirates. За 5.26:08 часа, колкото отне на Кристоф да измине разстоянието от 249.5 км, той е изгорил 7350 калории. Това е над три пъти повече, отколкото обикновен човек трябва да приема на ден (около 2000 калории) според американската здравна агенция. Ако човек има активен начин на живот, трябва да приема около 3000 калории. Изгорените калории от Кристоф са равни на 25 чийзбургера. За сравнение, по време на големите многоетапни състезания като Тур дьо Франс, които продължават три седмици, колоездачите изгарят около 5000 калории във всеки етап. През тази година Гент – Вевелгем, което се проведе за 81-и път, влиза в историята като най-бързото в историята. Средната скорост на победителя е 45.9 км/ч. Това е и втората най-дълга надпревара, след като през 2018 г. колоездачите изминаха 251.1 километра, или само с 1.6 км повече от тазгодишното състезание. Данните на победителя Кристоф и от неговия велокомпютър са впечатляващи. По време на цялото състезание норвежецът педалира със средна ватова мощ от 345 вата, а пиковата му мощ във финалния спринт във Вевелгем е 1432 вата. Това е равно на енергията, която консумира един хладилник за 4 дни. В продължение на движение от 30 километра около брега на Северно море при силен страничен вятър и тежки условия Кристоф и останалите от групата му се движат със средна скорост над 55 км/ч. Показателите на Кристоф и на останалите професионални колоездачи нямат аналог. Данните сочат, че един професионален тенисист изгаря между 2500 и 3500 калории на мач. В по-тежките двубои, продължаващи над 4 часа, може да се стигне и до 4000 калории.", "date": "2019.04.07", "title": "Да изгориш 7500 калории за 5 часа: каква е цената за победа в колоездачно състезание"}
{"url": "https://www.dnevnik.bg/tehnologii/2019/04/06/3412108_helikopterut_s_koito_nasa_shte_izsledva_mars_premina/", "text": "След два месеца изпитания хеликоптерът на НАСА, който ще бъде изпратен на Марс, вече е готов за мисия.  Той е преминал през всички тестове  и е готов за мисия до Червената планета. Това съобщиха от американската космическа агенция. Летателният апарат е с размерите на голям дрон и тежи едва 1.8 кг. Той трябва да излети за Марс през 2020 г. Периодът на тестовете не е избран случайно. Целта на инженерите на НАСА е да извършат по-голяма част от изпитанията през зимата, за да проверят как машината работи при температури, близки до тези на Марс. Очаква се през 2021 г. той да направи първите си тестови полети на Червената планета, след като през февруари същата година е планувано мисията да достигне Марс. Полетите ще са с продължителност до 90 секунди. Докато хеликоптерите са обичайна гледка на Земята, летенето в атмосферата на Марс е нещо съвсем различно. Нейната плътност е само около 1% от тази на Земята. Сходна атмосфера с тази на Червената планета има на 30 километра над земната повърхност, уточняват учени от НАСА. Създаването на подходящи условия за тестове е било едно от големите предизвикателства за екипа, който разработва хеликоптера. За целта е изработен космически симулатор, който е с ширина от близо 8 метра. Той разполага с вакуумна помпа, която изсмуква кислорода и други газове от въздуха в него. След това вътре се добавя въглероден диоксид, който е главната съставка в атмосферата на Марс. \"Пренасянето на хеликоптер в изключително тънка атмосфера е само част от предизвикателството. За да симулираме истинско летене на Марс, трябва да докараме гравитацията до 2/3 от земната, защото гравитацията на Червената планета е много по-слаба\", каза Теди Цанетос, който ръководи тестовия екип. Гравитацията е постигната чрез моторизиран ремък, прикрепен към върха на хеликоптера, който успява да създаде еквивалентен на две трети от земната гравитация. При първия опит хеликоптерът се е издигнал на 5 см височина и е останал в полетен режим за минута. Последвали са още тестове, които са доказали, че машината работи добре в подобни условия. Целта пред апарата е да направи кадри на Марс отвисоко, които да помогнат на учените да разгледат повърхността на планетата. Освен това ще може предварително да се види какво има зад даден хълм, който трябва да бъде преодолян от марсохода. Хеликоптерът ще се управлява от новия марсоход, върху когото ще бъде прикрепен, и ще се захранва от слънчеви батерии. Безпилотният дрон ще утрои разстоянието, което един марсоход може да измине за един марсиански ден. Хеликоптерът ще лети пред марсохода и ще изпраща информация за терена обратно на Земята. Това ще помогне на инженерите да планират най-добрият и оптимален маршрут на марсохода.", "date": "2019.04.07", "title": "Хеликоптерът на НАСА, който ще изследва Марс, премина всички тестове и е готов за мисия"}
{"url": "https://www.dnevnik.bg/bulgaria/2019/04/07/3416132_lozan_panov_i_suprugata_mu_shte_sudiat_bulgariia_v/", "text": "Председателят на Върховния касационен съд (ВКС) Лозан Панов и съпругата му ще съдят държавата в Европейския съд за правата на човека в Страсбург. Това обяви пред Би Ти Ви Елисавета Панова. Причина за действията им е г лобата от 1000 лв. за Панов,  която му бе наложена за неподадена декларация пред Сметната палата. Санкцията бе наложена през януари миналата година, защото Панов не бил подал имуществена декларация пред палатата, макар че по закон той не трябва да я подава там. Тогава той обясни пред съда, че е декларирал имуществото си пред Инспектората към Висшия съдебен съвет, защото след промените в Закона за съдебната власт това бил компетентният орган. \"Лозан Панов беше осъден, че не е декларирал два пъти едно и също нещо. Това е извращение. Живеем в завладяна държава, в която липсва правосъдие\", каза още Панова.", "date": "2019.04.07", "title": "Лозан Панов и съпругата му ще съдят България в Страсбург"}
{"url": "https://www.dnevnik.bg/bulgaria/2019/04/07/3416136_cacarov_e_dokazan_simulant_v_sudebna_zala_smiata/", "text": "Съпругата на председателя на Върховния касационен съд (ВКС) Лозан Панов разказа за случай с главния прокурор Сотир Цацаров, при който той измамил приходната агенция. Елисавета Панова заяви пред Би Ти Ви, че семейство Цацарови са сключили сделка за овощна градина, която е изповядана на 120 пъти под реалната цена. \"Цацаров е доказан в съдебна зала симулант. Семейство Цацаорви сключва сделка за покупка на овощна градина и я изповядва на цена 1000 лв. След време възниква проблем с продавача. Случаят влиза в съда, където семейството показва т.нар. документ контралетер, чрез който разкриват симулативната сделка. В контралетера стои цена от 61 хил. евро. Така 120 пъти е измамил фиска\", обясни Панова. Повод за реакцията ѝ срещу главния прокурор беше  намесването на името ѝ в скандала с придобиването на имоти под пазарните цени . Собствениците на строителната фирма \"Артекс\" Пламен и Весела Мирянови са кумове на семейство Панови, а преди двамата да сключат брак Елисавета Панова е купил жилище от тях преди още сградата да има груб строеж. Тя добави, че цената на квадратен метър е била 465 евро. \"Сделката е осъществена през 2013 г., когато Лозан Панов не е част от моя живот. Той никога не е разглеждал дела на \"Артекс\". Аз избрах семейство Мирянови за наши кумове, защото началото на 2013 беше труден период за мен в личен план. Емпатията на Весела Мирянова ме накара да поискам от моя съпруг да ги извикаме за кумове. Ако бяхме поканили автомонтьор, и него щяха да го разпитват след това дали Лозан Панов не си ремонтира колата на ниски цени\", каза още съпругата на председателя на ВКС, като уточни, че от декември 2017 г. не са се виждали с кумувоете си. Панова погледна иронично на очакваната проверка от Националната агенция по приходите на председателя на антикорупционната комисия Пламен Георгиев за жилището му в столичния кв. \"Гео Милев\" \"Финансовият министър Владислав Горанов трябва да провери чрез НАП Пламен Георгиев. Само преди две седмици Георгиев провери Горанов и той излезе абсолютно изпран, ухаеш на омекотител\", добави Панова, припомняйки  проверката дали е в конфликт на интереси Горанов  затова, че живее в апартамент на неговия кръстник.", "date": "2019.04.07", "title": "Цацаров е доказан симулант в съдебна зала, смята съпругата на Лозан Панов"}
{"url": "https://www.dnevnik.bg/sport/2019/04/07/3416133_trudna_pobeda_vuv_varna_vurna_levski_v_bitkata_za/", "text": "Левски\" се възползва от равенството между \"Лудогорец\" и ЦСКА и се върна в битката за титлата след трудна победа с 1:0 срещу \"Черно море\" във Варна. Станислав Костов отбеляза единственото попадение на стадион \"Тича\" в 16-ата минута. Тимът на Георги Дерменджиев събра 58 точки, като се доближи на три от ЦСКА и на шест от лидера \"Лудогорец\". Следващата седмица сините посрещат шампионите на \"Герена\". \"Левски\" и \"Черно море\" изиграха здрав, но скучен мач, в който почти нямаше голови положения. За цялата среща бяха отправени общо пет удара към двете врати. Само един от тях беше точен и се превърна в гол. След 16 минути игра Костов получи подаване от Луис Нганиони, проби отляво на вратата и с десния крак насочи топката в близкия ъгъл. Нападателят на \"Левски\" отбеляза 20-ия си гол за сезона и поведе с два пред Клаудиу Кешеру в битката за голмайсторския приз. След гола играчите на \"Левски\" се затвориха в своята половина. Тимът на Дерменджиев се отбраняваше много стабилно и не позволяваше на съперника да стигне до добри ситуации за изравняване. Гостите доиграха мача с човек по-малко, след като Нганиони беше изгонен с втори жълт картон в 86-ата минута. Домакините обаче не успяха да се възпозлва от численото си предимство в малкото оставащо време. \"Видяхте, че като стойности играта не беше нещо кой знае колко добро, но футболистите показаха характер. С тези хора, с които разполагаме, съм доволен от играта\", каза Дерменджиев пред \"Диема спорт\".", "date": "2019.04.07", "title": "Трудна победа във Варна върна \"Левски\" в битката за титлата"}
{"url": "https://www.dnevnik.bg/sport/2019/04/07/3416137_kubrat_pulev_sujali_za_celuvkata_s_djeni_sushi/", "text": "Кубрат Пулев заяви, че съжалява за целувката с репортерката Дженифър Равало след  победата срещу Богдан Дину в дебютния си мач в САЩ . Той обаче категорично не смята, че има основание да бъде обвиняван в сексуално посегателство. Пулев целуна по устните Равало, което предизвика  скандал и разследване срещу боксьора . 37-годишният българин получи забрана да се боксира в Калифорния до изясняването на случая. В същото време Равало, по-известна като Джени Суши, обяви, че ще заведе дело за сексуално посегателство. Тя  нае водещия адвокат в тази област Глория Олред  в опит да търси правата си по съдебен път. \"Съжалявам за това, което стана. Ако мога да върна времето назад, няма да го направя по никакъв повод. Няма как. Но човек трупа опит, трябва да мине през подобни неща. Аз съм такъв темперамент, темпераментен човек съм и съм го направил от радост, щастие и еуфория. Който го разбира, го разбира\", каза Пулев в предаването \"120 минути\" по Би Ти Ви. \"Всеки може да си го тълкува както си иска, но беше израз на радост и на щастие. Просто силна емоция, която може да сравни само с това, ако човек е дрогиран. До такава степен. Аз съм отворен човек, много позитивен с всички хора. Не съм го правил никога досега, но става въпрос, че просто така реагирах. Така съм усетил ситуацията\", допълни той по повод целувката. Според него \"на всеки интелигентен човек му е ясно за какво става въпрос\". Пулев заяви, че намеренията на Равало и адвокатът й да заведат дело за сексуално насилие са \"неморални\". \"Всичко това, което правят, е несъстоятелно. И дори не е морално, защото има много жени, които наистина са потърпевши и насилен - и сексуално, и изобщо. Те яхват това нещо и се опитват да изкарват лични дивиденти, което е грозно и неморално\", заяви Пулев. Българският боксьор обясни, че след победата над Дину е бил изключително радостен. \"Може би ако някой ден ми се роди дете, може да съм по-радостен. Еуфорията беше много голяма\", обясни той.", "date": "2019.04.07", "title": "Кубрат Пулев съжалява за целувката с Джени Суши"}
{"url": "https://www.dnevnik.bg/bulgaria/2019/04/07/3416139_cvetanov_dumite_na_fandukova_sa_izvadeni_ot_konteksta/", "text": "Думите й са извадени от контекста може би с цел да се търси някаква интрига. Така Цветан Цветанов коментира  днешното интервю  с кмета на София и зам.-председател на ГЕРБ Йорданка Фандъкова, цитиран от пресцентъра на партията. \"С Йорданка Фандъкова сме в отлични отношения и между нас съществува голямо доверие\", категоричен бе Цветанов. В интервюто Фандъкова коментира и проблемите с доверието, пред които партия ГЕРБ е изправена след скандала, станал известен като \"Апартаментгейт\", и з акъснялата според нея реакция на Цветан Цветанов  с подаването на оставка от основните управленски позиции. По време на посещението си в село Зърнвево Цветанов допълни, че оставката му е била доказателство за високия политически и морален стандарт, който съществува в ГЕРБ. \" Ние сме много по-различни от всички останали. Затова нека преди да ни оценяват – политическите ни опоненти да видят себе си. Дори в момента има няколко народни представители от БСП с повдигнати обвинения, които освен, че не напускат постовете си – вършат активна партийна работа. При ГЕРБ има стандарт и това е силата ни\", допълни още той.", "date": "2019.04.07", "title": "Цветанов: Думите на Фандъкова са извадени от контекста с цел интрига"}
{"url": "https://www.dnevnik.bg/politika/2019/04/07/3416142_sloganut_na_gerb_za_evroizborite_evropa_ni_chuva_e_bil/", "text": "Представеният днес от зам.-председателя на ГЕРБ Цветан Цветанов  слоган на партията за предстоящите евроизбори  се оказа вече използван от друга политическа сила. Под мотото \"Европа ни чува\" ГЕРБ даде заявка за спечелване на колкото се може повече места в Европейския парламент. Изборът на слоган обаче се оказа гаф за управляващата партия. Няколко часа по-късно потребители в социалните мрежи припомниха, че  абсолютно същият слоган е бил ползван от партията на Симеон Сакскобургготски НДСВ за европейските избори през 2009 г.  Тогава водач на листата на партията бе Меглена Кунева. \"В нашия слоган \"Европа ни чува\" има заложени много резултати – за европейската перспектива на Западните Балкани, за охраната на границата на ЕС, за диалога между ЕС и Турция и за всички досиета, които успяхме да затворим по време на европредседателството. Всичко това ни дава основание да смятаме, че наистина Европа ни чува\", каза Цветанов в тервелското село Зърнево, което посети, след като представи слогана в София.", "date": "2019.04.07", "title": "Слоганът на ГЕРБ за евроизборите \"Европа ни чува\" е бил ползван от НДСВ преди 10 години"}
{"url": "https://www.dnevnik.bg/sport/2019/04/07/3416130_gimnastichkite_zagriaha_za_svetovnata_kupa_sus_zlato_i/", "text": "Българските гимнастички спечелиха пет медала от първия кръг от Световната купа, който се проведе в италианския град Пезаро. Ансамбълът грабна златен и сребърен медал, а индивидуални отличия завоюваха Боряна Калейн и Катрин Тасева. Това беше първото голямо състезание в художествената гимнастика за 2019 г. Следващото ще е на българска земя - Световната купа в София, която ще се проведе от 12 до 14 април в зала \"Арена Армеец\". Днес българският ансамбъл в състав Симона Дянкова, Стефани Кирякова, Мадлен Радуканова, Ерика Зафирова и Лаура Траатс спечели златния медал на обръчи и бухалки. Възпитаничките на Весела Димитров получиха оценка от 25.750 точки и изпревариха Украйна (25.100 т.) и Израел (24.450 т.). По-рано днес във финала с пет топки ансамбълът допусна грешка и остана на пета позиция. Златото на топки отиде при Италия, а Русия и Япония допълниха челната тройка. В събота българските гимнастички спечелиха сребърен медал в многобоя, като това беше първото им състезание за сезона. Те изиграха много силно композицията си с три обръча и два чифта бухалки и бяха оценени с 25.650 точки (17.000 за трудност и 8.650 за изпълнение) За съчетанието с пет топки грациите получиха 23.950 точки (15.500 за трудност и 8.450 за изпълнение). Русия спечели златото в многобоя с обща оценка 51.050 точки. Бронзът остана за Италия с 49.400 точки. В индивидуалните надпревари Боряна Калейн спечели бронзов медал в многобоя и сребърен медал на топка. Катрин Тасева грабна сребърното отличие на лента.", "date": "2019.04.07", "title": "Гимнастичките спечелиха злато и общо пет медала от Световната купа в Пезаро"}
{"url": "https://www.dnevnik.bg/sport/2019/04/07/3416148_za_deveti_put_italianski_koloezdach_pokori_klasikata/", "text": "Италианецът Алберто Бетиол от EF Drapac покори за пръв път в своята кариера колоездачната класика Обиколка на Фландрия. Състезателят на американския състав се прояви като най-силен по тежкия маршрут от 270 км между Антверпен и Уденард. Бетиол измина дистанцията за 6:18.49 часа със средна скорост 42.78 км/ч. Това беше петото най-бързо издание на Фландрия. Надпреварата се слави като една от най-тежките в професионалното колоездене. През 2019 г. състезателите трябваше да преодолеят 17 кратко, но стръмни изкачвания, повечето от които на павета, както и още няколко равни павирани участъка. Преди победата си Бетиол имаше само три участия във Фландрия, в две от които не завърши, а през 2017 г. се класира 24-и. Той е общо деветият италианец, който печели Обиколка на Фландрия, а страната има 11 успеха, след като Фиоренцо Мани е трикратен шампион (1949-51). Бетиол слага край на 12 години суша за Италия, след като за последно спечели Алесандро Балан през 2007 г. \"Невероятно е, още ми е трудно да разбера какво съм постигнал. Нямам думи. Победата е за мен, но целият отбор свърши невероятна работа през целия ден. В последно време нямахме много успехи, но работихме много и мисля, че тепърва ще виждате много розови фланелки в предни позиции\", каза Бетиол след финала. \"На Кваремонт от колата ми казаха да пробвам, ако се чувствам добре. След това не загубих време и на Патерберг, а оставащите 14 километра бяха най-тежките в живота ми\". Състезателят на EducationFirst Drapac нямаше професионална победа дотук в своята кариера. През целия ден той отговаряше на всички атаки и беше в групата на фаворитите. Около 20 км преди финала, при третото последно преминаване на височината Уде Кваремонт, Бетиол атакува и застигна последните двама бегълци Каспер Асгрен и Дилан Ван Барле. Италианецът премина пръв и през последната височина Патерберг, а преследачите му не успяха да го доближат. В последните 14 км Бетиол поддържаше високо темпо и пресече сам финала с аванс от 14 секунди пред Асгрен, а трети завърши  Александър Кристоф  на 17 секунди. За втория Асгрен това беше дебют в Обиколката на Фландрия. Много силно в първото си участие се представи и световния шампион в коло-кроса Матийо ван дер Пул. Холандецът завърши четвърти. В топ 10 влезе и световният шампион в шосейното колоездене  Алехандро Валверде . 38-годишният ветеран, за когото това също беше първо участие в белгийското състезание, завърши осми. Фаворитите Грег ван Авермет и Петер Саган завършиха съответно 10-и и 11-и. Надпреварата беше белязана и от тежко падане на шампиона от 2018 г.  Ники Терпстра . Холандецът от \"Директ енержи\", беше откаран в болница, след като се озова на асфалта и за кратко изгуби съзнание. По-късно стана ясно, че Терпстра няма сериозни контузии. Обиколката на Фландрия е едно от петте най-важни еднодневни състезания в календара на колоезденето. Надпреварата във Фландрия, заедно с Милано-Санремо, Париж-Рубе, Лиеж - Бастон - Лиеж и Обиколката на Ломбардия, са известни като колоездачните монументи. При дамите победата също беше за Италия. В 16-ото издание на Обиколката на Фландрия победител стана европейската шампионка стана Марта Бастианели, която надви в спринта Анемик ван Флютен (шампионка от 2011 г.) и Сесилие Утруп Лудвиг.", "date": "2019.04.07", "title": "За девети път италиански колоездач покори класиката Обиколка на Фландрия"}
{"url": "https://www.dnevnik.bg/zelen/2019/04/07/3416159_zaradi_zastrashen_vid_ptica_stroitelstvoto_na_alepu/", "text": "Строителните дейности заради нарастващото свлачище в областта \"Алепу\" ще продължат до 15 април, тъй като след това ще пречат на гнезденето на рядък вид птица, съобщи Би Ти Ви след проверка на място. Със свлачището расте и строителната площадка над наричания още Шофьорски плаж край Созопол. Според ръководителя на обекта Йордан Гергов има подпочвена вода, която непрекъснато подмива ската и ако бъде оставен без да бъде подпрян, той ще падне. Конструкцията вече е на нивото на пътя, а Гергов допълни, че ще има бордюри и ограда, с които първият етап на строителството няма да се вижда. След становища на община Созопол, строителна дирекция и Геозащита - Варна от екоинспекция Бургас са разрешили укрепването на свлачището да продължи до 15 април, тъй като след това започва гнезденето на защитен вид птица и строежът ще му пречи. Междувременно боровата гора край къмпинг \"Арапя\", голяма част от която  беше изсечена , е заградена с плътна телена ограда и мрежа, а строителството на вилно селище с 23 вили е спряно. Според община Царево нарушенията там не са отстранени и на този етап строителят заявява, че само е обезопасил обекта. В същото време основите на строежа, който се появи на къмпинг \"Градина\", са заровени, а плановете на инвеститора остават неясни. За строителството в местността Алепу се разбра през януари. Оказа се, че инвеститорите са получили разрешение за строеж от кмета на община Созопол Панайот Рейзи на 10 септември 2018 г. Строежът трябва да се извършва в два етапа - укрепване на свлачище и строеж на курортен комплекс. В края на януари строежът беше временно спрян, като обяснението на началника на ДНСК Иван Несторов беше, че вместо брегоукрепване направо се полагат бетонни основи на сгради. Глоби обаче нямаше, а впоследствие дейностите продължиха в началото на март.", "date": "2019.04.07", "title": "Заради застрашен вид птица строителството на \"Алепу\" трябва да спре след 15 април"}
{"url": "https://www.dnevnik.bg/kultura/2019/04/06/3414877_otkus_ot_airton_sena_-_mesiiata_na_motornite_sportove/", "text": "Чували ли сте за Айртон Сена? Глупав въпрос, нали? Та има ли човек на света, който поне малко да се интересува от спорт и да не е чувал за него?! Но познавате ли наистина Айртон Сена? Какво знаете за него извън двата най-прословути факта – трикратен световен шампион, който е загинал по време на състезание? Всеки, който би искал да вникне в същността на забележителния пилот, трябва да има тази прелюбопитна биография. Книгата е адресирана към хилядите му фенове, които желаят да научат повече за живота на своя любимец не само по пистите, но и извън тях. Авторът Ричард Крейг успява по впечатляващ начин да ни върне назад във времето и да покаже онзи Айртон Сена, когото обществото не познава толкова детайлно. Да ни разкаже не просто за пилота, а за човека Айртон Сена. Това е интригуващата история на легендарния бразилец такава, каквато никой в България не познава. С всичките му положителни и негативни моменти. Ричард Крейг вниква в детайли в двуполюсния Сена – този безкомпромисен и дори до някаква степен безскрупулен пилот и онзи мил, честолюбив и грижовен човек, който е готов да отбие от пистата, за да помогне на свой колега в беда. Тази книга е за всички, които искат да разберат кой в действителност е бил Айртон Сена и защо е оставил толкова дълбока следа след смъртта си. \"Айртон бе невероятен пилот и човек с огромно сърце, но той не бе Бог. Той бе също толкова раним, колкото аз или ти.\" Деймън Хил Айртон Сена е може би най-известният състезателен пилот, който някога е живял на нашата планета. Той е почитан навсякъде по света, с репутация, която далеч надхвърля пилотските му умения на пистата. \"Сена\", филмът за живота му, е произведение, което го обрисува като любимо дете на Господ, което е изпратено на Земята, за да се бори с неправдата и да помогне на онези, които имат по-малко късмет от него самия. Но в действителност дали неговата репутация не е преминала отвъд реалността, защото е починал едва на 34 години, пред милионна телевизионна аудитория, което го превръща в мъченик на моторните състезания? Новата оригинална биография разглежда и разноликата същност на Айртон да Силва. От една страна, е говорещият мило и държащ се на ниво човек, а от друга - агресивният, безкомпромисен и брилянтен пилот – това са двете страни на една личност, които изпитват затруднение да съществуват съвместно в мир. Книгата задава въпроса защо от всички велики пилоти, били част от Формула 1, именно Сена привлича такава огромна маса последователи. Преводач Хари Латифян амо един човек е изключение и съзнава какво се случва. Петкратният световен шампион Хуан Мануел Фанджо е у дома и гледа състезанието по телевизията, но в мига на инцидента става и изключва приемника. Вихрушката, която представляваше животът на 34-годишния Айртон Сена да Силва, е намерила своя край. Ерик Кома, французинът, за когото Сена е рискувал Той вижда отпуснатото тяло на бразилеца върху носилката, докато медицинският екип работи под пълна пара, за да се опита да го спаси, а кръвта на Сена се стича по земята. Това е краят на състезанието за него. С ужасно чувство на абсолютна", "date": "2019.04.07", "title": "Откъс от \"Айртон Сена - Месията на моторните спортове\" на Ричард Крейг"}
{"url": "https://www.dnevnik.bg/razvlechenie/2019/04/07/3416073_nai-komentiranoto_v_dnevnik_izborite_v_turciia_i/", "text": "1.  Партията на Ердоган губи Анкара и води едва с няколко хиляди гласа в Истанбул  - 401 коментара 2.  Президентът свиква съвета за национална сигурност за мерки срещу корупцията във властта   - 349 коментара 3.  НАТО обсъжда в САЩ как да засили присъствието си в Черно море  - 347 коментара 4.  Заради руските ракети С-400 САЩ спряха оборудване за F-35 за Турция  - 294 коментара 5.  Ако Тръмп затвори границата, САЩ остават без авокадо и текила  - 292 коментара 6.  Бойко Борисов го е яд, че десните искали да рушат, за да върнат БСП на власт   - 264 коментара 7.  Ердоган губи контрола над големите градове и богатите провинции на Турция  - 257 коментара 8.  Омразата и още 67 неща, които ни отне либерализмът   - 252 коментара 9.  \"Капитал\": Шефът на антикорупционната комисия не е имал доказани средства за покупката на мезонет  - 248 коментара 10.  Фотогалерия: Русия тренира морски десант край Калининград   - 246 коментара", "date": "2019.04.07", "title": "Най-коментираното в \"Дневник\": Изборите в Турция и присъствието на НАТО в Черно море"}
{"url": "https://www.dnevnik.bg/photos/2019/04/07/3416124_fotogaleriia_svetovnite_snimki_na_denia_-_6-7_april/", "text": "Жена прави снимки на лалета в ботаническа градина в Крим.", "date": "2019.04.07", "title": "Фотогалерия: Световните снимки на деня - 6-7 април 2019 г."}
