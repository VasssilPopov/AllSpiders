{"url": "http://www.dnevnik.bg/sport/2017/12/05/3091694_roma_izprevari_chelsi_a_atletiko_ostana_izvun_borda/", "text": "Финалистът от 2014 и 2016 г. \"Атлетико\" (Мадрид) отпадна от Шампионската лига, а \"Рома\" изпревари \"Челси\" в битката за първото място в група С. \"Вълците\" от Рим ще бъдат поставени в първа урна в жребия на 11 декември, а английският шампион ще срещне в осминафиналите някой от победителите в останалите групи. \"Атлетико\" имаше изключително тежка задача преди тазвечершните мачове. Тимът на Диего Симеоне трябваше да победи \"Челси\" като гост и да се надява \"Рома\" да загуби или да завърши наравно при домакинството си на дебютанта \"Карабах\". Нито едно от двете обаче не се случи. Мачът на \"Стамфорд бридж\" завърши 1:1, а \"Рома\" спечели с 1:0. \"Рома\" и \"Челси\" завършиха с по 11 точки. \"Вълците\" обаче заемат първото място заради четирите спечелени точки срещу тима на Антонио Конте - победа с 3:0 у дома и равенство 3:3 при гостуването в Лондон. \"Атлетико\" събра седем точки и напролет ще играе в Лига Европа. \"Карабах\" приключва дебютното си участие в Шампионската лига с две точки, спечелени от двете равенства с \"дюшекчиите\". \"Челси\" държеше нещата в свои ръце и можеше да спечели групата. Сините обаче не се възползваха от игровото си предимство срещу \"Атлетико\" и бяха наказани за големия брой пропуски, които направиха. Тимът на Конте отправи 17 удара към вратата на съперника, цели 14 от които в рамките на наказателното поле. Страхотен мач обаче изигра вратарят на \"Атлетико\" Ян Облак, който се отличи с няколко много класни спасявания. Словенският страж беше главната причина първото полувреме да завърши без голове. В 54-ата минута \"Атлетико\" стигна до първата си реална възможност за гол, но далечен изстрел на Филипе Луис срещна гредата, а Саул Нигес пропусна при добавката. Само две минути по-късно испанецът се реваншира за пропуска си. След центриране от корнер Фернандо Торес отклони топката с глава към далечната греда, където оставеният непокрит Нигес не сгреши отблизо. \"Челси\" натисна в търсене на изравнителния гол и това даде резултат в 75-ата минута. След центриране от корнер топката попадна в Еден Азар, който подаде успоредно на голлинията, а Стефан Савич си отбеляза автогол. До края на мача домакините имаха няколко възможности да стигнат до победата. Облак обаче за пореден път разочарова Мората, а Уилиан стреля високо над вратата от чудесна позиция. В Рим \"Карабах\" затвърди впечатлението, че е много труден за побеждаване отбор. \"Рома\" обаче успя да пробие желязната отбрана на шампиона на Азербайджан в 53-ата минута с попадение на Диего Пероти. В същото време \"Манчестър юнайтед\" спечели група А след победа с 2:1 срещу ЦСКА (Москва). Руският отбор, който водеше битка с \"Базел\" за второто място, откри резултата с гол на Витиньо в добавеното време на първата част. Попадения на Ромелу Лукаку в 64-ата минута и Маркъс Рашфорд в 66-ата миунта обаче осигуриха бърз обрат за \"червените дяволи\". \"Базел\" също свърши своята работа срещу \"Бенфика\". Швейцарският шампион спечели гостуването си в Лисабон с 2:0 с голове на Мохамед Елюнуси в 5-ата минута и Димитри Оберлин в 65-ата. \"Юнайтед\" завърши участието си в груповата фаза с 15 точки след пет победи и една загуба. \"Базел\" събра 12 точки, а ЦСКА (Москва) остана с девет. \"Бенфика\" приключиха участието си в Европа с шест загуби в шест мача. В група D \"Ювентус\" не допусна изненада и победи \"Олимпиакос\" с 2:0 като гост, за да заеме второто място. Хуан Куадрадо откри резултата в 15-ата минута, Федерико Бернардески подпечата трите точки в добавеното време на мача. В другата среща от групата \"Барселона\" спечели със същия резултат срещу \"Спортинг\" (Лисабон). Пако Алкасер и автогол на Жереми Матийо осигуриха четвъртата победа от шест мача на каталунците. \"Барселона\" завършва груповата фаза без загуба и с актив от 14 точки. \"Ювентус\" събра 11 точки, а \"Спортинг\" остана със седем и ще играе в Лига Европа. \"Олимпиакос\" приключва европейската си кампания с една точка. В група В \"Байерн\" победи \"Пари сен жермен\" с 3:1, но не успя да измести парижани от първото място. Двата отбора завършиха с по 15 точки, но французите спечелиха групата заради успеха с 3:0 в първата среща с германския шампион. \"Андерлехт\" победи \"Селтик\" с 1:0 като гост в другата среща. Двата отбора завършиха с равен брой точки - по три. Шотландците обаче ще играят в Лига Европа заради убедителната си победа с 3:0 на белгийска земя.", "date": "2017.12.05", "title": "\"Рома\" изпревари \"Челси\", а \"Атлетико\" остана извън борда"}
{"url": "http://www.dnevnik.bg/sport/2017/12/05/3091580_david_silva_moje_da_propusne_derbito_s_manchestur/", "text": "Един от лидерите на \"Манчестър сити\" Давид Силва е под въпрос за неделното дерби с \"Манчестър юнайтед\", призна мениджърът на \"гражданите\" Пеп Гуардиола. Испанският плеймейкър донесе  победата на \"Сити\" над \"Уест Хем\"  през уикенда с гол в 84-ата минута, но според наставника си се е почувствал зле след изпълнението си. Голът на Силва гарантира 13-ата поредна победа на \"Сити\", което е изравнен рекорд на Висшата лига, заедно с \"Арсенал\" (2001-02) и \"Челси\" (2016-17). На \"Етихад\" все още не знаят дали ще могат да разчитат на испанеца за гостуването на \"Олд Трафорд\". Двубоят с \"Юнайтед\" е от голямо значение в битката за титлата и при победа \"Сити\" ще се откъсне с 11 точки на върха. \"Давид имаше проблем в последните минути срещу \"Уест Хем\" и веднага след края на двубоя направихме тестове. Все още не знам дали ще може да играе в неделя, но превантивно го оставяме в Манчестър, за да се лекува. Той няма да пътува с нас за Украйна\", каза  Гуардиола . В сряда \"гражданите\" гостуват на \"Шахтьор\" (Донецк) в последния си мач от груповата фаза на Шампионската лига. \"Сити\" вече си осигури първото място и излиза за протоколен двубой. С тима не замина и  Кевин Де Бройне , който е наказан. Гуардиола ще даде почивка на основните си футболисти и с оглед на сгъстения календар в следващия месец. До 2 януари \"Сити\" ще изиграе девет срещи. Силва взе участие в 15 мача дотук през сезона във Висшата лига, в които вкара два гола и даде осем асистенции, колкото има и Де Бройне. Испанският племейкър е на 4-о място по брой пасове в Премиършип с 1202 и пети по докосвания до топката с 1414. Наскоро Силва поднови договора си със \"Сити\" до 2020 г., като е един от най-важните футболисти в схемата на Пеп Гуардиола. Евентуално отсъствие на Силва от дербито на Манчестър ще е втори голям удар. Звездата на \"Юнайтед\" Пол Погба пропуска срещата, след като получи  червен картон срещу \"Арсенал\" .", "date": "2017.12.05", "title": "Давид Силва може да пропусне дербито с \"Манчестър юнайтед\""}
{"url": "http://www.dnevnik.bg/video/2017/12/05/3091548_video_6500_dushi_si_kupiha_zamuk_vuv_franciia_za_da_go/", "text": "Замък от 13 в. в северната част на Франция, тънещ в разруха и обрасъл с трева, се оказа в ръцете на неочакван собственик - около 6500 души, които си го купиха по интернет, разказва Би Би Си. Потребители на мрежата платиха най-малко 51 евро всеки, за да спасят \"Мот-Шандение\". Така те събраха 500 000 евро като част от инициативата \"Осинови шато\", които им бяха необходими, за да го получат. Всеки участник в кампанията сега е съсобственик... на замъка. Според телевизия TV5 Monde проектът е осъществен чрез онлайн платформата Dartagnans.fr, която дава възможност за съфинансиране на различни инициативи от потребители. Участниците според организаторите, цитирани от \"Франс прес\", са от няколко десетки държави, включително Бразилия, САЩ, Италия, Франция, Япония, Австралия и Германия. Целта им е да го възстановят, което ще изисква допълнителни средства още около половин милион. \"Мот-Шандение\" се руши от 1932 г., когато пожар засегна по-голямата част от него. За няколко века, откакто е построен, замъкът е превземан два пъти от англичаните през Средновековието и опустошен по време на Френската революция. Малко след нея, през 1809 г., заможен френски бизнесмен го купува, за да го възстанови.", "date": "2017.12.05", "title": "Видео: 6500 души си купиха замък във Франция, за да го възстановят"}
{"url": "http://www.dnevnik.bg/citat_na_deniia/2017/12/05/3091588_citat_na_denia_dalavera_belene_niama_ima_prestuplenie/", "text": ". Това каза днес по Би Ти Ви бившият министър на енергетиката и настоящ депутат от БСП Румен Овчаров. Той посочи, че строежът на АЕЦ Белене е бил спрян по политическо нареждане от САЩ, което правителството на ГЕРБ е изпълнило. Според него дори само едно масово навлизане на електромобилите в следващите десет години, може да стане причина България да се нуждае с 20 млрд. киловатчаса ток годишно повече, отколкото потребява сега. \"Няма цена 10 млрд лева за проекта. 3 млрд. е цената, заради вече изхарчените пари. Нашата АЕЦ ще е най-евтината, която се строи в момента\", смята Овчаров. Според депутата, ако се върви към изграждане на АЕЦ, условието е да има политически консенсус между партиите и обществен контрол на харченето на парите. Овчаров смята, че реакторите за Белене могат да се монтират и на площадката на Козлодуй. Според Румен Овчаров БСП е единствената опозиционна партия, а Корнелия Нинова е \"напипала слабите места на Борисов\", като той не издържа психически и \"търси начин да я обуздае\". Депутатът допълни, че Корнелия все още върви нагоре, но левицата още не е показала качествата, нужни и за да управлява.", "date": "2017.12.05", "title": "Цитат на деня: Далавера \"Белене\" няма, има престъпление спиране на \"Белене\""}
{"url": "http://www.dnevnik.bg/bulgaria/2017/12/05/3091586_studentskiiat_suvet_kum_unss_plashi_s_policiia_blogur/", "text": "Студентският съвет към УНСС и блогърът Йордан Стефанов влязоха в задочен спор заради колаж с депутата от ДПС Делян Пеевски и негова измислена дискусия в университета. На \"Фейсбук\" страницата \"Наука и критично мислене\", която се поддържа от Стефанов, се появи колажът с лика на народния представител, като на него е посочено, че на 1 януари в 10 ч. той ще участва в дискусия на тема \"Как да опазим банковата сигурност от мафията, която е превзела властта\". Сред другите посочени лектори са братята Маргини, Митьо Пищова и Сашка Васева. Под самия колаж пък е написано уточнение, че \"очевадно е, че това е ирония и подобно събитие няма да бъде проведено\". Публикацията във \"Фейсбук\" страницата идва само няколко дни след  проведената именно в УНСС лекция с участието на евродепутата Николай Бареков  и бившия народен представител Димитър Байрактаров. Темата ѝ беше \"Фалшивите новини – бунтът на масите срещу елита на XXI век\". На нея Бареков обяви, че се отказва от политиката и ще прави \"честни медии\". Събитието, което беше организирано от Студентския съвет на УНСС, беше посетено от около 30 студенти. Като коментар под публикацията за измислената дискусия с Пеевски Йордан Стефанов публикува съобщение, което е получил малко след пускането на колажа. То е от президента на Студентския съвет в университета Даниел Парушев, който е и лидер на младежкото \"Движение Гергьовден\". В него той иска от блогъра да свали публикацията от страницата, тъй като подобно събитие няма и така се подвеждали хората. \"В противен случай наши адвокати ще входират сигнал до 7-мо РПУ на МВР в София\", завършва Парушев. От своя страна Стефанов определи действията на президента на Студентския съвет като опит за цензура и ограничаване свободата на словото. По думите му \"Фейсбук\" страницата \"Наука и критично мислене\" е негово лично пространство и само той може да реши как да го управлява. Последва и официална декларация от Студентския съвет на УНСС. В нея публикацията е определена като \"клеветническа\". Освен това е записано, че вече е подаден сигнал до полицията. В крайна сметка обаче подобно нещо не е станало. \"След консултации с наши адвокати преценихме, че този сигнал няма да породи търсения от нас ефект. Писах като човек, който е засегнат от случващото се и колажите, които ни иронизираха неоснователно. Считам, че Студентският съвет при УНСС е един от най-ефективните в страната, а този скандал хвърля петно върху дейността му\", заяви Парушев пред Би Ти Ви и допълни, че е бил разбран грешно и не е поставял на никого ултиматуми. Йордан Стефанов пък допълни, че колажът не е насочен към Пеевски. \"Той просто е събирателен образ, олицетворение на задкулисието от последните 10 години. Според мен Студентският съвет е гузен\", написа блогърът.", "date": "2017.12.05", "title": "Студентският съвет към УНСС плаши с полиция блогър заради колаж с Пеевски и негова измислена дискусия"}
{"url": "http://www.dnevnik.bg/sviat/2017/12/05/3091576_trump_otnovo_razgnevi_blizkiia_iztok_s_ideiata_da/", "text": "Президентът на САЩ Доналд Тръмп може тази седмица  да признае Ерусалим  за столица на Израел и с това да предизвика ново изостряне на конфликта в региона. Плановете на САЩ се посрещат с растящо недоволство в арабския свят. По време на изявлението си Тръмп според прогнозите за пореден път ще отложи да съобщи, че посолството на САЩ се премества от Тел Авив в Ерусалим. Палестинците, главата на Арабската лига, а също така лидерите на Турция и Йордания предупредиха за евентуални последици от това решение. Проблемът със статута на Ерусалим е сред най-острите въпроси в отношенията между Израел и арабските му съседи. Израелското правителство не е коментирало публично евентуалното предстоящо изявление на Тръмп. В понеделник изтича срокът, в който президентът трябва да подпише отказ посолството да се измести от Тел Авив в Ерусалим. Всички президенти на САЩ, включително Тръмп, подписват този документ на всеки шест месеца, откакто през 1995 г. Конгресът прие решение за преместване на мисията. По време на предизборната кампания Тръмп неведнъж обеща да премести посолството. И въпреки че все още има намерение да го направи, посолството засега е в Тел Авив. При все това има данни, че в сряда Тръмп ще направи изявление, в което ще каже, че Вашингтон признава официално Ерусалим за столица на Израел, но за пореден път ще отложи местенето на посолството. Защо се говори толкова за случая Статутът на Ерусалим е пряко свързан с конфликта между Израел и Палестинската автономна власт, подкрепяна от другите арабски държави и от целия ислямски свят. Градът, особено източната му част, се смята за свещен от три религии - юдаизма, исляма и християнството.  Израел анексира този район по време на близкоизточната война от 1967 г. и смята града за неразделна част от своите територии. А палестинците смятат Източен Ерусалим за столица на бъдещата си държава. Мирното споразумение от 1993 г. предвиждаше окончателният статут на града да се дискутира в следващи фази от мирните преговори. Правото на Израел върху Ерусалим не бе признато от международната общност. Всички страни, включително най-близкият съюзник на Израел - САЩ, разположиха представителствата си в Тел Авив. От 1967 г. Израел е построил в Източен Ерусалим десетки квартали, където живеят днес близо 200 000 израелци. Заселническите колонии са незаконни според международното право, при все че Израел оспорва това. Ако САЩ признаят официално Ерусалим за израелска столица, това ще предизвика конфликт с международната общност. И същевременно ще заздрави позициите на Израел, засягащи легалността на колониите му в Източен Ерусалим. Това решение ще постави и друг проблем - как ще се държат САЩ с оглед резолюциите на ООН по този въпрос. САЩ имат право на вето и може да го използват при по-нататъшни дискусии за действията на израелското правителство в източната част от града.  Как реагираха други страни Близкоизточните съюзници на САЩ  реагират агресивно  при новината за предстоящото изявление относно статута на Ерусалим. Йордания, под чийто надзор са поставени всички ислямски светини в града, предупреди, че действията на Тръмп ще имат тежки последици. По инициатива на Йордания бе свикано извънредно съвещание с участието на Арабската лига и на Организацията за ислямско сътрудничество.  Генералният секретар на Лигата Ахмед Абул Гаит заяви, че тази стъпка на САЩ ще разпали още повече фанатизма и жестокостта. Турският вицепремиер Бекир Боздаг съзря тук огромна катастрофа, която ще унищожи крехкия мир и ще предизвика нови конфликти.  Президентът на Палестинската автономна власт Махмуд Абас призова световните лидери да се намесят в ситуацията. \"Подобно решение на САЩ ще зачеркне мирния процес и ще дестабилизира ситуацията в региона\", каза той. САЩ участваха в мирните преговори десетилетия наред. Администрацията на Тръмп и днес работи върху нов проект за мирно споразумение. Но ако Щатите признаят Ерусалим за столица на Израел, Вашингтон ще изгуби позициите си сред палестинците. Ще направи ли Тръмп наистина такова изявление Все още не е ясно дали президентът Тръмп ще признае Ерусалим за израелски град.  Белият дом не опроверга, нито потвърди това му намерение. Джаред Къшнър, съветник и зет на Тръмп, даде изявления в неделя, но отказа да отговаря на въпроси по темата. \"Президентът все още разглежда различните факти, за да формулира собствено решение - заяви Къшнър. - Когато решението бъде взето, той ще го представи сам, а не чрез мен.\"/БТА", "date": "2017.12.05", "title": "Тръмп отново разгневи Близкия изток с идеята да признае Ерусалим за столица на Израел"}
{"url": "http://www.dnevnik.bg/politika/2017/12/05/3091590_ninova_se_e_oburkala_i_ne_e_proveriavana_ot/", "text": "Малко след като лидерът на БСП Корнелия Нинова,  каза че е проверявана от прокуратурата  и прочете няколко документа, сред които и от Върховната касационна прокуратура от ГЕРБ реагираха и казаха, че се е объркала. Бившият депутат от ГЕРБ Антон Тодоров показа доклад на Агенцията за следприватизационен контрол за проверка на \"Техноимпекс\" от което Нинова е имала до 48%. \"Хората са засекли, че е нулево изпълнението на инвестиционната програма. Завеждат дело и след триинстанционно производство осъждат РМД-то (работническо-мениджърско дружество б.р.) на Корнелия Нинова, 2007-а г., да плати 50 000 долара. Госпожата вероятно прави грешка, като бърка прокурорска проверка с триинстанционна проверка и дело, което води агенцията за следприватизационен контрол\", каза Тодоров. Той каза, че сделката за купуване на външнотърговското дружество с РМД е 700 000 долара, но от тях са платени 70 000 чрез банкови преводи, а останалите не са плащани никога с реални пари, а само с компесаторни записи или компесаторни бонове. Освен това инвестиционната програма е намалена от 700 000 евро на 40% от обема. Нулево изпълнение. Прокуратурата не е изпълнявала нито една проверка по това време. Тодоров каза още, че Нинова е излъгала за пореден път, че притежава само апартамент от 95 кв., а е купила огромно ателие и гараж в годината на продажбата на \"Техноимпекс\". Документите на Корнелия Нинова за \"Техноимпекс\" не са достатъчно свидетелство колко и какви проверки са били осъществени, каза депутатът и председател на правната комисия Данаил Кирилов. Корнелия Нинова реабилитира приватизацията, смята депутатът Тома Биков. Според него с казаното днес от Нинова е извършен един много сериозен политически акт. \"Като лидер на БСП тя реабилитира приватизацията като процес, казвайки, че след като не е осъдена - значи всичко е наред\", каза Биков. Според него БСП в продължение на десетилетия е твърдяла, че тази приватизация е криминална. \"Днес или твърди, че тя не е криминална, или твърди, че единствената читава сделка е приватизацията на \"Техноимпекс\", добави Бикова. За лидерска среща от страна на БСП за прехода, Кирилов коментира, че Цветан Цветанов не е в България в момента, като задграничното му пътуване е планувано много отдавна, а писмото от лидера на БСП е получено миналата седмица в сряда. \"Няма как да се отмени пътуване до САЩ, за да се отговори с лично участие\", каза Данаил Кирилов.", "date": "2017.12.05", "title": "Нинова се е объркала и не е проверявана от прокуратурата, според ГЕРБ"}
{"url": "http://www.dnevnik.bg/bulgaria/2017/12/05/3091591_transportnoto_ministerstvo_predlaga_shofiraneto_s/", "text": "Транспортната комисия в парламента ще разглежда утре поредните предложени промени в Закона за движение по пътищата, според които да не се свалят номерата на кола при каране с изтекла шофьорска книжка. Това съобщи шефът на пътна полиция Бойко Рановски по време на семинар край Ловеч. Предложението, което депутатите ще обсъждат е дошло от транспортното министерство, обясни полицейският шеф. По думите му има настроения за приемане на промяната. Рановски заяви, че приравняването на каране с изтекла книжка на шофиране без книжка е станало част от закона след становище на съда и прокуратурата. \"Никой не казва, че шофьорът е неправоспособен, а че кара без валиден документ за това\", коментира той. Председателят на парламентарната комисия по транспорт Халил Летифов заяви за \"24 часа\", че той ще настоява за тази промяна, защото не може да се приравнява каране след употреба на алкохол и наркотици с това, че някой е забранил да си поднови шофьорската книжка", "date": "2017.12.05", "title": "Транспортното министерство предлага шофирането с изтекла книжка да не е равно на каране без"}
{"url": "http://www.dnevnik.bg/zdrave/2017/12/05/3091615_moratoriumut_za_plashtane_na_novi_lekarstva_e_greshka/", "text": "Мораториумът  за плащане от държавата на лечение с нови лекарства  е грешка, но тя може да се поправи още преди края на следващата година, каза днес по Би Ти Ви националният консултант по онкология проф. д-р. Константа Тимчева. Тя допълни, че става въпрос за използването им при малко хора, като разходите за тях няма да са големи. Д-р Тимчева успокои, че няма да им прекъсване на лечението на онкоболните, заради липса на медикаменти. \"Нашите болни получават най-съвременните медикаменти, въпреки, че сме малка страна. Имаме всички скъпоструващи лекарства\", допълни специалистът. Д-р Константа Тимчева посочи, че в цял свят има рестрикции по отношение на използването на скъпи лекарства но на повечето места има контрол, докато в България такъв няма. Като вариант за сериозно намаляване на разходите за лечение на болните от рак, тя посочи по-активната превенция, която да позволи откриване на заболяванията на по-ранна фаза.", "date": "2017.12.05", "title": "Мораториумът за плащане на нови лекарства е грешка, смята националният консултант по онкология"}
{"url": "http://www.dnevnik.bg/sviat/2017/12/05/3091603_roiters_upravliavashtite_v_polsha_moje_da_smeniat/", "text": "Управляващата в Полша партия \"Право и справедливост\" (PiS) може да замени премиера Беата Шидло идната седмица, а министърът на финансите Матеуш Моравецки е евентуалният ѝ наследник, съобщи \"Ройтерс\", като се позова на източници в партията и в полската политика. \"Другата седмица ще има промени в правителството... Всичко сочи, че ще е новият премиер,\" каза високопоставен предствител на PiS, пожелал да запази анонимност. Промяната ще е нужна за подготовка за предстоящите избори - местни през през 2018 г., парламентарни през 2019 г. и президентски през 2020 г. Откакто евроскептичната PiS спечели вота преди две години и  Шидло  стана премиер, Варшава извърши мащабни промени в институциите, включително в съдебната власт, и си навлече критики от  Брюксел  заради обвинения, че подкопава демокрацията и върховенството на закона. Независимо от това правителството на консерваторите е едно от най-популярните, откакто рухна комунизмът, заради ниската безработица, засилените разходи и фокуса върху  традиционните  католически ценности. \"От доста време е очевидно, че нямаше вътрешна комуникация в правителството и отделните министри често следваха собствения си дневен ред,\" каза високопоставен служител, цитиран от агенцията, според която представители на PiS и правителството не са коментирали. По-рано експерти коментираха туит на Шидло, с който според тях тя е казала \"Сбогом\". След полунощ, след заседание на партията ѝ за промени в правителството, тя пеше: \"Независимо от всичко Полша е най-важното. Тя е, която се грижи за семейството и ценностите (и която дава) сигурност. Която израсна от основите на християнските ценности, толерантна и открита. Модерна и амбициозна. Това е моята страна. Пример за Европа и света. Това сме ние, поляците.\" От седмици се носят слухове, че е възможно дори лидерът на партията Ярослав Качински да стане следващият премиер, но името на Моравецки (който е близък до него) е по-споменавано. Новините за вероятна смяна на Шидло бяха публикувани както от проправителствени медии, така и от медии, критикуващи полското правителство, в това число и полското издание на \"Нюзуик\". Вестник \"Жечпосполита\", цитиран от БТА, днес съобщава, като се позовава на неназовани източници, че  Качински  е представил пред депутати от неговата партия плана си Моравецки да оглави кабинета следващата седмица. Успехи и конфликти Моравецки е на 49 години и е хвален за растежа на полската икономика през двете години на управление на \"Право и справедливост\". Той е смятан за един от най-вещите и най-компетентни членове на правителството. Критици на Моравецки обаче казват, че растежът на икономиката се дължи до голяма степен на фискалната дисциплина на предишното центристко правителство и на растежа в цяла Европа, който е подобрил условията на много места. Спряганият за нов премиер е бивш международен банкер, който ръководеше операциите на испанската банка \"Сантандер\" в Полша, преди \"Право и справедливост\" да вземе властта. При Моравецки, начело на министерството на финансите и на развитието, правителството предприе стъпки за възвръщане на контрола на Полша върху банковия сектор. Това се изрази, например във връщане на контрола върху една от най-големите банки \"Пекао\", която преди бе контролирана от италианската банка \"УниКредит\". \"Право и справедливост\" започна да прилага доста популярна програма за социални грижи, предвиждаща месечни бонуси в кеш за семействата с най-малко две деца, припомня АП. Също така по време на Моравецки се отчита нарастване на данъчните приходи - събираемостта се е увеличала само за тази година с над 20 на сто - и това е дало възможност да се финансират някои от популярните програми на кабинета като надбавките за стимулиране на раждаемостта, по-евтини лекарства за възрастните и намаляване на пенсионната възраст. Тази година конфликтът между Шидло и Моравецки за контрола на големи дъравни компании изплува на повърхността на общественото внимание, след като обхвана и процеса по избор на изпълнителен директор на PZU, най-голямата застрахователна компания в Централна Европа.", "date": "2017.12.05", "title": "\"Ройтерс\": Управляващите в Полша може да сменят премиера Шидло другата седмица"}
{"url": "http://www.dnevnik.bg/sport/2017/12/05/3091613_roni_osulivan_si_podari_oshte_edna_burza_pobeda_v_uk/", "text": "Един от най-великите играчи в историята на снукъра - Рони О'Съливан, навърши днес 42 години. За рождения ден англичанинът си подари бърза и безпроблемна победа с 6:1 срещу Майкъл Уайт, която го класира за осминафиналите на втория най-престижен турнир в този спорт - UK Championship. О'Съливан направи един сенчъри брейк - 132 точки в третия фрейм, и още три серии над 50 точки - 64 в четвъртата партия, 71 в петата и 65 в последната. Ракетата получи доста подаръци от 26-годишния си сънародник, който няколко пъти не се възползва от обещаващи позиции. Това доведе до скоростна и очаквана четвърта победа за О'Съливан в четвъртия мач между двамата. Уайт, който по-рано през сезона спечели турнира \"Пол Хънтър\", днес взе едва третия си фрейм в мачовете с петкратния световен шампион. О'Съливан загуби само пет фрейма по пътя към полуфиналите. В първия кръг той се наложи с 6:3 над уелсеца Джаксън Пейдж, а във втория спечели с 6:1 срещу кипъреца Майкъл Георгиу. В спор за място в четвъртфиналите петкратният шампион в UK Championship ще се изправи срещу победителя от мача между сънародника си Бари Хоукинс и Акани Сонгсермсавад от Тайланд. О'Съливан се цели в шеста титла в Йорк, с която да изравни рекорда на Стив Дейвис. Ракетата преследва изравняването на още едно изключително постижение в снукъра. Той има 17 титли в турнирите от Тройната корона - световното първенство, UK Championship и Мастърс. Това го поставя на второто място във вечната класация зад Стивън Хендри, който е с 18 трофея. О'Съливан е един от малцината фаворити, които продължават напред в изпълнената със сензационни резултати надпревара в зала \"Барбикан сентър\" в Йорк. Половината от поставените в топ 10 вече са аут от турнира, в това число първите трима в ранглистата. Световният номер 1 и шампион в UK Championship от 2016 г. и 2012 г. Марк Селби отпадна във втория кръг след загуба с 3:6 от шотландеца Скот Доналдсън. Доналдсън не успя да стигне далеч в турнира и още в следващия си двубой беше разбит с 1:6 от китаеца Хън Ли. Поставеният под №2 и шампион от 2009 г. Дин Дзюнхуей беше елиминиран още в първия кръг след поражение с 5:6 от ирландеца Лео Фернандес. Третият в схемата Джъд Тръмп, който спечели титлата през 2011 г. и игра финал през 2014 г., поведе с 2:0 срещу Греъм Дот, но загуби следващите шест фрейма и също отпадна. Аут от турнира са още шампионът в Йорк от 2013 и 2015 г. Нийл Робъртсън и финалистът от 2008 г. Марко Фу. Марк Уилямс, който спечели последния турнир преди UK Championship - Откритото първенство на Северна Ирландия, също отпадна след загуба с 5:6 от Райън Дей. Миналогодишният финалист в Йорк Уенбо Лян също вече не е част от турнира. Китаецът загуби с 5:6 от Стивън Магуайър в друг от драматичните двубои в тазгодишната надпревара.", "date": "2017.12.05", "title": "Рони О'Съливан си подари още една бърза победа в UK Championship за 42-ия рожден ден"}
{"url": "http://www.dnevnik.bg/biznes/2017/12/05/3091596_rukovodstvoto_na_bulgartabak_uveri_che_raboti/", "text": "Ръководството на \"Булгартабак - холдинг\" в декларация обяви, че приватизацията на компанията е извършена прозрачно, че тя не участва в контрабанда на тютюневи изделия, а сред собствениците й няма депутати и политици. Повод е искането на \"Да, България\" за образуване на анкетна комисия във връзка с  доклада на турските служби,  в който се споменава, че \"продуктите, идващи от българската компания \"Булгартабак\", са се превърнали в източник на контрабанда в Турция\", както и свикване на съвета за нациоанлна сигурност при президента по темата, а също и публикациите във финансово-икономическия седмичник \"Капитал\" (част от \"Икономедиа\", издател и на \"Дневник\") по темата. Ден след като входът на редакцията на \"Дневник\" и \"Капитал\"  беше облепен с анонимни плакати  с клевети срещу издателя Иво Прокопиев и лидера на \"Да, България\" Христо Иванов, мениджмънтът на \"Булгартабак\" поставя знак на равенство между \"организирането на среднощни провокации\" и исканията на \"Да, България\" Народното събрание и настояванията за свикване на Консултативния съвет за национална сигурност при президента. Ръководителите на цигарената компания изтъкват, че тя е \"публично дружество в държава член на Европейския съюз, акциите на което се търгуват на фондовия пазар и което периодично е задължено да разкрива пред регулаторния орган - Комисията за финансов надзор, всяка съществена информация, свързана с дейността си\". В същото време те отбелязват, че \"всяка невярна или заблуждаваща информация, разпространена публично, е в състояние да навреди изключително много върху реномето на дружеството и да се отрази върху пазарната му капитализация\". Според тях \"Капитал\" и \"Движение Да България\" игнорират този факт. При приватизацията на \"Булгартабак\" през 2011г., на държавата беше заплатена ефективно цена от 220 милиона лева, за собствеността върху 79.83% от капитала на дружеството, което определя сделката като успешно извършена приватизация. Бяха погасени 20 млн. лева стари задължения, като в петгодишния следприватизационен период всички поети ангажименти бяха изцяло изпълнени, се казва в декларацията, публикавана на сайта на холдинга. \"Собствеността на дружеството многократно е декларирана от наша страна пред регулаторните и други компетентни органи, като е била обект и на проверки от тяхна страна. Между собствениците няма присъствие на български депутати или политици\", продължава съобщението. В него се уверява, че дружеството никога не е изнасяло своя продукция за контрагенти от Турция. \"В посочения документ от КОМ също никъде не се споменава, че \"Булгартабак\" участва, със свои действия по какъвто и да било начин, в контрабанда на цигари на територията на Турция. Евентуални нерегламентирани продажби от страна на трети лица на цигари с марките на \"Булгартабак\" в която и да е държава, не може формално и необосновано да се вменява във вина на дружеството\", пишат мениджърите. \"Булгартабак\" е  инициатор и основен участник в съвместната кампания  на Министерство на финансите, Агенция \"Митници\", \"Национална асоциация на тютюнопроизводителите 2010\" и \"Асоциация на производителите на ориенталски тютюни\", насочена против контрабандата на тютюн и тютюневи изделия, напомнят те. Категорично заявяваме, че сме готови да отстояваме пред обществото репутацията и доброто име на \"Булгартабак\", пишат шефовете на дружеството, които си служат, описвайки хората, срещу които е декларацията, с фрази, между които \"група манипулатори\", \"професионални\" протестъри, финансирани от чуждестранни фондации\", \"приватизатори\" на националното богатство, които работят изцяло срещу интересите на обществото\" с \"нечисти намерения\". Декларацията е адресирана до президента Румен Радев, председателя на Народното събрание Цвета Караянчева, Европейската комисия, Европейската служба за борба с измамите с копие до главния прокурор Сотир Цацаров.", "date": "2017.12.05", "title": "Ръководството на \"Булгартабак\" увери, че работи прозрачно"}
{"url": "http://www.dnevnik.bg/citat_na_deniia/2017/12/05/3091633_citat_na_denia_niama_gubeshta_atomna_centrala_zashtoto/", "text": "Каза в дискусия по БНТ за АЕЦ \"Белене\" бившият министър на енергетиката Трайчо Трайков. Така той отговори на позицията на бившия зам.-министър на икономиката и енергетиката в правителството на Сергей Станишев Явор Куюмджиев, че всеки подобен обект е на печалба. Трайков допълни, че не се калкулират всички разходи по атомните централи, като този за изграждане на хранилище на отработеното ядрено гориво, което би струвало около 10 млрд. лева. Бившият министър посочи, че основното му несъгласие с доклада на БАН за \"Белене\" е, че разчетите са правени, без да се взима предвид евентуално бъдещо развитие на енергийни технологии. Позицията на Явор Куюмджиев е, че втората атомна централа трябва да се построи, защото това ще вдигне брутния вътрешен продукт с до 3%, \"ще даде уникален тласък на икономиката\" и ще създаде работни места.", "date": "2017.12.05", "title": "Цитат на деня: Няма губеща атомна централа, защото такива не се строят"}
{"url": "http://www.dnevnik.bg/sport/2017/12/05/3091630_porednata_sudiiska_greshka_beliaza_posledniia_mach_ot/", "text": "С поредната съдийска грешка и равенство между \"Локомотив\" (Пловдив) и \"Верея\" (Стара Загора) приключи 19-ият кръг на Първа лига. Двубоят, който се играе пред празните трибуни на стадиона в пловдивския парк \"Лаута\" заради наказание на домакините, завърши 1:1. \"Верея\" беше по-добрият отбор през по-голямата част от мача и откри резултата още в седмата минута чрез Илиян Йорданов. След почивката гостите стигнаха до втори гол, когато Георги Андонов получи центриране от десния фланг, пое топката с рамо и със силен шут я изпрати в мрежата. Първоначално главният съдия Ангел Баялцалиев зачете попадението. 40 секунди по-късно обаче той го отмени, след като получи сигнал за игра с ръка от допълнителния асистент зад вратата Георги Гинчев. В 82-ата минута театрално падане на Димо Бакалов доведе до дузпа в полза на \"Локомотив\". Той проби по аутлинията вляво от вратата, видя протегнатия крак на Венцислав Бенгюзов и с риск да контузи рамото си се хвърли на тревата. Реферът посочи бялата точка, а Симеон Райков реализира с безапелационно изпълнение. \"Приемаме резултата. Нищо не може да се направи, колкото и да се ядосвам. Със сигурност тази година отборът ни е доста ощетяван в повечето случаи\", каза треньорът на \"Верея\" Илиан Илиев пред \"Диема спорт\". \"Верея\" събра 30 точки, които му отреждат петото място. Старозагорци имат точка аванс пред шестия \"Ботев\" и изостават с четири от градския съперник \"Берое\", с осем от \"Левски\", с 14 от ЦСКА и с 15 от лидера \"Лудогорец\". \"Какво да ви кажа. Ако сметнем мача със \"Славия\" - две точки,  с \"Левски\" - една точка , и днес още две, можеше да сме на трето място. Както и да ги коментираме тези неща, няма оправия. Шефът на съдиите се извини на доста отбори. На нас даже не ни се извини\", каза още Илиев. \"Локомотив\" заема деветото място с 22 точки. \"Железничарите\" остават без победа, откакто начело на отбора застана Бруно Акрапович. Това беше петият мач на пловдивчани под ръководството на босненския треньор.", "date": "2017.12.05", "title": "Поредната съдийска грешка беляза последния мач от кръга в Първа лига"}
{"url": "http://www.dnevnik.bg/sviat/2017/12/05/3091431_shte_stanat_li_laboratornite_diamanti_masova_stoka/", "text": "Баварски учен успя \"да отгледа\" най-големия диамант в света в лабораторията си, за което са му били необходими само няколко дни. Дали скоро диамантите ще станат масова стока? Диамантите са вечни. Някои от тях са на възраст три до четири милиарда години, което е доста близо до вечността. Екземплярът, който държи в ръка ученият Матиас Шрек от Аугсбург, е само на четири-пет дни и с диаметър 9.2 сантиметра е най-големият в света. От над четвърт век Шрек работи по технология за лабораторно създаване на диаманти. Физикът, роден през 1961 година, с вече прошарена коса, е сред учените, които, вместо да преследват професорска титла, предпочитат да останат в средните слоеве на академичните среди, за да се посветят на изследванията си в тихи стаи. Тази година Шрек и колегите му са успели да постигнат пробив. Той връща огромния необработен диамант с матов блясък и овална форма в кутията му. До него слага значително по-малък блестящ камък, който е реплика на \"Кулинан I\" - един от диамантите в скиптъра на британската кралица. Дали новият камък изобщо може да бъде наречен диамант? \"Той е също толкова диамант, колкото природните\", заявява ученият. Като доказателство посяга към модел на кристална решетка и показва въглеродните атоми, които са свързани помежду си в идеална триизмерна симетрия. Създаденият от него кристал има същата характерна структура, която прави диамантите толкова специални. Няма по-твърдо вещество, нито по-добър проводник, нищо не пречупва светлината толкова блестящо, колкото шлифован и полиран диамант. Създаденият по изкуствен начин камък има потенциала да изпълни една стара мечта на човечеството, както и да разруши един мит. Диамантите могат да станат масова стока, само малко по-скъпи от кристалните накити. На международния пазар на диаманти цари безпокойство още преди да се разчуе за опитите на баварските учени. От поколения изследователите търсят начини да произвеждат по изкуствен начин диаманти. През 50-те години учени от САЩ и Швеция за пръв път успяват, като имитират условията в земната кора и подлагат графит на огромно налягане и екстремна температура - над 1500 градуса по Целзий и налягане до 60 000 бара. Разходите са огромни и продукцията се оказва твърде скъпа. Оттогава учени по цял свят търсят по-изгодни методи. Някои експериментират с газофазно отделяне. При този метод във вакуумна камера, блестяща кутия от висококачествена стомана, смес от метан и водород бива изложена на електромагнитни вълни. Въглеродът от тази \"гореща супа\" сякаш капе върху субстрат и слой след слой за няколко дни се образува диамант. Подобен е и процесът в лабораторията в Аугсбург. Водородът е с чистота 99.999 % и бива филтриран допълнително. Учените имат подръка и бор, петият елемент в периодичната система (номер шест е въглеродът), благодарение на който диамантът получава прекрасен син нюанс. В началото пластините, върху които диамантите \"израстват\", се чупели на парчета, но процесът вече е овладян. В момента нещата вървят толкова добре, че Шрек и негови двама млади колеги, бивши докторанти, искат да вложат знанията си в бизнес. Те са основали компанията Augsburg Diamant Technology, накратко AuDiaTec, и са наели технологичен център недалеч от кампуса на университета. Там реакторите работят денонощно, произвеждайки диаманти с овална форма, от които след това се изрязват множество правоъгълни камъни. Младите предприемачи продават свръхтвърдите пластинки на клиенти, които пък произвеждат инструменти за рязане, фрезоване или полиране, каквито се използват например от производителите на часовници или очила. Шрек не иска да признае колко и какви диаманти вече е произвела AuDiaTec, нито пък да разкаже подробно за процеса, чрез който е създал огромния си скъпоценен камък с тегло 155 карата. Ученият е предпазлив заради дебнещите конкуренти. \"В езерцето плуват и големи акули\", отбелязва той. Най-голямата сред тях е създадената през 1888 година компания De Beers, подразделение на концерна за добив на суровини Anglo American. De Beers контролира близо една трета от световния пазар и възприема синтетичните камъни като заплаха, тъй като качеството им става все по-добро. Дори професионалистите вече не могат да направят разлика с просто око или с лупа. Диамантеният гигант от Южна Африка се отнася към развитието на технологиите толкова сериозно, че е създал Element Six - компания, която сама разработва диаманти в лаборатория. Чрез тази дейност компанията иска не само да спечели пари, но най-вече да добие представа за тайните в производството на лабораторни диаманти и да се възползва от знанието, за да попречи на разпространението им. De Beers създава за целта високотехнологични машини, които да могат да отличат изкуствените камъни чрез пречупване на светлината. Издайнически знак е например, когато някой силициев атом от реакторната пластина се е заблудил и е попаднал във въглеродната решетка. По този начин може да се установи безспорно дали кристалът е с естествен произход, или е \"произведен\" в реактор. Като цяло в компанията си играем на \"стражари и апаши\", разказва Джонатан Кендъл, ръководител на един от изследователските институти на De Beers. Експертите на Element Six създават все по-добри диаманти и по този начин стимулират колегите си от De Beers Technology да разработват все по-добри уреди за установяване на произхода им. Те се използват от прочути бижутери, тъй като далеч не всички търговци могат да си позволят устройствата, някои от които струват над 40 000 долара. Поради тази причина малките камъни рядко биват сертифицирани. Заради слабостта на петролния сектор освен това до пазара допълнително стигнаха много синтетични диаманти, с които се оборудваха главите на сондите. Все пак лабораторните диаманти засега имат странична роля - те са едва 2% от световния пазар. Според някои прогнози обаче делът им ще нарасне до 10% към 2030 година. В тяхна полза са няколко фактора - в момента те са с 20-30% по-евтини от естествените, а производството им изисква сравнително малко ресурси. За да бъде добит по естествен начин един карат диамант, трябва да бъдат прехвърлени 200 тона земна маса. Находищата на диаманти освен това често са в конфликтни региони, в които има нарушения на човешките права. Филмът \"Кървав диаманти\" от 2006 година с Леонардо ди Каприо за пръв път разкри случващото се за много потребители, включително за самия актьор. Той дори вложи пари в калифорнийски стартъп, който произвежда изкуствени диаманти. Австрийският производител на бижута Swarovski тази година дори представи собствена колекция от \"Създадени диаманти\". Подобни инициативи поставят класическите минни компании като De Beers в отбранително положение. Бизнесът на компанията, оценяван на 80 милиарда долара годишно, от известно време е по-скоро скромен. Преди две години седем групи за добив на суровини се обединиха и започнаха кампания Rare is real (\"Рядкото е истинско\"), убеждавайки клиентите си, че само рядко срещаните неща са истински. Обединява ги тревогата, че изкуствените диаманти ще подбият цените и ще разрушат пазара. Затова правят всичко възможно да поддържат жив мита, който са създали с толкова труд - представата за диамантите като за нещо уникално и вечно, като съвършен символ за брачна клетва, затъмняващи всички лабораторни продукти, които може и да са също толкова чисти и твърди, но им липсва аурата на автентичност. В крайна сметка клиентът решава дали да повярва на това послание или не. Той определя какво за него е ценно при един диамант - чудото на природата или чудото на техниката. /БТА", "date": "2017.12.05", "title": "Ще станат ли лабораторните диаманти масова стока"}
{"url": "http://www.dnevnik.bg/bulgaria/2017/12/05/3086966_hristiianite_pochitat_sveti_sava_osveshteni/", "text": "Българската православна църква чества днес празника на свети Сава Освещени. В народните поверия по различните краища някъде го почитат като мъж, а другаде – като жена. Мъж или жена, Сава се счита за брат/сестра на  Варвара  и Никола. Сава е представян като добрия, който моли Варвара да не пуска от ръкава си ледени зърна по нивите. Пак според вярванията Варвара и Сава подготвят трапезата за Никулден, оттам и поговорката \"Варвара вари, Сава пече, Никола гости гощава\". Още от деня на свети Сава Освещени започват и приготовленията и църковните чествания за Никулден. В столичния старинен митрополитски храм \"Св. Николай\" от 18 часа ще бъде отслужена празнична вечерня. Тя ще бъде възглавена от протосингела на Софийската света митрополия негово високопреподобие архимандрит Василий. Според някои вярвания Варвара и Сава са сестри девици, които се грижат за здравето на децата. Те се считат още за орисници, които определят съдбата на новородените. На този ден гадателки и баячки правят магии за задомяване на неомъжените момичета, които отиват на тайно място по късна доба, носейки само сито и брашно, и докато месят, старите жени ги учат на хитрини за къщната работа и как да си намерят подходящ жених. Омъжените, но все още незаченали жени пресяват брашно преди изгрев слънце през обърнато сито, докато най-старата жена в дома нарежда \"Обърни, чедо, ситото, че да ти се обърне коремът\". За здраве и плодородие всички жени раздават питки на празника. Според други народни предания Сава е жена, свързана с царството на мъртвите и света на болестите. Затова на този ден жените ходят на гробищата, палят свещи, раздават варено жито, ябълки и хляб за душите на умрелите. Друга традиция е да се празнува за сечено и порязано, на този ден никой не трябва да пипа остри предмети, за да не се порязва никой вкъщи през идната година. На местата, където Сава е възприеман като мъж, често се счита и за покровител на вълците. Друга традиция е да се месят и раздават за здраве мекици, но основната суматоха около този и предния ден преминава в подготовката за Никулден.", "date": "2017.12.05", "title": "Християните почитат свети Сава Освещени"}
{"url": "http://www.dnevnik.bg/gradska_sreda/2017/12/05/3088539_dnes_kolednata_elha_na_sofiia_shte_osveti_ploshtada/", "text": "Светлините на коледната елха на София ще бъдат запалени тази вечер от 19 часа, като събитието ще бъде предшествано от традиционна празнична програма с музикални изпълнения, която ще започне от 17:30 часа, съобщиха от пресцентъра на Столичната община. Елхата е разположена на площад \"България\" пред Националния дворец на културата. Пространството до  ноември беше обект на ремонт , който започна през юли и струваше 2.5 млн. лева. Той се наложи след като в предишния мащабен ремонт на площада, който струваше 12 млн. лева,  не беше предвидена хидроизолация .  На събитието ще присъства кметът на София Йорданка Фандъкова. Това е втори опит за запалването на светлините на елхата, след като събитието беше предвидено за в края на миналата седмица,  но беше отложено поради обилните дъждове . Елхата е висока 10 метра и е украсена с около 30 000 лампички и гирлянди с дължина 2500 метра, пишат още от общината.", "date": "2017.12.05", "title": "Днес коледната елха на София ще освети площада пред НДК"}
{"url": "http://www.dnevnik.bg/sport/2017/12/05/3090982_da_bude_ili_da_ne_bude_mok_reshava_dali_rusiia_shte/", "text": "Поставен под остър натиск от всички страни, Международният олимпийски комитет (МОК) ще реши днес дали Русия ще участва в зимните олимпийски игри в Пьончан 2018. Изпълнителният комитет на организацията ще има редовно заседание в Лозана. Страната е подложена на тежки критики заради разкритията за държавна политика при употреба на допинг и прикриване на положителни проби сред елитните състезатели. Скандалът се разрасна назад във времето и стигна до предишните зимни олимпийски игри в Сочи през 2014 г. Антидопингови агенции от различни страни, както и много спортисти настояват за пълна забрана за Русия. Москва, от своя страна, отрича за държавна закрила в случаите на положителни проби и  съзира политически натиск срещу Русия . Президентът на МОК Томас Бах вече заяви, че положението е много деликатно. Германецът акцентира върху това, че се противопоставят \"желанието и необходимостта за колективна отговорност срещу правото на индивидуална справедливост на всеки отделен състезател\". Преди година и половина МОК беше изправен пред сходен тежък избор, като на карта беше поставено участието на Русия в летните игри в Рио де Жанейро. Тогава олимпийският комитет реши всяка международна федерация в отделните спортове сама да определи дали да спре руските състезатели. В крайна сметка руснаците получиха забрана да участват в състезанията в няколко спорта като лека атлетика и вдигане на тежести, но страната имаше над 200 свои представители в Бразилия. Руската ангтидопингова агенция остана без права след разкритията в доклада \"Макларън\" на независимата комисия на Световната ангтидопингова агенция (WADA) от 2015 г. През 2016 г.  излезе продължение, според което над 1000 руски спортисти в над 30 спорта са били замесени в допинг схема , обхващаща петгодишен период. Преди дни от Южна Корея WADA обяви, че руската агенция все още не отговаря на изискванията и остава без лиценз. Успоредно с това МОК поетапно наложи доживотни наказания на над 20 руски състезатели заради допинг нарушения по време на домакинските игри в Сочи. \"Надяваме се, че диалогът с МОК ще продължи и проблемите ще бъдат разрешени. Не бихме искали да говорим за най-лошия сценарий, свързан с неучастието на нашите спортисти на игрите. Това би било голям удар за цялото олимпийско движение\",  каза говорителят на Kремъл Дмитрий Песков преди дни . Една от възможностите е 15-членният изпълнителен комитет на МОК да наложи пълна забрана на Русия. Друг вариант е руски състезатели да участват под неутрален флаг. Възможно е и да се повтори решението от Рио 2016 и крайното решение да бъде прехвърлено на международните федерации в отделните спортове. До началото на олимпийските игри в Пьончан остават малко повече от два месеца - игрите започват на 9 февруари 2018 г.", "date": "2017.12.05", "title": "Да бъде или да не бъде: МОК решава дали Русия ще участва в олимпийските игри в Пьончан"}
{"url": "http://www.dnevnik.bg/sviat/2017/12/05/3090855_predizbornata_kampaniia_v_katalunia_zapochva/", "text": "Започва кампанията за регионалните избори в Каталуня, свикани от испанските власти за 21 декември. Проучванията сочат, че двата \"лагера\" - \"за\" и \"против\" независимостта - ще получат сходни резултати и крайният изход от гласуването не е напълно предвид. Мадрид обяви още преди месец, че смята да отмени прякото управление в Барселона скоро след вота. До изборите в Мадрид се стигна, след като парламентът в Барселона обяви независимост от Испания, а премиерът Мариано Рахой задейства чл. 155 от Конституцията, уволнявайки премиера Карлес Пучдемон и цялото правителство. Пучдемон и част от министрите заминаха за Брюксел два дни след като прякото управление влезе в сила.  Последното проучване на Центъра за социологически изследвания в Мадрид сочи, че най-много гласове (и 32 места в парламента) ще вземе лявата, подкрепяща независимостта партия Каталунска републиканска левица (ERC), но това няма да ѝ донесе еднозначна победа, тъй като е по-малко от една четвърт от 135-те депутати, необходими за мнозинство. Надпреварата с противниците на независимостта на Каталуня \"Граждани\" (основана като каталунска партия) за първото място все пак ще е оспорвана - \"Граждани\" би спечелила 31-32 места според същото изследване. С другите две подкрепящи независимостта формации - \"Заедно за Каталуня\" на уволнения премиер Карлес Пучдемон (25-26 места) и крайнолявата Кандидатура за народно единство (CUP с 9) поддръжниците на независимостта биха имали 67 от 135 места в парламента - едно по-малко от нужното мнозинство. На предишния (също предсрочен) вот през 2015 г. поддръжниците на отделянето на практика имаха мнозинство и използваха това като едно от основанията да проведат референдума на 1 октомври и да обявят независимост. От друга страна някои експерти допускат, че формациите, водени от Пучдемон и Жункерас може и да се върнат на власт чрез коалиция с \"Подем\", каталунския клон на лявата \"Подемос\". Последната  обяви миналата седмица , че ще оспори прякото управление в Каталуня като противоконституционно по искане на ERC. \"Още по-голяма бъркотия\" Според в. \"Гардиън\" Рахой се е надявал, че чл. 155 ще му помогне да спечели време, докато работи за потушаване на отцепническите настроения, включително и чрез лансиране на идеи за разширена автономия на Каталуния в бъдеще. \"Сега нещата отново са тръгнали към ускорение. Може би предстои още по-голяма, а не по-малка политическа бъркотия,\" пише изданието. .  По-рано испанският Върховен съд постанови, че уволненият вицепремиер Ориол Жункерас и трима други, включително бивш министър и двама активисти, не могат да бъдат пустани под гаранция, но взе обратното решение за шестима бивши членове на кабинета. И Жункерас, и други членове на екипа на Пучдемон вече обявиха, че приемат властта на Мадрид и поискаха да бъдат освободени. Всички те бяха задържани заради разследвне за бунт, подстрекателство към размирици и злоупотреба с държавни средства.  Властите в Мадрид са обезпокоени от евентуален \"ефект на мъченичеството\", ако те не бъдат освободени. Отговорът на испанското правителство на референдума от 1 октомври се хареса извън Каталуня, но бе оценен като провокативен и пресилен от самите каталунци, пише \"Гардиън\". Други издания цитиран жители на областта, които подкрепят действията на Рахой. Според проучването на CIS партията на премиера ще е най-непопулярната в Каталуня на 21 декември, с най-малкия брой места (едва 7) в парламента. На вота през 2015 г. тя получи 11 места, повече от крайнолевите CUP. Посланията на Пучдемон Каталунците са разделени и заради решението на Пучдемон да замине за Белгия - за някои то е изгнание и спасение от \"потъпкващата права\" Испания, за други е бягство от отговорност. В очакване на решението на белгийския съд дали да бъде  екстрадиран  в Испания бившият премиер обяви, че ще води кампанията си от Брюксел и оглави \"листата на премиера\" под името \"Заедно за Каталуня\". Така за разлика от предишните избори партията, на която той е заместник-председател, се явява отделно от ERC на Жункерас. Посланията, които излъчва Пучдемон от Белгия, не са еднозначни - първоначално той обяви, че декларацията за независимост е била само средство за диалог с Мадрид, по-късно допусна възможността Барселона все пак едностранно да обяви отделяне, ако отново стане премиер, а накрая, седмица преди кампанията, призова за референдум за членството на Каталуня в ЕС и  нарече съюза  клуб \"на западащи държави, които започват да стават излишни.\"", "date": "2017.12.05", "title": "Предизборната кампания в Каталуня започва, сепаратистите са на косъм от мнозинство"}
{"url": "http://www.dnevnik.bg/zelen/2017/12/05/3089424_obshtinata_ot_3_meseca_moje_da_preduprejdava_za/", "text": "От три месеца Столичната община има система, която предупреждава за опасност от високи нива на замърсяване на въздуха 48 часа по-рано. Тя е разработена от експерти от Националния институт по метеорология и хидрология (НИМХ) към Българската академия на науките (БАН) по поръчка на общината, която е получила достъп до нея в началото на септември. От тогава системата е съобщавала безпогрешно за всички дни, в които в София е имало опасност от високи нива на вредни емисии във въздуха. Това каза пред \"Дневник\" Христомир Брънзов, ръководител на НИМХ към БАН и един от експертите работили по системата.  и да предупреждава жителите на София за дните, в които се очаква превишаване на вредните емисии на фини прахови частици, които са основният замърсител в града. Причината е, че все още зам.-кметът на София по екология не е внесла за гласуване в Столичния общински съвет аварийния план за действие за дни, в които се очакват превишения. Следващото заседание на общинския съвет ще бъде на 21 декември, което означава, че системата няма да бъде пусната официално преди Коледните празници. Преди  почти една година кметът на София Йорданка Фандъкова обяви , че София ще има план за действие при опасност от замърсяване на въздуха. Тогава тя каза, че той ще предвижда ограничаване на движението на автомобили в центъра на града и пускане на безплатен градски транспорт. По думите на Брънзов Столичната община възложила на института да създаде системата за ранно известяване в края на февруари с условие да е завършена преди началото на отоплителния сезон, което експертите са изпълнили. Как работи Системата създава прогноза за възможността за превишаване на вредните емисии на фини прахови частици във въздуха, възоснова на много климатични параметри, сред които са влажност, температура, циркулация на въздуха. Тя отчита данните в радиус от два километра от града на 20 слоя височина в атмосферата, обясни Христомир Брънзов. Процесът е напълно автоматизиран, тоест не зависи от човешка намеса. Първо информацията се обработва като комбинация от сложни числени модели от суперкомпютъра на БАН - Авитохол, който се намира в Института по информатика към БАН. След това Авитохол я изпраща до друга статистическа машина. Накрая данните се изпращат до Столичната община в четлив, ясен и цветен вид.  Системата отчита превишенията на нивата на фини прахови частици в пет степени, като започва от спазена норма - до 50 µg/m3 и достига до 4 пъти над нея - 200 µg/m3. Всяка от степените има различно оцветяване, което се появява на мониторите в Столичната община. Те са от зелено, през жълто, червено до тъмно червено, обяснява Христомир Брънзов. От пресцентъра на Столичната община не успяха да отговорят на запитването на \"Дневник\" защо не използват системата за ранно известяване, както и дали тя предупреждава, че в следващите два дни има опасност от замърсяване на въздуха. Въздухът и данните През миналата зима нивата на фини прахови частици достигаха до 8 пъти над нормата. Единствените официални данни са от  5-те станции за измерване  на Изпълнителната агенция по околната среда. Осреднени почасови измервания от тях се публикуват и на страницата на Столичната община.  В края на миналата седмица обаче данните изчезнаха от сайта на общината , като ден преди  това въздухът в София отново бе опасно замърсен . Неведнъж граждански организации са сигнализирали, че е  необходимо общината да купи повече датчици за измерване  на нивата на замърсяване в столицата, защото настоящите 5 не дават достатъчна информация, защото не обхващат всички 24 района в града. Позицията на Столичната община по въпроса е, както е заложена и в приетата през май  програма за качеството на въздуха , че ще направи анализи дали са необходими още устройства, какви и колко да са и къде да бъдат разположени. Така вчера  граждани сигнализираха във \"Фейсбук\" , че в неделя въздухът в столичния район \"Красна поляна\", \"Овча купел\" и \"Илинден\" е бил силно замърсен заради изгарянето на отпадъци за отопление в части на квартала. В квартала няма станция за измерване и гражданите обаче се позовават на данни от независимите устройства на  Аirsofiа , които са създадени от доброволци и нямат официален лиценз, поради което от Столичната община не признават техните стойности.", "date": "2017.12.05", "title": "Общината от 3 месеца може да предупреждава за опасност от мръсен въздух в София, но не го прави"}
{"url": "http://www.dnevnik.bg/evropa/novini_ot_es/2017/12/05/3090603_tilursun_otiva_v_brjuksel_no_tova_edva_li_shte_uspokoi/", "text": "В навечерието на обиколката си в Европа Рекс Тилърсън миналата седмица изнесе реч, която европейците отдавна чакаха да чуят: твърдо обещание, че САЩ ще подкрепят най-старите си съюзници. Облекчението в европейските столици не трая и ден след появата на медийни съобщения за план на Белия дом за уволняване на държавния секретар на САЩ. Това отново потопи приятелите на Америка в объркване каква е външната политика на президента Доналд Тръмп. Несигурността е особено силна поради водещата роля на Вашингтон в кризите в Северна Корея и Сирия. \"Точно когато Тилърсън идва в Брюксел да даде публичен израз на подкрепа, който ЕС и НАТО отдавна искат, изглежда, че той няма мандат, че гилотината е надвиснала над главата му. Така Европа остава също толкова несигурна за Тръмп, колкото беше\", каза официален представител на ЕС, който води дипломатическа дейност с Белия дом. В четвъртък официални представители на САЩ казаха, че Белият дом планира да замени Тилърсън с директора на ЦРУ Майк Помпейо. Но в петък Тръмп заяви, че той няма да напуска, а в събота държавният секретар  каза, че тези медийни съобщения са неверни . Несигурност Европейските лидери жадуват за стабилност във външната политика на САЩ. Те са смутени от реториката на Тръмп \"Америка на първо място\" и изменчивите му изказвания за НАТО и ЕС. В допълнение към това решението на Тръмп да се изтегли от Парижкото споразумение за климатичните промени и решението му да не потвърди, че Иран спазва ядреното споразумение, подкопават европейските приоритети. \"Хаосът в правителството не помага в сегашната геополитическа обстановка\", каза високопоставен френски дипломат. Миналата седмица Тилърсън, бивш шеф на \"Ексън Мобил\", направи във Вашингтон дълго обръщение в подкрепа на Европа, което е повече в тон с традиционната политика на САЩ. \"САЩ остават ангажирани с трайните си отношения с Европа. Ангажиментите ни за сигурността към европейските ни съюзници са непоклатими\", каза той пред мозъчен тръст. Тилърсън заяви, че ще предаде това послание пред ЕС и НАТО. Той ще посети Брюксел във вторник и сряда, Организацията за сигурност и сътрудничество в Европа във Виена в четвъртък и Париж в петък. Въпросът е дали европейските представители ще му повярват, като се има предвид напрежението при посещението му в Европа през април. Тогава \"Ройтерс\" съобщи, че Тилърсън първоначално е планирал да пропусне среща на НАТО в Брюксел и е присъствал на нея едва след натиск от съюзници. Измамени надежди  \"Ако е имало очаквания Тилърсън да се превърне в противовес на Тръмп, в човек, който да предава послания от партньори и да упражнява влияние за по-умерена американска външна политика, тези очаквания са били излъгани. Под неговото ръководство Държавният департамент престана да е играч\", коментира Нилс Анен, говорител за външната политика на парламентарната група на германските социалдемократи. Въпреки обещанието на Тилърсън да реформира външнополитическото ведомство на САЩ, европейските правителства гледат неодобрително на усилията му да съкрати разходите в Държавния департамент, където високи дипломатически постове остават незапълнени почти година след встъпването в длъжност на правителството. Французите заобикалят Тилърсън и развиват контакти с министъра на отбраната на САЩ Джеймс Матис, съветника по националната сигурност в Белия дом Ейч Ар Макмастър и началника на канцеларията на Белия дом Джон Кели, а ръководителят на европейската дипломация Федерика Могерини се обръща директно към вицепрезидента Майк Пенс. Берлин набляга на връзките с Конгреса, както и с Кели, Макмастър и Матис. Не е ясно обаче дали този достъп се отразява пряко на външната политика на Тръмп, казаха дипломати. Неефективен Държавен департамент  Има надежда, че ако поеме поста, Помпейо може да съживи Държавния департамент след Тилърсън, който е възприеман като неефикасен, казаха дипломати. Помпейо е непознат в Европа, но е смятан за по-близък до Тръмп. \"Може да станем свидетели на по-голяма доза Тръмп в Държавния департамент\", ако Помпейо го оглави, каза Томас Клайне-Брокхоф, ръководител на берлинския отдел на Германския Фонд \"Маршал\". Според европейски дипломат Тилърсън е бил в трудна позиция от самото начало, защото правителството на Тръмп е враждебно към Иран и в него са включени екип от генерали, привърженици на твърдия подход, \"така че Тилърсън никога не е имал кой знае какво пространство за маневриране\". Освен това зетят на Тръмп - Джаред Къшнър, е поел водеща роля в определянето на политиката по мира в Близкия изток. Европейците обаче възприемат Тръмп като вихрушка от противоречиви сигнали. На среща на върха на НАТО през май в Брюксел президентът публично порица европейските лидери за ниските им разходи за отбрана и заплаши да намали подкрепата си, а броени месеци по-късно обяви нарастване на военните разходи на САЩ в Европа. Положението може само да стане още по-непредвидимо, казват дипломати. За европейските дипломати Тилърсън и Матис играят решаваща роля в опитите за разубеждаване на Тръмп да взема необмислени решения за Северна Корея и ядрената й програма, като се имат предвид коментарите на правителството за \"пълно унищожаване\" на тази страна. /БТА/", "date": "2017.12.05", "title": "Тилърсън отива в Брюксел, но това едва ли ще успокои ЕС за политиката на Тръмп"}
{"url": "http://www.dnevnik.bg/detski_dnevnik/2017/12/05/3043763_zaduljitelnite_uroci_po_lichna_higiena_v_detstvoto_i/", "text": "Създаването на хигиенни навици у децата и младежите е една от важните задачи на родителите. От това дали си мият ръцете и зъбите редовно зависи колко здрави ще са бъдещите възрастни хора, а това е първото условие за добър живот. След като изяснихме  защо някои тийнейджъри не обичат да се къпят , ето и няколко съвета как да се възпитават хигиенни навици в различните етапи от порастването, подбрани от бюлетините на Националния център по обществено здраве и анализи и чуждестранни официални сайтове в помощ на родителите. Първите 7   Изграждането на навици за поддържане на добра лична хигиена започва от раждането, казват специалистите от българската служба по обществено здраве. Колкото по-рано започне този процес, толкова по-трайни са усвоените навици и поведението за спазване на лична хигиена се превръща в необходимост. Още повече - колкото и невероятно да звучи, стремежът към чистота е естествен у малките деца и всъщност мръсотията им прави впечатление и ги дразни. Това трябва да се използва, за да се научат на чистота от рано, смятат експертите. Основите се полагат още от редовните хигиенни процедури, на които са подложени от родителите си още като бебета - къпането, почистването на ушите, рязането на ноктите. След това, когато детето става по-самостоятелно,   на възрастните става ключов и е добре то редовно да вижда мама и татко да си мият зъбите, лицето, ръцете. Още от втората година детето се учи да прави само голяма част от тези неща. На третата година - вече и да се къпе само, с малко помощ и наблюдение. В този етап са много важни навиците, свързани с  . От 8-9 месеца детето постепенно привиква към поставянето на гърне, на една годинка свиква с ползването му, до година и половина започва да дава знак за нуждите си, а до две и половина - да ги контролира. Смяната на бельото и самостоятелното събличане и обличане е за по-напредналите и се усвоява от втората до третата година. Всички тези уроци трябва да стават чрез   вместо със забрани и наказания, за да може хигиената да се изгради като нещо положително и весело в живота на детето, а не като неприятно задължение, което би предпочело да избягва, съветват от Националния център по обществено здраве. Признаци за недобре и ненавременно усвоени хигиенни навици са това детето да си  , макар че на по-ранен етап тези вредни навици са сравнително естествени. Има проблем, ако се задържат за по-дълго. За радост на родителите, след тези първи стъпки вече става по-лесно. В предучилищна възраст детето овладява още много умения и навици за поддържане на личната хигиена, които ако са му поднесени както и когато трябва, включително с голяма доза личен пример от родителите, бързо може да стане напълно самостоятелно. От 4 до 6 години макар че е още с млечни зъби, детето е добре да свикне   и сутрин и вечер, да знае как се борави с четката за зъби, залъжително да я изплаква след употреба и да не използва чужди, както и поне веднъж-два пъти в годината да ходи на профилактични прегледи при зъболекар. За тези уроци може да помогне и самият зъболекар. Освен зъбите, в тази възраст детето вече трябва да мие и реши косата си без чужда помощ; да има навик веднага щом се прибере отвън да си измива ръцете, както и всеки път преди хранене; да знае че мръсотията под ноктите може да го разболее и да ги подрязва редовно; вечер да си мие краката. Критичните 13 С промените в тялото и в социалната роля с навлизането в пубертета, хигиенните навици също добиват нови измерения. Около 12-13 години отказът от къпане и поддържане на добра хигиена може да е форма на бунтарство, на ниско самочувствие или признак за разсеяност и мързел, но младежите вече трябва да започнат да осъзнават и да учат за новите нужди на развиващите им се тела. Например това, че заради бушуващите хормони, развиващите се потни и мастни жлези и физическата активност  . Ако досега на детето не му е правило впечатление колко често сменя тениските или дори бельото си, сега вече това трябва да се превърне в автоматичен всекидневен навик и даже по няколко пъти на ден, ако спортува активно. Същото важи и за къпането. Това лесно се възприема, когато подрастващият осъзнае, че от личната му хигиена зависи в известна степен отношението на връстниците му към него, и съответно - собственото му самочувствие. В тийнейджърството това как си приеман от другите се превръща в нещо много важно и родителите могат от рано да започнат   за промените в тялото и в значението на външния вид.  Специалисти препоръчват спокоен разговор по темата , когато моментът наближи или ако вече е назрял. Ако кризата все пак настъпи, рзговорът може да помогне и ако лошата хигиена е в името на бунтарството, защото ще демонстрира, че целта за привличане на внимание е постигната. Но може и да е фаза, която тийнейджърът трябва сам да преодолее, и тогава на родителите не им остава нищо друго, освен да изчакат търпеливо, като междувременно поддържат активния личен пример и осигурят на младежа условия, които да го привлекат на чистата страна, например винаги да има за него чисти ароматни дрехи. И нататък Кризата при навлизането в пубертета е временна и може бързо да отмине, но също като в ранната детска възраст в този момент са необходими много нови уроци, свързани с промените в тялото. И този път са за цял живот. Тийнейджърът ще започне да прекарва повече време в банята от преди и затова тя трябва   за него, подсказват експерти - например като разполага със собствена козметика и пособия, които харесва и предпочита. В пубертета започват да се проявяват проблемите с   така че ще са необходими и някои специализирани козметики. За момичетата ще трябват напътствия специално и за хигиената по време на месечния цикъл и също е съществено винаги да са им осигурени съответните продукти. В по-късния етап от пубертета и при момчетата и при момичетата ще се появи въпросът за  . Отворен диалог, съвети и пример от родителите по тази теми ще предотвратят болезнените или нехигиенични експерименти от страна на децата, докато се научат, само че трябва да се подходи с такт. е най-добрият приятел на родителите в този период. Веднъж щом основните принципи на личната хигиена се възприемат от порастващите им деца, установяването на   е най-сигурният начин тези навици да останат и да се развият. Това означава например да се определи точен час всеки ден, в който младежът трябва да се изкъпе, да си измие зъбите и да си легне, или пък сутрин да му се напомня да си сложи дезодорант, обличайки се за училище, докато не започне да го прави по навик и без подсказване.  като част от рутината като цяло ще помогне на хормоните му да се регулират по-добре и ще намали риска от акне.", "date": "2017.12.05", "title": "Задължителните уроци по лична хигиена в детството и пубертета"}
{"url": "http://www.dnevnik.bg/sport/2017/12/05/3090900_bulgarka_kandidatstva_za_uchastie_v_poliarna/", "text": "Щуро приключение, неповторимо изживяване или мисия с кауза? Както и да го наречете, Fjällräven Polar звучи повече от вълнуващо. Това е 300-километрова експедиция с кучешки впряг за шест дни. Организаторите дават възможност на хора от целия свят да се включат в надпревара с гласуване и някои от тях ще бъдат избрани да участват в експедицията. Българката Диляна Лулчева е сред изявилите желание да бъдат част от приключението, което ще се проведе от 9 до 14 април 2018 г. Стремежът на Лулчева е заедно с кампанията по набиране на гласове да популяризира каузата си - да подпомогне приобщаването на децата с аутизъм. Вариантите за участие в полярната експедиция са два - кандидатът да е първи в своя регион (от общо десет региона) по онлайн гласове или да бъде избран от жури. До края на кампанията остават десет дни. С около 2000 гласа  Лулчева е най-напред от общо 15-те записали се българи  и е 14-а в своя регион. Общо 20 души ще намерят място в полярната експедиция. Ще бъдат излъчени по двама души от регион - по един от онлайн гласуването и от журито. Лулчева е завършила специалност с логопедия и психология в Германия. В момента се занимава предимно с деца с аутизъм. Използва свободното си време за приключения като катерене, обикаляне на острови с каяк и изкачване на върхове. За последно е изкачила най-високия връх в Африка - Килиманджаро (5895 м). Основна част в живота ѝ заемат  \"лунните разходки\" всеки вторник в околността на Витоша .  \"Реших, че е крайно време да обвържа тези мои начинания с някаква социална активност и да разкажа малко повече на хората за нея. Започнах да забелязвам, че много хора, които практикуват тези спортове, си вярват твърде много, и изпитват мания за величие. Качването на върхове е много приятно, но вярвам, че човек може да обвърже хобитата си много лесно с някаква социална кауза\", заяви Лулчева пред \"Дневник\". Идеята за участие в полярна експедиция се ражда преди три години. Първоначално Лулчева е гледала платени круизи до Южния полюс, но такси от 15 хиляди долара я карат да се откаже. Решава да участва в конкурса за полярната експедиция на Fjallraven, като желанието ѝ да популяризира каузата за децата с аутизъм идва спонтанно. \"Основната ми идея е да изведа децата навън. Това са деца, които трудно се социализират. Каузата има интеграционен елемент, като целта е всяко дете с аутизъм да бъде съпроводено от дете без аутизъм. Всяка двойка деца ще има по един доброволец, който ще ги придружава. Водещото е децата с аутизъм да се учат от другите на адекватни модели на поведение, а децата без проблеми да се научат да помагат\", обясни идеята си Лулчева. Тя иска да направи филм, с който да мотивира децата с аутизъм и техните родители да участват в повече социални прояви. Допълва, че не вярва да бъде първа по гласове в своя регион, но посочва, че приоритет е да популяризира каузата си. \"Разчитам по-скоро на вот на журито, но евентуалното ми участие не е водещо. За съжаление, целият формат, особено в категорията за България, е така направен, че представителите от големите държави имат по-голям шанс да се класират. Впоследствие журито може да одобри някого, но все още не съм им обявила каузата. Тя ще се реализира, независимо от развоя на гласуването\", допълни Лулчева.", "date": "2017.12.05", "title": "Българка кандидатства за участие в полярна експедиция с мисъл за социална кауза"}
{"url": "http://www.dnevnik.bg/skorost/2017/12/05/3090801_konceptualna_toiota_spodelia_na_jivo_prehodite_si/", "text": "Тойота\" избра автосалона в Лос Анджелис, за да представи своя приключенски модел от бъдещето. Той е кръстен FT-AC, което идва от Future Toyota Adventure Concept. В кросоувъра има няколко интересни решения. Сред тях са демонтиращи се LED фарове за мъгла, които могат да се монтират на велосипед. Както и две закрепени на огледалата за обратно виждане екшън камери, които също могат да се махат и разнасят. Освен всичко друго, камерите имат възможност да снимат и на тъмно. \"Тойота\" FT-AC е снабден и със собствена мрежа за интернет, което позволява споделяне на живо на преходите с автомобила, както и качването на клипчетата на собствен информационен облак. Част от серийното оборудване на кросоувъра пък са два светлинни елемента на покрива (оптред и отзад), който могат да осветяват палаткови лагер на приключенците. Част от екипировката на кросоувъра е велосипед, а автомобилът може да излъчва информация за положението си, за да бъде открит от возещите се в него. Що се отнася до задвижването, типично за \"Тойота\" то е хибридно, като се използва комбинация от бензинов мотор и електрически двигател. Задвижването е 4Х4, като въртящият момент може да се прехвърля между левите и десните колела.", "date": "2017.12.05", "title": "Концептуална \"Тойота\" споделя на живо преходите си"}
{"url": "http://www.dnevnik.bg/bulgaria/2017/12/05/3090988_koi_lepi_plakati_sreshtu_kritikuvashtite_vlastta_video/", "text": "Този понеделник сградата на редакциите на \"Капитал\" и \"Дневник\" в центъра на София осъмна накичена с плакати, съдържащи клеветнически твърдения срещу Иво Прокопиев, съсобственик на фирмата издател на двете медии и Христо Иванов, председател на извънпарламентарната партия \"Да!България\". . Вижда се също, че след като приключват с операцията, покрай тях минава полицейски патрул. Служителите на МВР спират при колата на плакатната група, остават няколко минути до тях, след което двата автомобила тръгват в различни посоки. Стилистиката на плакатите е позната. През май такива плакати имаше до Съдебната палата срещу председателя на ВКС Лозан Панов. Той беше представен като \"съдията на олигархията\", точно когато настоя за проверка на срещата в ЦУМ между главния прокурор Сотир Цацаров, издателя на \"Сега\" Сашо Дончев и партийния функционер от БСП и бизнесмен Георги Гергов.  В същия стил, със същото изпълнение и със същите адресати са много от първите страници на вестниците на депутата от ДПС Делян Пеевски, както и многобройните псевдо-разследващи книги произведени от неговите издателства.  Общото в цялото това творчество е пакетирането на издателя на \"Капитал\" и \"Дневник\" с \"Да!България\", с обществени фигури и журналисти, които изразяват открита позиция срещу копупционния модел на управление и срещу използването на прокуратурата в негова защита. Срещу всички тях са използвани неверни факти, клеветнически твърдения и безвкусни булевардни колажи.  Политическата реч, била тя изразена и чрез лепене на плакати, е защитена от закона. Но случаят със среднощните плакати не е точно такъв, защото:  Така както анонимни останаха и \"протестиращите\" пред Висшия съдебен съвет (ВСС) момчета, които по същество отправиха заплаха (срещу Лозан Панов) позирайки с одрани агнешки главички. Смисълът на защитата на политическата реч не е да предпазва анонимни лица, които разпространяват обидни и клеветнически твърдения, съвпадащи с дневния ред на управляващите.   Лепенето на плакати на места, различни от посочените от общината, е административно нарушение.  Появата на полицията по време на среднощния плакатен пърформънс на улица \"Иван Вазов\" в София също повдига въпроси.  - дали са ги проверили и санкционирали? Или са ги пазили? Очакваме отговор на въпросите, които изпратихме до вътрешния министър Валентин Радев. Не на последно място финансирането на въпросната пропаганда най-вероятно е за сметка на данъкплатците. Партиите и другите фигури на политическо говорене (ако тук става въпрос за такова) са подложени, поне формално на законова регулация за източниците си на финансиране.  В случая е неясно дали става въпрос за политическа пропаганда или лична разправа с непозволени граждански средства. И в двата варианта, ако подозренията, че източникът на въпросните кампанни е свързан с издателствата на г-н Пеевски са верни, следва да се напомни, че тяхното придобиване беше извършено с финансиране от КТБ. Сметката за фалита й поеха вложителите, държавата и банките. ", "date": "2017.12.05", "title": "Кой лепи плакати срещу критикуващите властта (видео)"}
{"url": "http://www.dnevnik.bg/sviat/2017/12/05/3090832_koi_shte_specheli_ot_efekta_megan_v_britanskata/", "text": "Дрехите, аксесоарите и туризма – тези три индустрии ще спечелят от  \"ефекта Меган\"  с наближаването на кралската сватба през май. Това предвиждат експерти, сочейки, че влиянието на  Меган Маркъл  върху икономиката може да се окаже дори по-голямо от това на  Катрин Мидълтън , която се омъжи за принц Уилям през 2011 г. Туризмът \"През 2012 г. предвидихме, че туризмът ще спечели около 390 млн. лири заради празненствата за Диамантения юбилей от управлението на кралицата, като в тях се включват резервациите за хотели и продажбите на сувенири. Може да се очаква, че сватбата догодина ще генерира подобни или дори по-големи приходи\", казва пред в. \"Експрес\" Дейвид Хай от консултантската компания Brand Finance. При отслабената лира е вероятно и броят на туристите, посещаващи Великобритания, да се увеличи. През 2011 г., когато бе сватбата на  Уилям и Кейт , броят на туристите скочи с 800 000 в сравнение с предишната година. \"Комбинацията от световната слава на  принц Хари , глобалната известност на  Меган Маркъл  като актриса, американския ѝ произход, фактът, че Великобритания сега е по-евтина, отколкото преди две години, наистина е могъща. За пръв път от Грейс Кели насам американска актриса се омъжав за принц\", казва Бърнард Донъхю от Асоциацията на водещите туристически атракции пред в. \"Телеграф\". \"Ефектът Меган\" \"Голяма част от печалбите, генерирани от монархията, се дължат на \"докосването на Мидас\" на херцогинята и продажбите на марките, които тя носи.  Меган Маркъл  е успяла актриса с глобална популярност и силен личен имидж. Може да се очаква, че и тя, както херцогинята на Кеймбридж, ще стане посланик на монархията и на британските марки, особено в родните ѝ САЩ и в Канада, където живееше доскоро\", обяснява Хай от Brand Finance за \"Експрес\". \"Ефектът Кейт\" се изчислява на около 200 млн. лири годишно, сочат от Brand Finance и очакват влиянието на Маркъл да е дори по-голямо.  Маркъл и Хари се появиха за пръв път като двойка на  игрите Invictus  през септември. Тъмните ѝ очила от Finlay & Cо на стойност 20 000 долара се разпродадоха за 24 часа. Макар носени и от други, може би по-големи звезди – като Джесика Алба и Риана, нито една от тях не е имала такъв ефект, казва създателят на марката Дейвид Локхед пред в. \"Файненшъл таймс\". Американците генерират 20% от онлайн трафика на магазина, но след появата на Маркъл, делът им е скочил до 40%. Продажбите в САЩ са се увеличили с 2700% в сравнение с миналата година, а на конкретния модел се дължат 80% от тях. Бялото палто на Line the Label – малка канадска марка, която Маркъл носи на първата фотосесия за годежа – предизвика такъв интерес, че сайтът на фирмата падна, а бройките бяха разпродадени за минути. Чантата на Strathberry от първата им официална изява като годеници в Нотингам, също бе бързо изчерпана въпреки цената от 495 лири. От Британския консорциум за търговия на дребно очакват позитивен, но краткосрочен ефект върху продажбите. \"Дрехите и обувките спечелиха най-много от брака на херцогинята и херцога на Кеймбридж\", казва Рейчъл Лунд. \"Онзи месец бе регистриран рекорден ръст, тъй като хората искаха да имитират стила на новото допълнение към кралското семейство. А докато страната е в празнично настроение, продажбите на храни и напитки също бяха изключително високи\".", "date": "2017.12.05", "title": "Кой ще спечели от \"ефекта Меган\" в британската икономика"}
{"url": "http://www.dnevnik.bg/sviat/2017/12/05/3091077_vurhovniiat_sud_na_sasht_prokara_zabranata_na_trump_za/", "text": "Върховният съд на САЩ разреши на правителството на президента Доналд Тръмп да прилага напълно забраната за влизане в страната на гражданите на шест държави с преобладаващо мюсюлманско население, предаде БТА. Така заповедта на Тръмп ще влезе изцяло в сила, въпреки че срещу нея са заведени дела в редица съдилища в страната. Забраната се отнася за гражданите на Чад, Иран, Либия, Сомалия, Сирия и Йемен. Върховният съд на САЩ взе своето решение със 7 гласа \"за\" и 2 \"против\" - на либералните съдийки Рут Бейдър Гинсбърг и Соня Сотомайор. Така магистратите отмениха две съдебни постановления на по-ниска инстанция, които позволяваха хора от шестте страни с роднини в САЩ да влизат в страната. Така забраната бе частично блокирана, докато бъдат разгледани жалбите срещу нея. Забраната, която ще предстои да влезе в сила, е третата версия заповедта, която Тръмп се опита да прокара седмица след встъпването си в длъжност през януари, отбелязва Ройтерс. Тя обаче  бе блокирана от федерални съдилища  и през март той издаде втора, ревизирана заповед.  Тя изтече през септември след дълги съдебни борби  и Тръмп издаде третата заповед по-късно същия месец. Мярката се отнася също за гражданите на  Северна Корея  и някои представители на венецуелските власти. Съдилища на по-ниска инстанция обаче вече дадоха зелена светлина тези разпоредби да влязат в сила. В по-ранна версия на заповедта фигурираше и Ирак, но впоследствие страната, която е ключов съюзник на САЩ в Близкия изток, бе извадена от черния списък. Судан фигурираше в първите две заповеди, но не попадна в третата, след като Тръмп отмени американски санкции срещу страната заради напредъка ѝ в борбата срещу тероризма и в областта на човешките права.", "date": "2017.12.05", "title": "Върховният съд на САЩ прокара забраната на Тръмп за влизане на граждани на шест държави"}
{"url": "http://www.dnevnik.bg/sport/2017/12/05/3090998_vduhnoveniiat_baiern_priema_psj_v_tursene_na_chudo_s/", "text": "Победа с четири гола разлика - това е необходимо на \"Байерн\" срещу ПСЖ, за да може да си осигури първото място в група В в Шампионската лига. Баварците приемат парижани в последния мач в групите на турнира с надеждата да сътворят чудо и да завършат на върха. Двата състава очаквано нямаха особени притеснения около класирането си за осминафиналите. Единственият въпрос беше свързан с това кой ще спечели групата, а с това и възможността евентуално да си осигури по-лек съперник в следващата фаза (макар да не е напълно сигурно, тъй като шампионът от предните два сезона \"Реал\" остава втори в своята група). Предишната среща на \"Байерн\" с ПСЖ беше особено болезнена. Баварците загубиха с 0:3, а това доведе до раздялата с Карло Анчелоти. Пробуждането Промяната подейства вдъхновяващо за германския първенец. След завръщането на Юп Хайнкес като треньор отборът не само се вдигна, но успя да излезе убедително на върха в Бундеслигата, където вече има шест точки преднина. Големият тест обаче е тази вечер. Срещу себе си \"Байерн\" има отбор, амбициран да се докаже в турнира на най-добрите. Макар преди дни да допусна първата си загуба за сезона, ПСЖ е във вихъра си и в Шампионската лига има пет победи от пет мача с голова разлика 24:1. Благодарение на нея дори при поражение с 0:3 съставът ще завърши начело в групата си. \"Байерн\" може да се уповава на статистиката, след като спечели последните си две домакинства срещу парижани с голова разлика 7:1. Откакто Хайнкес се завърна, съставът няма поражение у дома. Роберт Левандовски е в отлична форма с 19 гола във всички турнири през сезона. Две от попаденията му са в Шампионската лига. Срещу себе си обаче \"Байерн\" има ударното нападение на ПСЖ. Звездата Неймар има 15 гола в 17 мача. Баварците ще са без вратаря Мануел Нойер, Бернат, Тиаго и Робен, а единственият отсъстващ за ПСЖ ще е Мота. \"Сега сме начело в класирането и голямата ни цел е това да си остане така\", каза другият основен нападател на французите Единсон Кавани. Треньорът Унай Емери допълни: \"Предстои мач между два отбора, които искат да спечелят. Ще бъде прекрасен мач, а на терена ще са едни от най-добрите футболисти на света.\" Хайнкес сподели мнението, че мачът ще е от високо качество. \"Ще срещнем супер отбор със супер треньор\", заяви специалистът който води \"Байерн\". Последни повиквания Три английски отбора вече си осигуриха място в осминафиналите - \"Манчестър сити\", \"Тотнъм\" и \"Челси\". \"Манчестър юнайтед\" и \"Ливърпул\" са на крачка от това да ги последват. Воденият от Жозе Моуриньо отбор приема ЦСКА (Москва), за да подпечата участието си в следващата фаза. \"Юнайтед\" е на върха в групата с 12 точки, следван от \"Базел\" и руснаците с по девет. Англичаните ще играят с мисъл за голямото дерби с градския си съперник \"Манчестър сити\", което предстои през уикенда. Затова и Моуриньо няма да рискува с включването на Неманя Матич и Златан Ибрахимович. Класиралият се вече \"Челси\" приема \"Атлетико\" (Мадрид), който ще се надява на чудо, за да продължи. Испанците са трети на две точки от \"Рома\", като \"вълците\" приемат аутсайдера \"Карабах\". Интрига има и в група D, където \"Ювентус\" е втори с точка пред \"Спортинг\" (Лисабон). Португалците гостуват на класиралия се \"Барселона\", а \"бианконерите\" ще играят с \"Олимпиакос\" в Атина.", "date": "2017.12.05", "title": "Вдъхновеният \"Байерн\" приема ПСЖ в търсене на чудо, с което да спечели групата си"}
{"url": "http://www.dnevnik.bg/bulgaria/2017/12/05/3091079_medici_ot_pirogov_izlizat_na_protest_sreshtu_direktora/", "text": "Лекари от столичната спешна болница \"Пирогов\" днес излизат на протест срещу директора проф. Асен Балтов, съобщи \"Нова телевизия\". Медиците искат оставката на директора, когото обвиняват в \"некомпетентно и хаотично управление\". Те твърдят, че директорът прави нарочно структурни промени, с които поставя на изпитателен срок опитни специалисти. Според лекарите става дума за реваншизъм. Протестиращите заплашват с колективни оставки в ключови за болницата звена, отбелязва \"Нова телевизия\". Те са формулирали исканията си в писмо до министъра на здравеопазването Кирил Ананиев.", "date": "2017.12.05", "title": "Медици от \"Пирогов\" излизат на протест срещу директора"}
{"url": "http://www.dnevnik.bg/evropa/novini_ot_es/2017/12/05/3091080_finansovite_ministri_na_es_obsujdat_dnes_cheren_spisuk/", "text": "Министрите на финансите на Европейския съюз се очаква да представят на днешното си заседание в Брюксел черен списък на данъчните убежища, информира \"Ройтерс\", цитирана от БТА. След няколко скандала с разкриване на схеми за избягване на плащане на данъци от компании и богати личности, ЕС започна през февруари процедура за изготвяне на списък на данъчните убежища, за да предотврати създаването на т.н. фирми фантоми в чужбина, които в много случаи са законни, но могат да прикриват незаконна дейност. След продължило около година проучване на 92 юрисдикции, възприемани като евентуални данъчни убежища, експерти на ЕС са подготвили проектосписък на тези, които не покриват стандартите на Общността за данъчна прозрачност и сътрудничество. Според източник на \"Франс прес\" списъкът ще съдържа най-малко 10 държави. Списъкът обаче далеч не изглеждаше толкова сигурен само допреди няколко седмици и според източник на \"Ройтерс\" министрите може все пак и да решат да отложат приемането му. За да бъдат спечелени скептично настроените правителства, най-ефективните контрамерки, като налог върху транзакциите на данъчните убежища, може да бъдат оставени в правомощията на държавите членки - решение, което да създаде законови \"вратички\". Източникът от ЕС посочи, че е съставен втори, т.нар. сив списък на юрисдикции, които не отговарят на стандартите на ЕС, но са се ангажирали да променят данъчните си разпоредби. Списъкът е оценяван като победа за страните, които не са особено ентусиазирани от процеса на засилване на данъчната прозрачност, например Люксембург и Малта, тъй като няколко юрисдикции, за които се смята, че играят ролята на данъчни убежища, ще избегнат рисковете за репутацията си, породени от включването им в черния списък. Министрите могат да решат сивият списък да не бъде обявен публично. Източникът на \"Ройтерс\" отбеляза, че той включва около 20 други държави. Очаква се също така финансовите министри на ЕС да приемат съвместна позиция за облагането с данъци на корпорации като \"Амазон\" и \"Фейсбук\". Те са обвинявани, че плащат прекалено малко данъци в ЕС, регистрирайки централите си в държави с ниски ставки, като Ирландия или Люксембург. Освен това стана известно, че вчера  Франция е поискала министрите на финансите от ЕС  да обсъдят проекта за данъчна реформа на САЩ, одобрен от Сената този уикенд, поради опасения за отражението му върху европейските филиали в Съединените щати. Дискусиите ще имат за цел да се установи кои страни са обезпокоени, а не дали да се приемат контрамерки, отбеляза източник на \"Ройтерс\". ", "date": "2017.12.05", "title": "Финансовите министри на ЕС обсъждат днес черен списък на данъчните убежища"}
{"url": "http://www.dnevnik.bg/evropa/novini_ot_es/2017/12/05/3091083_sdelkata_mejdu_london_i_es_za_irlandskata_granica_se_e/", "text": "Споразумението между Великобритания и Европейския съюз за уреждането на заплетения въпрос за ирландската граница във връзка с Брекзит се е провалило в последния момент, каза ирландският министър-председател Лио Варадкар, цитиран от \"Асошиейтед прес\" и \"Ройтерс\". По думите на Варадкар висши служители от ЕС са му казали, че  Великобритания \"е договорила текст за границата , изпълняващ нашите условия\". Ирландия и ЕС искат Великобритания да даде конкретни обещания, че няма да има \"твърда\" граница в Ирландия след Брекзит. След като обаче северноирландската Демократична юнионистка партия, която подкрепя правителството на Тереза Мей, направи безкомпромисно изявление, лидерите на Великобритания и ЕС обявиха, че имат нужда от повече време за преговори. Варадкар каза, че е \"изненадан и разочарован, че британското правителство, изглежда, не е в положение да завърши това, което е било договорено\". Той обаче изрази надежда, че може да бъде постигната сделка преди срещата на върха на ЕС по-късно този месец. Председателят на Европейската комисия Жан-Клод Юнкер също заяви, че още не е постигнато споразумение за условията за излизане на Великобритания от ЕС, предаде БТА. Той каза, че позициите на двете страни до голяма степен са се сближили, и изрази надежда за постигане на споразумение преди срещата на върха на 14-15 декември. Източник от партията разказа, че нейният лидер Арлин Фостър е разговаряла с Мей докато е била в Брюксел. Телефонният разговор е бил кратък и се е провел, след като Фостър каза пред свои привърженици, че няма да позволи сделка за Брекзит, създаваща \"регулаторни отклонения\". Председателят на Европейския съвет Доналд Туск коментира, че времето за постигане на споразумение между ЕС и Великобритания за условията за Брекзит силно намалява, но все още е възможно до следващата седмица да се стигне до сделка, която да отблокира преговорите за бъдещо търговско споразумение, посочва \"Ройтерс\". Туск каза след среща с британския министър-председател Тереза Мей, че е бил готов да представи ръководни принципи на ЕС за подобни бъдещи отношения, но липсата на споразумение за условията за Брекзит не е позволило това. Според близки до Мей очакванията за срещата в Брюксел са били твърде високи. Те омаловажиха ролята на юнионистите в провала на сделката. По думите на служител на ЕС, цитиран от \"Ройтерс\", провалът може да е бил замислен предварително, за да се даде на британския премиер възможност да каже, че се борила за позицията си в ЕС.", "date": "2017.12.05", "title": "Сделката между Лондон и ЕС за ирландската граница се е провалила в последния момент"}
{"url": "http://www.dnevnik.bg/evropa/novini_ot_es/2017/12/05/3091086_izrael_obvini_es_che_mu_se_izpljuva_v_liceto/", "text": "Израел обвини Европейския съюз, че му се \"изплюва в лицето\". Изказването бе по повод предвиденото присъствие на постоянния представител на ЕС в страната на изложба за палестинците, предаде \"Франс прес\", цитирана от БТА. Агенцията отбелязва, че коментарът е бил направен една седмица преди рядка среща на израелския премиер Бенямин Нетаняху и министрите на външните работи на страните от ЕС. Неформалното заседание ще се проведе в Брюксел на 11 декември. \"(Официалните представители) на ЕС смятат, че за да докоснат сърцето на израелците, трябва да им се изплюят в лицето\", каза говорителят на израелското министерство на външните работи Емануел Нахшон. Повод за гневния му коментар стана обявеното присъствие в четвъртък на посланика на ЕС в Израел на изложба на 50 портрета на палестинци, родени през 1967 г., когато Израел окупира палестинските територии. Експозицията е дело на израелската неправителствена организация \"Бецелем\", която документира нарушения на човешките права в окупираните територии и е \"черна овца\" за израелското правителство, най-дясното в историята на страната, отбелязва \"Франс прес\". Изложбата е по повод Международния ден за правата на човека, 10 декември. Кабинетът на Нетаняху води яростна кампания срещу неправителствени организации като \"Бецелем\" - уважавани от голяма част от международната общност, но омаловажавани от израелската десница. През април израелският премиер отмени своя среща с германския министър на външните работи Зигмар Габриел, след като той не пожела да се откаже от плановете си да се срещне с представители на \"Бецелем\" и на друга израелска НПО, враждебна към окупацията - \"Да нарушим мълчанието\". Следващия понеделник Нетаняху ще присъства на неформалното заседание в Брюксел на фона на силното напрежение заради еврейската заселническа дейност в окупираните палестински територии, отбелязва \"Франс прес\". Няколко страни членки на ЕС, сред които и Франция, отказват официална среща с израелското правителство поради липсата на единодушие в съюза за начина, по който да бъде осъдено изграждането на жилища за еврейски заселници в окупираните територии и да бъде изразено недоволството от блокирането на мирния процес.", "date": "2017.12.05", "title": "Израел обвини ЕС, че му се \"изплюва в лицето\""}
{"url": "http://www.dnevnik.bg/sviat/2017/12/05/3091088_medii_ot_sasht_sa_purvite_obiaveni_za_chujdi_agenti_v/", "text": "Броени дни, след като президентът Владимир Путин подписа скоростна приетият в двете камари на парламента закон за регистриране на медии в страната като \"чужд агент\", министерството на правосъдието обяви първите 9 имена. Всичките са американски и частично финансирани от държавата. Съгласно закона правосъдното министерство избира от кого да изиска да се регистрира и деветте медии вече получиха съответните уведомления. Това са \"Гласът на Америка\", Радио Свобода/Свободна Европа, телевизия \"Настоящее Время\", татаро-башкирската служба на Радио Свобода (AzatliqRadiosi), \"Сибирь.Реалии\", \"Idel.Реалии\", \"Фактограф\", \"Кавказ.Реалии\" и \"Крым.Реалии\". Руските депутати и сенатори еднозначно заявиха, че това е ответна мярка на изискването на правосъдното министерство на САЩ да се регистрират като агенти на чуждестранно правителство финансираните от руския бюджет телевизия RT и излизащата на няколко езика платформа Sputnik. Те твърдят, че са подпомагани от компания, но не знаят откъде идват парите ѝ, макар бюджетите им да се обсъждат в парламента в Москва. Те са посочени и от американските спецслужби като основни рупори на пропагандата на Кремъл зад граница. С \"огледалната мярка\" на руския закон се обхващат всички медии и дори блогъри, получаващи средства от официални, международни и частни институции или дори от физически лица от чужбина. Докато в парламента обмислят допълнително затягане на наказанията за неспазване на закона, в Съвета за правата на човека към руския президент обещават да подготвят поправки, защото са установили в него значителни нарушения.", "date": "2017.12.05", "title": "Медии от САЩ са първите, обявени за чужди агенти в Русия"}
{"url": "http://www.dnevnik.bg/sport/2017/12/05/3091108_bulgariia_prikljuchi_s_shesto_miasto_uchastieto_si_na/", "text": "Васил Господинов стана шести в кат. 105 кг на световното първенство по вдигане на тежести в Анахайм. Той беше последният български представител на шампионата и записа най-предното класиране. Господинов събра двубой 392 кг. Представителят на асеновградската школа с треньор Лъчезар Кишкилов тръгна трудно в изхвърлянето, като не успя на началните 175 кг, а след това и на 176 кг. Това го принуди да рискува със 178 кг, но постигна успех. Във втория си опит българинът изтласка 214 кг, а впоследствие не можа да се справи с 220 кг. Шампион с 404 кг двубой стана иранецът Али Хашеми. Сребрния медал взе латвиецът Артур Плесниекс с 402 кг, а трети е Иван Ефремов от Узбекистан с 399 кг. Георги Шиков остана девети в кат. 94 кг с двубой 355 кг. (164 кг в изхвърлянето и 191 кг в изтласкването). Шампион с 417 кг е Сораб Моради от Иран, изпреварил с 29 кг Ауримас Дидсбалис от Литва. Галя Шатова завърши 16-а в кат. 63 кг. Българката изхвърли 88 кг и изтласка 108 кг, за двубой 196 кг. Шампионка със 237 кг е румънката Елена Тома.", "date": "2017.12.05", "title": "България приключи с шесто място участието си на световното по вдигане на тежести"}
{"url": "http://www.dnevnik.bg/biznes/2017/12/05/3091136_poshtenska_banka_stana_edinstven_kreditor_na/", "text": "Пощенска банка вече е единствен кредитор на софийския \"Ринг мол\" след като изкупи участията на останалите кредитори в отпуснатия през 2014 г. синдикиран кредит от 88 млн. лв. Това се казва в съвместно съобщение на банката и на дружеството - собственик на търговския център, \"София Саут Ринг Мол\" ЕАД", "date": "2017.12.05", "title": "Пощенска банка стана единствен кредитор на софийския \"Ринг мол\""}
{"url": "http://www.dnevnik.bg/biznes/2017/12/05/3091109_cheshkata_cez_shte_reshi_do_kraia_na_2017_g_dali_da/", "text": "Чешката CEZ, която управлява компанията, снабдяваща с ток Западна България, ще решава до края на годината дали да продаде бизнеса си в България. \"Засега преговорите с всички кандидати по сделката продължават без каквито и да е промени\", заяви говорител на компанията, потърсен от  \"Капитал Daily\"  след като ден по-рано стана известно, че фаворитът за сделката - българският търговец на ток \"Фючър енерджи\", е изпаднал в неплатежоспособност. Съвместната оферта на българското дружество и индийската India Power Corporation Ltd (IPCL) беше за над 300 млн. евро. Другите оферти са на четири компания на Христо Ковачки, пазарджишката соларна \"Инерком\", чешката Energo-pro и консорциум между \"Приста ойл\" на братята Бобокови и турската STFA Yatirim. Ако надзорът на CEZ одобри сделката с някожй от кандидатите, ще трябва само разрешение от българската Комисия за защита на конкуренцията. Неформално разрешение на бъдещия купувач трябва да даде и Европейската банка за възстановяване и развитие, която е кредитирала местния бизнес на CEZ с над 100 млн. евро. В началото на тази година  CEZ обяви за продажба най-голямото електроразпределителното дружество с 3 млн. потребители \"ЧЕЗ електроразпределение България\", снабдителното предприятие \"ЧЕЗ електро\" и търговеца на електроенергия \"ЧЕЗ трейд\" - трите с оборот от около 1.8 млрд. лв.", "date": "2017.12.05", "title": "Чешката CEZ ще реши до края на 2017 г. дали да продава бизнеса си в България"}
{"url": "http://www.dnevnik.bg/sviat/2017/12/05/3091145_za_germancite_trump_e_po-goliam_problem_ot_severna/", "text": "Германците възприемат президента на САЩ Доналд Тръмп като по-голямо предизвикателство за германската външна политика, отколкото авторитарните лидери на Северна Корея, Русия и Турция, според допитване на фондация \"Кьорбер\", предаде агенция \"Ройтерс\". Допитването показва, че начело в списъка на външнополитическите въпроси, пораждащи безпокойство у германците, е този за  бежанците . 26% от анкетираните са притеснени дали Германия ще се справи с притока на  кандидати за убежище . Отношенията на страната с  Тръмп и със САЩ  са вторият въпрос, пораждащ безпокойство, показва допитването. 19% от анкетираните са ги описали като голямо предизвикателство. За 17% от анкетираните голямо предизвикателство са  отношенията с Турция , а за 10% - отношенията със  Северна Корея.  Осем на сто от анкетираните са определили  Русия и отношенията с нея  като голямо предизвикателство пред Германия. Откакто влезе в Белия дом през януари, Тръмп притесни германците, като обяви намерение за изтегляне на САЩ от  Парижкото климатично споразумение . Той отказа да потвърди, че Техеран се придържа към международното споразумение за иранската ядрена програма, и разкритикува германския търговски излишък и приноса на Берлин към НАТО. Действията на Тръмп накараха обичайно предпазливата в изказванията си Ангела Меркел да заяви по-рано тази година, че  Берлин може би няма да може да разчита на САЩ  в бъдеще. Меркел също така призова Европа да поеме съдбата си в своите ръце, припомня агенция \"Ройтерс\". В анкетата, извършена през октомври, са участвали 1005 германци. Над половината от анкетираните описват отношенията на Германия със САЩ като лоши или много лоши. А въпреки обещанията на Меркел за по-активна германска роля в разрешаването на международните кризи 52% от анкетираните смятат, че страната трябва да продължи своята поствоенна политика на сдържаност.", "date": "2017.12.05", "title": "За германците Тръмп е по-голям проблем от Северна Корея, Русия и Турция"}
{"url": "http://www.dnevnik.bg/bulgaria/2017/12/05/3091147_fondut_za_podpomagane_na_obshtini_pri_bedstviia_se/", "text": "Фондът \"Солидарност\", който цели да набира средства за подпомагане на общини при бедствия, на практика не работи, съобщава в. \"Сега\". Проверка на изданието е установила, че за над двете години, откакто съществува, нито някой е търсил пари от фонда, нито той е отпускал средства на членовете си, независимо че в този период имаше немалко бедствия. Единствено община Хитрино, която не е член на фонда, е получила малка сума след  взрива на влакова цистерна миналата година . Фондът \"Солидарност\"  бе учреден към Националното сдружение на общинитe (НСОРБ) през пролетта на 2015 г.  В него общините влизат на доброволен принцип, като трябва да внесат първоначално поне хиляда лева, а след това – минимум 300 лева на година. Идеята бе при бедствия членовете на фонда да могат веднага да ползват до три пъти от размера на ресурса, който са внесли. Впоследствие този размер бе увеличен до пет пъти за тежко пострадалите общини. Заместник изпълнителният директор на НСОРБ Емил Савов заяви пред \"Сега\", че ако са били искани средства, те автоматично са щели да бъдат отпуснати. Изданието посочва, че едно от обясненията за нулевия интерес за кандидатстване пред фонда е фактът, че влаганите суми са малки и съответно средствата, които може да бъдат получени от дадена община, също са малки. Пречка е и условието, че взетата помощ трябва да се върне, с изключение на отпуснатата за тежки случаи.", "date": "2017.12.05", "title": "Фондът за подпомагане на общини при бедствия се оказа неработещ"}
{"url": "http://www.dnevnik.bg/sport/2017/12/05/3090702_fotogaleriia_dobre_doshli_v_hotela_na_kristiano_ronaldo/", "text": "Португалската футболна звезда Кристиано Роналдо започна партньорство с най-добрата хотелска верига в Португалия - \"Пещана\", с идеята да ѝ помогне да стигне до нови пазари в Азия и да засили разширяването ѝ в Испания и САЩ. Роналдо и \"Пещана\" планират да отворят два хотела под марката Pestana CR7 до края на 2018 г., след като вече тестваха пазара в Португалия с два хотела.", "date": "2017.12.05", "title": "Фотогалерия: Добре дошли в хотела на Кристиано Роналдо"}
{"url": "http://www.dnevnik.bg/citat_na_deniia/2017/12/05/3091152_citat_na_denia_belene_e_vuzmojen_kolkoto_bulgarskite/", "text": "В харесания от министерството доклад на БАН за АЕЦ \"Белене\" данните са научна фантастика. То е като да питаш възможно ли е заплатите в България да се изравнят с Германия за две години - ами възможно е при определени параметри , ако в Германия се въведат 90% данък общ доход, а събраното се трансферира към България.\" Това коментира пред Би Ти Ви бившият министър на енергетиката в първото правителство \"Борисов\" Трайчо Трайков. Според него докладът е правен от хора, които разбират от финансов анализ, но не и от енергетика и даде за пример дългогодишния управител на Националния осигурителен институт Йордан Христосков и вицепремиера в кабинета \"Орешарски\" Даниела Бобева, които са в екипа. Има хиляди хора в България, които разбират от финансов анализ и няма нужда да им се плащат 5 или 2 млн. лв., а стигат 50 хил., а може би и по-малко, продължи енергийният експерт. Привържениците на проекта \"Белене\" в България са 2 вида - които не разбират много от енергетика или са финансово мотивирани, коментира Трайков.", "date": "2017.12.05", "title": "Цитат на деня: \"Белене\" е възможен, колкото българските заплати могат да станат като германските"}
{"url": "http://www.dnevnik.bg/sviat/2017/12/05/3090960_prez_2050_g_mjusjulmanite_v_bulgariia_veroiatno_shte/", "text": "Делът на хората в България с мюсюлманско вероизповедание ще остане почти непроменен до средата на века. Ако през миналата година по официални данни те са били 11.1% от населението, докъм 2050 г. може да достигнат най-много 12.5%, но по-вероятно е да намалеят до 9.2%. В реални измерения това означава, че ако през 2016 г. по официални данни в България е имало 790 000 мюсюлмани, след 34 години няма да са повече от 700 000. Това сочат  три сценария за това как ще нараства мюсюлманското население на Европа , изготвени от американския неправителствен социологически институт \"Пю\" (Pew Research Cente). Данните бяха разпространени в края на ноември и привлякоха вниманието с прогнозата, че сегашните 26 милиона мюсюлмани в ЕС, Норвегия и Швейцария може да се увеличат до средата на века с между 10 и 49 милиона души и могат да достигнат между 36 и 75.6 милиона. В същото време и в трите сценария немюсюлманското население в анализираните 30 държави ще намалява - до 463-445 милиона души, независимо че над 40% от мигрантите са християни. Авторите на проучването изрично правят уточнение, че с него не се опитват да предвидят бъдещето, а да представят своя отговор на въпроса \"А какво би станало, ако...\" при 3 сценария за развитие на миграцията. Първият е за нулева миграция, т.е.  . Очевидно, що се отнася до миграцията, той е нереален, но параметрите му помагат да се види ефектът от други фактори върху промяната на броя на мюсюлманите в Европа освен този за движението на хора през границите. Такива фактори са не само икономическите и политическите, но и раждаемостта, смъртността, възрастовата структура или броят на родените в мюсюлмански семейства, които не последват вярата на родителите си. Това е и сценарият, водещ до извод за значително намаляване броя на жителите на 30-те държави - от 521 на 482 милиона души. Вторият сценарий се основава на допускането, че   (две трети от дошлите в 2010-2016 г. не са бежанци) и че ще се запази профилът на държавите, от които сега идват и към които са се насочили мигрантите. Той изглежда най-близо до актуалните тенденции и вещае дълбоко разделение в картината между Източна и Западна Европа с минимална (в реални измерения) промяна на броя на мюсюлманите в бившия съветски блок и драматична на запад от някогашната желязна завеса. Освен това в Западна Европа ще се случат размествания - Великобритания ще измести Франция и Германия и ще заеме първо място с 13 милиона мюсюлмани, или 16.7% от населението, а Швеция би заела второто място (след Кипър) по дял на мюсюлманите от населението - 20.5% спрямо сегашните 8.1%. Третият сценарий предполага, че  , и само Германия ще приема всяка година като бежанци по 200 000 мюсюлмани и 30 000 немюсюлмани. Засега няма основание да се смята, че това ще е водещият сценарий, включително защото случилото се преди две години се отклонява в пъти от историческата тенденция и профил на имигрантите и бежанците. Доколко условен е той показва например неяснотата дали до средата на века Турция няма да смени Сирия като основен източник на мигранти, както и дали мюсюлманите няма да намалеят сред африканците, влизащи в Европа. \"Бъдещето на мюсюлманското население на Европа ще бъде повлияно от икономически и политически обстоятелства в Европа, засягащи желанието да се имигрира, както и фактори извън Европа, включително напрежение и въоръжени конфликти, които биха могли да предизвикват имигрантски вълни\", пишат авторите от \"Пю\". Бъдещето на мюсюлманите и немюсюлманите ще бъде повлияно от промените в европейската икономика и политическата интеграция (или дезинтеграция) на ЕС, а също от научни открития, промени в околната среда и други, които биха могли да променят демографските тенденции по начин, който сега не си представяме. Един от множеството фактори, които авторите са включили, е   в анализираните държави. Веднага прави впечатление, че във Финландия например за 2015-2020 г. оценката е, че една мюсюлманка ражда средно 3.1 деца, докато на немюсюлманка се падат 1.7 деца. Разликата от средно едно раждане повече при мюсюлманките е прогнозирана още във Великобритания, Франция, Швеция, Белгия, Дания. В същото време в страни като България, Румъния, Словения или Гърция раждаемостта е практически изравнена - по около 1.6 деца се раждат и в мюсюлмански, и в немюсюлмански семейства. За анализираните 30 държави съотношението е средно 2.6 срещу 1.6 деца в полза на мюсюлманските семейства и очакването за целия район е разликата да намалее до 0.7 раждания към 2045-2050 г., а паритетът по този показател да бъде постигнат някъде към 2100 година. Това означава не само че мюсюлманското население ще расте дори само заради по-висока раждаемост, но и че младите хора в тази група ще са значително повече. Така е и в момента - 27% от мюсюлманите са на възраст до 15 години (при немюсюлманите този дял е 15%), една четвърт (23%) са 15-29-годишни и още 27% са 30-44-годишни. Докато 10% от немюсюлманското население на 30-те държави е на възраст над 75 години, при мюсюлманите тази група включва едва един на всеки сто. Какво се казва за България За демографските тенденции изследователите за разчитали на адаптираната това лято прогноза на Икономическия и социален съвет на ООН. Според най-вероятния сценарий в нея в средата на века, т.е. след около две поколения, в България ще живеят не повече от 5.5 милиона души.  Спрямо това допускане, описаните сценарии и статистиката, сочеща, че мюсюлмани и немюсюлмани в България имат практическа еднакво ниво на раждаемост, представените данни на \"Пю\" към 2050 г. са за:  - 700 000 (12.5% от населението) мюсюлмани - 500 000 (9.2%) мюсюлмани  - 650 000 (11.6%) мюсюлмани. В действителност мюсюлманите в България може да се увеличат с 1.3 пункта единствено при сценария с пълно спиране на миграцията. При другите два сценария прогнозата е за намаляване с 1.9 процентни пункта и увеличаване с 0.5 процентни пункта. Авторите на доклада са поставили България на дъното на таблица, представяща прогнозираните промени:", "date": "2017.12.05", "title": "През 2050 г. мюсюлманите в България вероятно ще останат почти същия дял от населението"}
{"url": "http://www.dnevnik.bg/regioni/2017/12/05/3091194_dve_uchilishta_vuv_vidin_shte_budat_remontirani_s/", "text": "Близо 17 млн. лв. ще бъдат вложени за ремонта на две учебни заведения във Видин. Това са СУ \"Цар Симеон Велики\" и природо-математическата гимназия \"Екзарх Антим І\". Новината съобщи зам.-министърът на регионалното развитие Валентин Йовев. Над 6.5 млн. лв. ще отидат за основна реконструкция на сградата на природо-математическата гимназия. Ще се промени начинът на отопление на сградата, ще се преустроят част от помещенията, ще се направи ремонт на санитарни възли, като ще се изградят и нови такива. Планирано е още изграждане на топла връзка между сградите, преоформяне на учителския блок, подмяна на електрическата и ВиК инсталацията, полагане на нови подови настилки, външна изолация, подмяна на дограма и ремонт на покрива. Ще бъде изграден и нов физкултурен салон, като само за него са предвидени над 2 млн. лв. от тази сума. Близо 9 млн. лв. са осигурени за реставрация и ремонт на сградата на средно училище \"Цар Симеон Велики\". В южния корпус се предвижда изграждането на нов плувен басейн със съответните обслужващи помещения – съблекални със санитарни възли и душове, кабинетът по металообработване ще се преобразува във фитнес зала, ще се направи преустройство на санитарните възли на първия и втория етаж, основно ще бъдат ремонтирани сутеренните помещения. Ще бъде направена пристройка и надстройка на физкултурния салон за над 2 млн. лв. Очаква се проектът да бъде изпълнен до април 2020 г.", "date": "2017.12.05", "title": "Две училища във Видин ще бъдат ремонтирани с близо 17 млн. лв."}
{"url": "http://www.dnevnik.bg/bulgaria/2017/12/05/3091090_predishniiat_sustav_na_prokurorskata_kolegiia_e/", "text": "Предишният състав на прокурорската колегия към Висшия съдебен съвет е отказал да образува дисциплинарна проверка срещу настоящия заместник главен прокурор Борислав Сарафов, съобщи  \"Капитал daily\". Сарафов е единствен кандидат за директор на Националната следствена служба, като изборът е насрочен за тази сряда. От становището на комисията по професионална етика, изготвено във връзка с процедурата, става известно, че през март Инспекторатът към Висшия съдебен съвет (ИВСС)  се е самосезирал по медийни публикации за твърдени нарушения, извършени от зам. главния прокурор. Срещу Сарафов имаше два сигнала - от следовател от Националната следствена служба, и от полицайки от ГДБОП. Най-вероятно решението на прокурорската колегия е свързано със сблъсъка на Сарафов със следователите от Националната следствена служба, работили по разследването за жп катастрофата в Хитрино. Тогава следователят Страхил Каменички заведе гражданско и наказателно дело срещу Сарафов за обида, но съдът отказа да го разглежда. Една година по-рано разследваща полицайка от  ГДБОП също се оплака от упражнен  от Сарафов натиск от делото за данъчни престъпления, водено срещу собствениците на строителната фирма \"Агромах\", но случаят приключи без последствия за дясната ръка на Цацаров. В началото на май 2017 г. проверката на ИВСС приключва със заключение, че . ИВСС взима решение да внесе в прокурорската колегия на ВСС предложение за образуване на дисциплинарно производство срещу заместника на Сотир Цацаров. След като предложението престоява месец и половина в съдебния съвет, то влиза в дневния ред на прокурорската колегия на съвета. Името на Сарафов обаче не се посочва никъде. Точката е оформена като \"предложение от Инспектората към ВСС за образуване на дисциплинарно производство за налагане на дисциплинарно наказание, класифицирано с гриф \"за служебно ползване\". Прокурорската колегия взима решение да върне предложението на ИВСС с искане да разсекрети преписката. След три седмици, на 19 юли, съдебният инспекторат отново връща предложението за дисциплинарно производство срещу Сарафов с уточнението, че няма как да го разсекрети. ВСС се произнася по случая чак в началото на септември, като отказва да образува производство срещу заместника на Сотир Цацаров. Какви са мотивите за това не е ясно. Кой е Борислав Сарафов Преди да стане заместник на главния прокурор, Сарафов беше сред тримата кандидати за ръководител на прокуратурата, заедно със Сотир Цацаров и Галина Тонева. Не е известно колко гласа получи Сарафов, защото тогава беше гласуван единствено Сотир Цацаров, който получи необходимите 17 гласа. След това той покани конкурента си за негов заместник. Преди да участва в надпреварата за главен прокурор, Сарафов беше първият административен ръководител на Специализираната прокуратура. Преди това той е работил във Върховната касационна прокуратура (ВКП) начело на отдел за борба с организираната престъпност. Работил е по редица знакови дела като тези срещу Братя Галеви, Златомир Иванов-Златко Баретата, депутатите Гюнай Сефер и Митхат Табаков, прокурорите Тома Томов и Димитър Викентиев и други. Сарафов завършва право във Висшия институт на МВР през 1995 г. Веднага след това започва работа като следовател в София. Последователно е бил зам. районен прокурор в Сливница, прокурор в Окръжна прокуратура - София, зам. апелативен прокурор на София. През 2007 г. е командирован във ВКП. Сарафов беше кандидат и за член на съдебния съвет изборите тази година, но  след разговор с  Цацаров се оттегли. Ако бъде избран Сарафов, ще стане шеф на следователите от НСлС, които през февруари се оплакаха от недопустим натиск от него по делото за експлозията в гара Хитрино. Директорът на националното следствие е със статут на заместник главен прокурор по разследването и има петгодишен мандат.", "date": "2017.12.05", "title": "Предишният състав на прокурорската колегия е отказал да образува проверка срещу Борислав Сарафов"}
{"url": "http://www.dnevnik.bg/sviat/2017/12/05/3091212_specchasti_arestuvaha_mihail_saakashvili_sred_sblusuci/", "text": "Специални части на Службата за сигурност на Украйна задържаха в Киев бившия грузински президент Михаил Саакашвили сред сцени на хаос, сблъсъци с негови поддръжници и употреба на сълзотворен газ. Според официалното съобщение бившият ръководител на Одеска област е заподозрян в подпомагане на престъпна организация. Ако вината му се докаже в съда, това го заплашва със затвор до 5 години. Маскираните агенти на СБУ извлякоха със сила Саакашвили от апартамент в столицата и се наложи плътно да ескортират колата, с която той бе откаран. Малко преди това от покрива на къщата Саакашвили обвини президента Петро Порошенко, че е крадец и национален предател. Той е опита отново да говори пред събралите се, докато спецчастите го откарваха към полицейската кола. В блъсканицата бившият президент успя само да каже: \"Това, което вършат, е беззаконие пред очите на света. Призовавам всички украинци да излязат на улиците и да прогонят крадците!\" Саакашвили се завърна с драматичен пробив на граничен пункт през септември. Въпреки че бе лишен от украинско гражданство и е заплашен от екстрадиране в родината си, където е издирван от властите, той пристигна от Полша и с помощта на симпатизанти влезе в Украйна. Властите реагираха хладнокръвно и коментираха, че съдът ще реши законността на действията и основанията му за престой в страната. Грузинецът опита да основе политическо движение за отстраняване от власт на Порошенко и замяната му с нов и по-млад политик. През 2015 г. Саакашвили стана поредният чуждестранен гражданин, поканен от новата власт в Киев за замяна на корумпираната и компрометирана администрация на избягалия в Русия президент Виктор Янукович. Заради репутацията му на реформатор в Грузия му бе поверена Одеска област. Но скоро той влезе в конфликт с местните силови структури и Порошенко, когото обвини в корупция. Президентът отвърна, че с подобни нападки Саакашвили опитва да прикрие слабостите си като управник. Грузинецът е възприеман нееднозначно в Украйна - едни го смятат за безстрашен борец с корупцията, докато критиците му казват, че зад ярката му реторика няма почти нищо. Един от лидерите на т.нар. Революция на розите в Грузия през 2003 г., той стана държавен глава, но и си навлече критики, че монополизира властта и оказва натиск над правосъдната система. Сега Тбилиси го издирва по обвинения за криминални престъпления, а той отвръща, че това са политически мотивирани действия.", "date": "2017.12.05", "title": "Спецчасти арестуваха Михаил Саакашвили сред сблъсъци в Киев"}
{"url": "http://www.dnevnik.bg/sport/2017/12/05/3091206_hofenhaim_shte_izpolzva_rezervi_i_mladi_igrachi/", "text": "Съперникът на \"Лудогорец\" в Лига Европа \"Хофенхайм\" ще използва основно резервни футболисти и юноши в последния си мач от груповата фаза на турнира срещу българския шампион. Германският клуб посреща \"Лудогорец\" в четвъртък от 20 ч. на \"Рейн-Некер щадион\", a при победа или равенство разградският тим се класира за фазата на директните елиминации. \"Хофенхайм\", който няма шансове да продължи напред, се е концентрирал върху представянето си в Бундеслигата. Това обясни треньорът  Юлиан Нагелсман . Специалистът разкри, че през седмицата тимът му се готви на две групи. В първата тренират основните играчи, които взимат участие в срещите от шампионата, а във втората са тези, които ще играят срещу \"Лудогорец\". \"Разделихме отбора на две, за да може подготовката да бъде по-концентрирана. В различните мачове ще искаме различни неща от футболистите и смятам, че това е правилният подход. Освен това ще използваме различни играчи\", каза Нагелсман пред \"Билд\". Според него ротацията на състава не значи, че \"Хофенхайм\" ще отпише двубоя с \"Лудогорец\". Дотук германците имат четири точки, спечелни в мачовете с \"Истанбул Башакшехир\" (3:1 у дома и 1:1 като гост). \"Искаме да се разделим с Лига Европа по най-добрия начин, защото така ще покажем уважение към нашите фенове и към турнира. Планът ми е да пусна доста млади момчета, които са гладни за изява и искат да се докажат. Турнирът е приключил за нас, но те имат за какво да играят\", добави 30-годишният треньор. Според \"Билд\" в четвъртък на терена на \"Рейн-Некер щадион\" ще се появят Мерис Скендерович, Робин Хак, Роберт Жюл и Филип Охс, които играят предимно за втория отбор. От тях единствено Охс и Хак имат мачове този сезон в Бундеслигата. Шанс ще получат още по-опитните Ермин Бичакчич и капитанът Еуген Полански, които този сезон са в ролята на резерви. \"Хофенхайм\" заема петото място в Бундеслигата, а в неделя гостува на \"Хановер\". Съществува вариант още след уикенда тимът да се изкачи до третото място в подреждането. Треньорът на \"Лудогорец\" Димитър Димитров също коментира предстоящия двубой с \"Хофенхайм\". Българският първенец победи в понеделник вечер  \"Дунав\" (Русе) с 2:0 , а според Димитров през вторите 45 минути футболистите му са мислили за срещата от Лига Европа. \"Доволен съм от представянето, но и мисълта за \"Хофенхайм\" оказа влияние. Нямаше и смисъл да хабим толкова сили, защото германците имаха два дни повече за почивка. В четвъртък ще се опитаме да се надиграваме с този силен противник, който няма какво да губи\", каза Димитров. Той отчете добрата форма на \"Хофенхайм\" и разгромната победа с 4:0 над \"РБ Лайпциг\" в последния кръг. \"Ще се опитаме да спечелим минимум точка и да намерим оптималния вариант да се противопоставим.\"", "date": "2017.12.05", "title": "\"Хофенхайм\" ще използва резерви и млади играчи срещу \"Лудогорец\", обяви треньорът Нагелсман"}
{"url": "http://www.dnevnik.bg/biznes/2017/12/05/3091215_brutniiat_vutreshen_produkt_narasna_s_39_prez_tretoto/", "text": "През третото тримесечие на 2017 г. брутният вътрешен продукт (БВП) нараства с 3.9% спрямо съответното тримесечие на предходната година и с 0.9% спрямо второто тримесечие на 2017 г. Това показват данните на Националния статистически институт. Според експресните оценки на НСИ за третото тримесечие на 2017 г. БВП в номинално изражение достига 26.99 млрд. лева. Реализираната добавена стойност е 23.28 млрд. лeвa. По елементи на крайното използване най-голям дял в БВП заема крайното потребление (68.7%), което в стойностно изражение възлиза на 18.2% от произведения БВП. През третото тримесечие на 2017 г. брутната добавена стойност в индустрията е 6.6 млрд. лв. и заема 24.6% относителен дял в БВП. Външнотърговското салдо остава положително. В изследвания период на 2017 г. крайното потребление нараства с 0.9%. Износът и вносът на стоки и услуги увеличават равнището си спрямо предходното тримесечие съответно с 3% и 1.3%.", "date": "2017.12.05", "title": "Брутният вътрешен продукт нарасна с 3.9% през третото тримесечие"}
{"url": "http://www.dnevnik.bg/sviat/2017/12/05/3091246_youtube_uvelichava_broia_na_moderatorite_slediashti_za/", "text": "Компанията Youtube заяви, че възнамерява да увеличи догодина броя на сътрудниците си, работещи за откриване на екстремистко, свързано с насилие и друго неподходящо съдържание, предаде агенция \"Ройтерс\". Тя е разработила автоматичен софтуер за откриване на свързани с екстремизъм видеоматериали и сега иска да направи същото с клипове, които съдържат слово на омразата или са неподходящи за деца. Ъплоудърите, чиито видеоматериали бъдат набелязани от софтуера, може да бъдат лишавани от правото да събират приходи от реклама. Youtube обаче е получила оплаквания, че софтуерът е предразположен към грешки. Добавянето на още хора към хилядите сътрудници, отговарящи за преглеждане на съдържанието, ще осигури на компанията повече данни за захранване и евентуално за подобряване на нейния софтуер за машинно самообучение. Целта е общият брой на хората в компанията Google, която е собственик на Youtube, проверяващи за съдържание, което може да нарушава нейните политики, да стане над 10 000 през 2018 г.", "date": "2017.12.05", "title": "Youtube увеличава броя на модераторите, следящи за екстремистко съдържане"}
{"url": "http://www.dnevnik.bg/evropa/novini_ot_es/2017/12/05/3091244_irlandiia_shte_poluchi_ot_epul_13_mlrd_evro_neplateni/", "text": "Ирландското правителство обяви, че е постигнало споразумение с американския технологичен гигант \"Епъл\" да започне да събира от началото на 2018 година данъци на стойност 13 милиарда евро, определени от Брюксел като неправомерни данъчни облекчения, предаде \"Франс прес\", цитирана от БТА. \"Вече постигнахме споразумение с \"Епъл\" относно принципите и функционирането на блокираната сметка\", заявил министърът на финансите Паскал Донъхоу в Брюксел, като думите му бяха потвърдени пред АФП от неговото министерство. На среща с еврокомисаря за конкуренцията Маргрете Вестагер той е изтъкнал, че се очаква парите да започнат да бъдат превеждани от \"Епъл\" по сметката през първото тримесечие на следващата година. Европейската комисия поиска преди година Ирландия да получи от \"Епъл\" тези средства, които според нея представляват неправомерни данъчни облекчения за технологичния гигант. Европейската централа на \"Епъл\" се намира в Ирландия, където се отчитат всички печалби на компанията на Стария континент, както и в Африка, Близкия изток и Индия.", "date": "2017.12.05", "title": "Ирландия ще получи от \"Епъл\" 13 млрд. евро неплатени данъци"}
{"url": "http://www.dnevnik.bg/bulgaria/2017/12/05/3091259_trimesechnite_vinetki_se_vuvejdat_ot_1_ianuari_2018_g/", "text": "От 1 януари 2018 г. ще се въведе тримесечната винетка за леки автомобили, предвижда проект за промени в Наредбата за условията и реда за събиране на таксите за ползване на пътната инфраструктура, съобщава БНТ. С промените влизат в сила и новите правила, при които валидността на едногодишните винетни стикери ще започва да тече от датата на купуването им. Сега годишната винетка важи до 31 януари следващата година, независимо от това кога е взета. Промяната ще важи за всички пътни превозни средства, независимо от категорията им и държавата на регистрация. Цената на тримесечната винетка  ще бъде 54 лева . При определянето на стойността от пътната агенция са следвали принципа на пропорционалност, т.е. цената ѝ да е по-висока от тази на месечната винетка и по-ниска от годишната, при спазено правило колкото по-дълъг е периодът, толкова по-малка да е заплащаната цена. Цените на останалите винетни стикери за леки автомобили се запазват – годишната винетка за леки автомобили ще струва 97 лв., месечната – 30 лв., седмичната – 15 лв.", "date": "2017.12.05", "title": "Тримесечните винетки се въвеждат от 1 януари 2018 г."}
{"url": "http://www.dnevnik.bg/sport/2017/12/05/3091257_francuzoika_i_marokanec_specheliha_piasuchniia/", "text": "Французойката Натали Моклер и мароканецът Рашид ел Морабити спечелила ултамаратона Marathon des Sables (в превод от френски името означава \"маратон в пясъка\"). Надпреварата е определяна като една от най-трудните по рода си заради високите температури, които често надминават 50 градуса по Целзий. Състезанието, което традиционно се провежда в Мароко, за първи път се състоя в Перу. Място в тройката при жените заслужиха Мелани Русе и Росио Карион. При мъжете втори стана Алдо Рамирес, следван от Ерик Клевъри. \"Много се гордея с тази победа. Сигурна съм, че първото състезание (в Перу) ще бъде последвано от много други. Благодаря на организаторите и на перуанците за топлото посрещане. Участвала съм два пъти в Мароко и знаех, че организацията е на високо ниво\", каза Моклер. Морабити също изрази задоволство от участието си. \"Прекарах много хубава седмица с приятелите си. Перуанската пустиня не е като мароканската, но е прекрасна. Надявам се да се върна тук догодина. Маратонът ме кара да откривам нови страни и да срещам нови хора\", каза мароканецът. В ултрамаратона се впуснаха близо 400 състезатели. За седем дни те трябваше да изминат шест етапа, или общо 242 км, колкото е дължината на близо шест класически маратона. Идеята за Marathon des Sables е на френския музикален промотър Патрик Бое, който прекосява пеша пустинята Сахара през 1984 г.", "date": "2017.12.05", "title": "Французойка и мароканец спечелиха \"пясъчния ултрамаратон\" в Перу (видео)"}
{"url": "http://www.dnevnik.bg/razvlechenie/2017/12/05/3091213_princesa_leia_povejda_suprotivata_v_noviia_epizod_na/", "text": "Принцеса Лея - героинята на покойната Кари Фишър, има важно място в новия филм от поредицата \"Междузвездни войни\", предвождайки съпротивата срещу тъмните сили в галактиката. Това е и последната поява на екран на известната актриса, която почина внезапно миналата Коледа, припомня \"Ройтерс\". Фишър приключи снимките за епизода преди смъртта си и екипът на \"Междузвездни войни\" не е променял сюжетната й линия в \"Последните джедаи\", каза пред агенцията режисьорът Райън Джонсън. Каква ще бъде съдбата на героинята й в следващите серии обаче е неясно. Засега \"Дисни\" твърди, че няма да пресъздава актрисата дигитално. Тя е незаменима, казва пред \"Ройтерс\" Марк Хамил - Люк Скайуокър, който също има сериозно присъствие в новия филм. \"Междузвездни войни\" е за големите триумфи и големите трагедии и не мога да си представя по-голяма трагедия от липсата на нашата Лея.\" Очакванията са \"Последите джедаи\" да прибере между 185 и 215 милиона долара в боксофиса само в Северна Америка за първия си уикенд. Това би било един от най-силните дебюти в историята. За сюжета все още не се знае много. Една част от него е посветена на отношенията между Рей (Дейзи Ридли) и Люк Скайуокър, в другата Лея като генерал ще предвожда голяма битка. Върху съпротивата се оказва сериозен натиск и тя ще трябва да взима големи решения, казва Джон Бойега, чийто герой бе дясна ръка на Рей в първия епизод. \"За ролята е необходимо много сърце, каквото Кари определено имаше.\" А по думите на Оскар Айзък, който играе пилота от съпротивата Поу Дамерън, съдбата на героинята в известен смисъл е огледална на тази на Фишър. Лея разбира, че \"няма да бъде вечна\" и трябва да предаде мъдростта на свой наследник.", "date": "2017.12.05", "title": "Принцеса Лея повежда съпротивата в новия епизод на \"Междузвездни войни\""}
{"url": "http://www.dnevnik.bg/biznes/2017/12/05/3091261_zaetite_v_zemedelieto_se_uvelichavat_no/", "text": "Заетите в промишлеността и услугите през третото тримесечие намаляват за сметка на по-големия брой хора, ангажирани в селското стопанство и така общото увеличение на броя на заетите е със 100 хил. души за година, се вижда от данните на Националния статистически институт. Едновременно с това производителността в индустрията и услугите нараства, докато в в аграрния сектор се понижава ( . Между юли и септември 2017 г. заетите са 3.7 млн. души при 3.6 млн. преди година. Над половината от тях (54.6%) работя в сферата на услугите, всеки четвърти - в промишлеността, а всеки пети - в селското стопанство. На един зает се падат 7261.5 лв. от текущия обем на брутния вътрешен продукт (БВП) или 18.1 лв. за един отработен час. Преди година сумите са били съответно 7001.6 лв. и 17.4 лв. По предварителни данни най-висока е производителността на труда в промишлеността - 7230.4 лв. брутна добавена стойност (БДС) средно на един зает и 17.3 лв. за един отработен човекочас. В услугите всеки зает произвежда средно 6559.6 лв. БДС, като за един отработен човекочас се създават средно 16.5 лв. от текущия обем на показателя. Най-ниска е производителността в земеделието - 2221.2 лв. БДС на един зает и 5.7 лв. за един отработен човекочас.", "date": "2017.12.05", "title": "Заетите в земеделието се увеличават, но производителността им спада"}
{"url": "http://www.dnevnik.bg/photos/2017/12/05/3091199_snimka_na_denia_schupenata_statuia_na_lionel_mesi_v/", "text": "Статуята на   в Буенос Айрес стана обект на атака от вандали за втори път тази година. Полицията в аржентинската столица издирва извършителите, които този път са счупили долната част бронзовата фигура. За първи път тя беше счупена на 10 януари, денят в който Кристиано Роналдо беше избран за Футболист №1 на ФИФА. Тогава вандалите потрошиха статуята от кръста нагоре.", "date": "2017.12.05", "title": "Снимка на деня: Счупената статуя на Лионел Меси в Буенос Айрес"}
{"url": "http://www.dnevnik.bg/evropa/novini_ot_es/2017/12/05/3091269_ispaniia_ottegli_mejdunarodnata_zapoved_za_arest_na/", "text": "Испанският върховен съд обяви, че е оттеглил международната заповед за арест на бившия лидер на Каталуня Карлес Пучдемон и на четирима членове на кабинета му и заяви, че политиците са проявили желание да се върнат в Испания, предаде \"Ройтерс\". Петимата отпътуваха за Белгия след обявяването на смятаната за незаконната от испанските съдилища едностранна декларация за независимост в каталунския парламент на 27 октомври. Върховният съд каза, че отделните заповеди за арест не се отнасят за престъпление, извършено от тях като част от по-голяма група, и че политиците са показали готовност да се върнат в Испания, за да участват в областните избори в Каталуня, свикани от испанското правителство за 21 декември. Оттеглянето на заповедта за арест ще предотврати възможността повече от една юрисдикция да разглежда случая, посочи съдът. Целта е да се избегне възможността белгийското правосъдие да ограничи разследването срещу политиците, отбелязва \"Ел Мундо\". В съобщението съдия Пабло Ярена посочва, че поради характера на разследваното престъпление се изисква един единствен отговор, за да се избегнат противоречия. Ярена обяснява, че оттеглянето е необходимо, защото бунтът се извършва от много хора и отговорът на правосъдието трябва да бъде еднакъв за всички тях. Ако Пучдемон и бившите министри зависят от белгийското правосъдие, това означава, че може да бъдат предадени с ограничения, например за да бъдат съдени само за неподчинение и разхищение на държавни средства, но не и за бунт, което би възпрепятствало испанското правосъдие да действа срещу тях така, както срещу намиращите се в Испания. Петимата каталунски политици са разследвани за бунт, противодържавна дейност и незаконно присвояване - престъпления, които се наказват с десетки години затвор в Испания. Междувременно  днес започна кампанията за регионалните избори  в Каталуня, свикани от испанските власти за 21 декември. Проучванията сочат, че двата лагера - \"за\" и \"против\" независимостта - ще получат сходни резултати. Вчера белгийски съд обяви, че ще отложи за 14 декември решението  дали да предаде Пучдемон на Испания . Все още не е ясно дали Пучдемон ще се завърне незабавно в Испания, където вероятно ще бъде задържан за разследване, което може да продължи месеци наред, коментира \"Ройтерс\".", "date": "2017.12.05", "title": "Испания оттегли международната заповед за арест на Пучдемон"}
{"url": "http://www.dnevnik.bg/bulgaria/2017/12/05/3091329_policiiata_dade_preporuki_za_bezopasno_dvijenie_po/", "text": "Засилено полицейско присъствие около местата, където \"се очаква да има струпвания на празнуващи\", е една от мерките, предприети от МВР за осигуряване на реда по време на празника на студентите - 8 декември. Това съобщиха от полицията с уточнението, че за празника са ангажирани и екипи на Охранителна полиция и Главна дирекция \"Пожарна безопасност и защита на населението\". От полицията вече са се срещнали с представители на местната власт, както и с управителите и охраната на питейните и увеселителните заведения. Препоръките на Пътна полиция за безопасно движение: Ако ще празнуваш в населеното място, в което живееш или учиш, отиди в заведението без своя автомобил. Наеми такси или помоли някой близък да те закара и да те върне от купона. До хижата или хотела нека шофира най-опитният! Ако празникът ще е в друго населено място, прецени опита си като шофьор при зимни условия. Отчети факта, че управлението на чужд автомобил, с чиито особености не си свикнал, е рисково. Помни, че през зимата има мъгли, заскрежавания, валежи, поледици и често поднася и други неприятни изненади. Смени гумите със зимни или с дълбочина на протектора не по-малка или равна на 4 мм! Погрижи се автомобилът да е оборудван с подходящи за зимни условия гуми или с дълбочина на протектора не по-малка или равна на 4 мм. Промяната е записана в Закона за движението по пътищата от тази година! Смяната на гумите е задължителна от 15 ноември. Светлините, чистачките и отоплението на автомобили трябва да са изправни! Заради своята безопасност провери изправността на осветителните тела и чистачките. Зареди резервоарчето с незамръзваща течност за почистване на стъкла. При възможност пътувай през светлата част на деня, избягвай шофиране на фарове. За неизправни светлини и чистачки законът предвижда и глоба. Снабди се с вериги за сняг, лопата, буксирно въже, одеяло, пожарогасител, аптечка, светлоотразителна жилетка и обезопасителен триъгълник. Всички тези дребни наглед вещи може да спасят пътуващите при внезапно попадане в опасна ситуация. Не забравяй и че липсата на обезопасителен триъгълник, аптечка, пожарогасител и светлоотразителна жилетка се наказва с глоба. Никога не шофирай пил или дрогиран! Ако празникът започне с алкохол още в автомобила, който управляваш, не се поддавай на изкушението да пиеш! И малките дози и концентрации са опасни и увеличават риска от катастрофа. Управлението на МПС с концентрация на алкохол в кръвта над 0,5/1000 до 1,2/1000 е административно нарушение, а управлението с концентрация на алкохол в кръвта над 1,2/1000 и/или след употреба на наркотични вещества или техни аналози е престъпление! При всички случаи обаче тези ситуации водят до много негативни последици, някои от които са глоба, участие в съдебен процес, отнемането на свидетелството за управление на автомобила и временното му спиране от движение. Бъди концентриран, не отклонявай вниманието си при шофиране! Шумът от разговори и силната музика, както и приповдигнатото настроение в автомобила пречат на концентрацията и отклоняват вниманието на шофьора. Помоли приятелите си да се съобразят с това. Не участвай в нерегламентирани състезания (гонки)! Ако пътуваш организирано в група, не се поддавай на приятелски закачки и въвличане в нерегламентирани или спонтанно предизвикани състезания (гонки). Не предприемай рискови изпреварвания. Има промяна в Закона за движението по пътищата и това нарушение вече се наказва с глоба, с лишаване от право да се управлява МПС, както и със спиране на автомобила от движение за определен период от време. Ако твоят шофьор управлява рисково - превишава значително скоростта, изпреварва неправилно и създава предпоставки за катастрофа, направи му забележка. Помни, че той застрашава и твоя живот. След купона починете и тогава отпътувайте обратно! Важно е след купона шофьорът да е добре отпочинал и освежен. Най-добре е предварително да се определи кой ще шофира обратно, за да не се увлича в наздравиците и да е бодър на следващия ден. Всички изчакайте до възстановяването на шофьора и тогава потеглете на път с риск да закъснеете и да нарушите предварителния план. Ако няма кой да шофира, защото всички са под въздействието на алкохола, не прави компромис. Не сядай зад волана, ако още не си напълно трезвен и ако не са изминали поне 8 часа от употребата на алкохол. Ако шофираш ти и усетиш опасна сънливост, не се колебай и спри за почивка край пътя. При необходимост сигнализирай на телефон 112.", "date": "2017.12.05", "title": "Полицията даде препоръки за безопасно движение по време на студентския празник"}
{"url": "http://www.dnevnik.bg/sport/2017/12/05/3091266_goldun_steit_navaksa_pasiv_ot_20_tochki_za_da_pobedi/", "text": "Шампионът в НБА  \"Голдън стейт уориърс\"  постигна 19-а победа от началото на сезона, но трябваше да се потруди сериозно при гостуването си на \"Ню Орлийнс пеликанс\". \"Воините\" надделяха със 125:115 в залата на \"пеликаните\" \"Смути кинг сентър\", въпреки че изоставаха с 20 точки на почивката. \"Ню Орлийнс\" направи две много силни четвърти 33:26 и 36:23, за да натрупа много сериозен аванс след първите 24 минути. Всичко в играта на домакините се получаваше, а най-голямата преднина, която отвориха в течение на срещата, беше 21 точки. Те реализираха девет тройки от 18 опита, а \"Уориърс\" едва три, откъдето се получи и сериозната разлика. През второто полувреме обаче \"Голдън стейт\" вдигна много нивото на играта си и не остави съмнения кой е по-добрият отбор. След края на третата четвърт разликата беше сведена само до три точки. В нея \"воините\" вкараха 39 точки срещу общо 49, които бяха реализирали в предишните два периода. В заключителната част Стеф Къри и компания излязоха напред и след 37:24 затвориха двубоя. Гардът на шампионите завърши с 31 точки и 11 асистенции, както и пет борби. Къри получи сериозна подкрепа от Клей Томпсън (22 точки) и  Кевин Дюрант  (19). За \"пеликаните\" най-резултатен беше Джру Холидей с 34 точки. Демаркъс Къзънс (19 точки и 11 борби) и Рейджон Рондо (10 точки и 11 асистенции) завършиха с \"дабъл-дабъл\", но отсъствието на Антъни Дейвис се усети най-вече в края на двубоя. Това е вторият най-голям обрат, който \"Голдън стейт\" прави през кампанията, след като на 18 ноември навакса 24 точки пасив срещу \"Филаделфия 76ърс\". \"Голдън стейт\" остава на второто място в Западната конференция с 19 победи и шест загуби. Водач е \"Хюстън рокетс\" (18 победи и четири поражения). \"Пеликанс\" са на осмата позиция с 12 победи и 12 загуби. На Изток лидерът \"Бостън селтикс\" победи \"Милуоки бъкс\" със 111:100 и вече има 21 успеха от 25 срещи. Кайри Ървинг беше най-резултатен за победителите с 32 точки, а Ал Хорфърд се отчете с 20 точки, девет борби и осем асистенции. Отборната игра на \"келтите\" се оказа достатъчна, за да спечелят двубоя въпреки 40-те точки, които отбеляза звездата на \"елените\" Янис Антентокунбо. Във Филаделфия местният \"76ърс\" загуби със 101:115 от \"Финикс сънс\", допускайки трето поражение в последните пет срещи. \"Слънцата\" изиграха много силен двубой и водени от Девин Букър, записаха впечатляващ успех. Гардът реализира рекордните за сезона 46 точки, а 13 от тях дойдоха при серията от 16:3 в последната четвърт, която наклони везните в полза на \"Финикс\". Букър беше 17/32 от стрелба и реализира пет от осемте си опита от зоната за три точки. Той помогна на \"слънцата\" да вземат едва втора победа в последните си седем мача. Тиджей Уорън добави 25 точки, а за \"Филаделфия\" най-резултатен беше Джей Джей Редик с 25 точки. Джоел Ембийд завърши с \"дабъл-дабъл\", 22 точки и 12 борби, а Бен Симънс с 20 точки, седем асистенции и осем овладяни топки, но това се оказа недостатъчно за \"Сиксърс\". В друг интересен двубой от Източната конференция  \"Кливланд кавалиърс\" записа 12-а поредна победа , след като се справи с \"Чикаго булс\" 113:91. Кевин Лав се отличи с \"дабъл-дабъл\" - 24 точки и 13 борби, докато Леброн Джеймс завърши с 23 точки, седем борби и шест асистенции. \"Кавалерите\" вече са с 16 победи и седем загуби от началото на сезона и в сряда могат да изравнят франчайз рекорда си за най-добър старт. Това ще се случи, ако победят \"Сакраменто кингс\" у дома. Дуейн Уейд вкара 24 точки от пейката при завръщането си в родния си град. Джеф Грийн пък добави 14.", "date": "2017.12.05", "title": "\"Голдън стейт\" навакса пасив от 20 точки, за да победи \"Ню Орлийнс\" като гост"}
{"url": "http://www.dnevnik.bg/detski_dnevnik/2017/12/05/3091324_otkude_idvat_igrachkite_infografika/", "text": "Европейският съюз внася пет пъти повече детски играчки, отколкото изнася, показват данни на европейската статистическа служба Евростат. През 2016 г. внесените в ЕС играчки са на стойност близо 7.2 млрд. евро, а изнесените – за около 1.5 млрд. евро. През последните 10 години стойността на внесените в ЕС играчки се е увеличила с близо 70%, отбелязва Евростат. Основният внос идва от Китай Най-големият снабдител на 28-те е Китай. На азиатската страна се дължи 85% от вноса на стоки през миналата година. Следват Хонконг с 4 на сто и Виетнам с 2%. Най-голяма част от от внесените в ЕС детски играчки отиват към Великобритания – 27%, Германия – 16%, и Холандия – 10%. Износът е към Швейцария, Русия и САЩ Европейският съюз основно изнася играчки към Швейцария, Русия и САЩ, които заедно правят близо половината от стойността на износа. Швейцария и Русия си поделят по 15% от износа, а към САЩ се насочват 13 на сто. Най-големият износител на играчки от страните от ЕС е Чехия с 32%. Следва Германия, на която се падат 20% от произведените за износ играчки.", "date": "2017.12.05", "title": "Откъде идват играчките (инфографика)"}
{"url": "http://www.dnevnik.bg/evropa/novini_ot_es/2017/12/05/3091326_ednopolovite_dvoiki_v_avstriia_shte_mogat_da/", "text": "Еднополовите двойки ще могат да сключват брак в Австрия от 2019 г., реши върховният съд на страната, според който сегашният закон нарушава принципа за недискриминация, предаде \"Ройтерс\". Решението сближава Австрия с много други европейски държави, сред които Германия, Франция, Великобритания и Испания. По искане на две жени австрийският конституционен съд разгледа закон от 2009 г., който разрешава регистрирани партньорства на еднополовите двойки, но не им позволява да сключат брак. Според съда разграничението между брак и регистрирано партньорство вече не може да бъде поддържано без дискриминация спрямо еднополовите двойки. \"Последващият дискриминационен ефект може да се види от факта, че чрез различните наименования на семейния статус хората, живеещи в еднополови партньорства, трябва да разкриват сексуалната си ориентация дори и в ситуации, в които това не е и не трябва да бъде релевантно и... е много вероятно да бъдат дискриминирани\", се посочва в решението на съда. Консервативната Народна партия и крайнодясната Партия на свободата,  които водят преговори за съставяне на управляваща коалиция  и са против еднополовите бракове, не бяха намерени за коментар.", "date": "2017.12.05", "title": "Еднополовите двойки в Австрия ще могат да сключват брак от 2019 г."}
{"url": "http://www.dnevnik.bg/sport/2017/12/05/3091333_fia_prie_vsichki_svetovni_shampioni_ot_formula_1_v/", "text": "Международната автомобилна федерация (ФИА) прие всички световни шампиони във Формула 1 в новата Зала на славата на спорта. Президентът  Жан Тод  приветства 33-мата души, които до момента са се окичвали с най-ценната титла в моторспорта. Церемонията се проведе в централата на ФИА в Париж, а пилотите, които вече не са между живите, имаха свои представители. Присъстващите сър Джеки Стюърт, Марио Андрети, Ален Прост, Найджън Менсъл, Деймън Хил, Жак Вилньов, Фернандо Алонсо, Себастиан Фетел и Нико Розберг, както и членове на семействата на останалите или техни представители оставиха свои каски в Залата на славата. \"Залата на славата на ФИА беше създадена, за да отдаде дължимото на тези смели мъже, на нашите шампиони. Те са носители на ценности като отдаденост, почтеност, уважение и спортсменство. Съвсем скоро ще разширим тази зала на славата, за да почетем шампиони и от други дисциплини на моторспорта, не само  Формула 1 \", каза президентът на ФИА Жан Тод. На церемонията не присъстваха Емерсон Фитипалди, Ники Лауда, Джоди Шектер, Нелсон Пикет, Кеке Розберг, Мика Хакинен, Кими Райконен, Дженсън Бътън, както и  настоящият шампион Люис Хамилтън . Специално от САЩ обаче долетя Марио Андрети, шампион от 1978 г. В Залата на славата бяха приети двама бащи и синове – Греъм и Дейвид Хил, както и Кеке и Нико Розберг. \"Невероятно е да съм редом до тези имена, повечето които са част от историята на Формула 1, а аз само съм чел за тях. Това е огромна чест за мен\", каза четирикратният шампион Себастиан Фетел. Специално внимание беше обърнато и на най-успешния пилот в историята на Формула 1  Михаел Шумахер . Седемкратният световен шампион, който все още се възстановява в дома си от ски инцидент през 2013 г., беше представляван от мениджъра си Сабине Кем. \"Всички знаем, че Михаел трябва да бъде тук, и аз съм сигурна, че той би се радвал да сподели тази емоция с всички. Той винаги е уважавал историята на този спорт и уважава всеки присъстващ. Това, което прави Михаел толкова специален и успешен във Формула 1, е нещото, което отличава и останалите в Залата на славата – страстта и любовта към този спорт\", каза Кем. Освен приемането на всички 33-ма световни шампион ФИА показа и обновения си музей. В него са изложени и някои от шампионските болиди през годините. Наред с F2000 на Михаел Шумахер от 2000 г., когато спечели първата си титла с \"Ферари\", и \"Рено\" R25, с което Фернандо Алонсо сложи край на доминацията на германеца. Сред останалите исторически болиди, изложени за церемонията, бяха \"Алфа Ромео\" 158, с който Джузепе Фарина печели титлата през 1950, \"Ферари\" 156 от шампионския сезон 1961 г. на Фил Хил, \"Лотус Климакс\" 25 на Джим Кларк и \"Макларън\" MP4/5 на Аертон Сена от 1989 и 1990 г.", "date": "2017.12.05", "title": "ФИА прие всички световни шампиони от Формула 1 в Залата на славата"}
{"url": "http://www.dnevnik.bg/bulgaria/2017/12/05/3091337_hristo_ivanov_shte_ima_protesti_ako_borisov_se_opita/", "text": "Ние се противопоставяме на строителството на \"Белене\" и последно  поискахме заедно с нашите партньори  публикуването на окончателната версия на доклада на БАН. Ние ще настояваме за разследване на всички схеми около \"Булгартабак\", очакваме отговора на президента и парламентарните сили и ще преминем към международна кампания по темата. Ако Борисов направи стъпка за рестартиране на \"Белене\", ние ще организираме протести. Защото става дума за свободата на България.\" Това е част от изявлението на лидера на \"Да, България\" Христо Иванов, разпространено от пресцентъра на партията. \"В \"Биволъ\" изтече междинна версия на доклада на БАН за АЕЦ \"Белене\". Факт, който не се отразява от голяма част от медиите. От публикацията в \"Биволъ\" става ясно, че докладът е бил обект на намеса и редакции от страна на управляващите. През цялото време правителството подготвя общественото мнение за рестарт на строителството на АЕЦ \"Белене\" и очевидно очакванията са били БАН да осигури аргументи за това\", казва още Иванов. Той отбелязва, че окончателната версия на доклада е засекретена без никакви аргументи за това. \"Във версията на доклада в \"Биволъ\" се разглеждат различни сценарии за реализацията на \"Белене\" и общо 90 комбинации между тях и се заключава: \"При нито една от тези 90 комбинации проектът не е финансово жизнеспособен. Това се случва и при най-високи цени, пълно натоварване и различно съотношение между собствен и привлечен капитал. Нетните парични потоци на проекта са отрицателни, а вътрешната му норма на възвращаемост е под дисконтовата норма.\" Според Иванов се подготвя нов етап \"от този дългогодишен грабеж\". Лидерът на \"Да, България\" дава пример за необяснимо поведение на институциите и политическата класа - с доклада на турската служба за борба с организираната престъпност и контрабандата. Миналата седмица той внесе искане за образуване на анкетна комисия във връзка с доклада, в който се споменава, че \"продуктите, идващи от българската компания \"Булгартабак\", са се превърнали в източник на контрабанда в Турция. За доклада преди време съобщи в. \"Капитал\". \"Главният прокурор Цацаров отказва да се сезира по този доклад, министърът на вътрешните работи не е забелязал, че в него става дума за \"Булгартабак\", при цялото желание на правителството да бори контрабандата, то не забелязва доклада, въпреки кампанията за ревизия на приватизацията, никой не иска да разследва приватизацията на \"Булгартабак\", макар давността за нея да не е изтекла. Ние сезирахме президента, парламента, с копие до прокуратурата\", отбелязва още Иванов.", "date": "2017.12.05", "title": "Христо Иванов: Ще има протести, ако Борисов се опита да започне отново \"Белене\""}
{"url": "http://www.dnevnik.bg/bulgaria/2017/12/05/3091356_radev_reklamira_bulgariia_pred_frenskiia_biznes_s/", "text": "България не е голяма по броя на своето население, а с качеството на младите хора и работната си сила, заяви президентът Румен Радев на среща в Париж с водещи френски компании в сферата на авиационната промишленост, земеделието и производството на храни и отбраната. Радев е на тридневно работно посещение във Франция по покана на президента Емануел Макрон. Пред френския бизнес държавния глава изтъкна, че българските младежи винаги заемат първите места на международните олимпиади по информатика и математика, а секторът на информационните и комуникационните технологии е сред най-бързо развиващите се в страната. Той отправи покана към френския бизнес да насърчи индустриалното сътрудничество и технологичния трансфер с България, съобщава администрацията на държавния глава. \"Това е реална възможност за осъществяването на взаимноизгодни партньорства, която ще бъде подкрепена от всички български институции\", увери той. Президентът каза още, че дълги години страната е била подценявана заради различни проблеми, но днес е член на ЕС, което е фактор за политическа и икономическа стабилност и за привличането на повече инвеститори. Като конкурентни предимства той посочи ниския корпоративен данък, ниските разходи за установяване и производство, реформираща се дуална образователна система, стабилните макроикономически показатели и качеството на работната сила. Той изтъкна и възможността летище София да се превърне в логистичен център за авиационен ремонт и поддръжка в Югоизточна Европа. Според представителите на бизнеса страната е водеща по отношение на квалификацията на своите работници в региона на Югоизточна Европа, съобщава администрацията на държавния глава. Оттам добавят, че предстои в България да започне производство на части и компоненти за самолетната индустрия, а на срещата са били изразени намерения и за технологичен обмен и индустриално партньорство с български фирми в сферата на отбраната. В срещата участваха представители на AIR France, Latecoere, Malterie Soufflet, Total, Nexter, Dassault Aviation, Thales, както и на френския клон на Coca-Cola.", "date": "2017.12.05", "title": "Радев рекламира България пред френския бизнес с образованите млади хора"}
{"url": "http://www.dnevnik.bg/sviat/2017/12/05/3091344_posledniiat_rumunski_kral_mihai_pochina_na_96_godini/", "text": "Румънският крал Михай Първи, абдикирал през 1947 г., е починал в Швейцария на 96-годишна възраст, съобщават румънски медии, цитирани от \"Аджерпрес\" и \"Ройтерс\". Михай, братовчед на кралица  Елизабет , живееше в изгнание в Западна Европа от десетилетия. Той управлява между 1927 и 1930 г. (с регенти, тъй като е дете) и после между 1940 и 1947 г., когато слиза от престола заради комунистическия режим, който се установява в Румъния. Той страдаше от левкемия и карцином и наскоро претърпя операция. Миналата година заради здравето си обяви, че се оттегля напълно от обществения живот. Кралското семейство съобщи, че състоянието му се е влошило още през ноември, отбелязва \"Аджерпрес\". Крал Михай влезе в Румъния през 1990 г., след 43 години в чужбина, с датски дипломатически паспорт, но властите го принудиха да напусне страната. Две години по-късно на посещение получи предложение да се кандидатира за президент, което отхвърли. След като два пъти не беше допуснат до страната, според някои анализатори заради популярността си, Букурещ все пак го реабилитира през 1997 г. От 2004 г. живееше в Швейцария.", "date": "2017.12.05", "title": "Последният румънски крал Михай почина на 96 години"}
{"url": "http://www.dnevnik.bg/sport/2017/12/05/3091319_za_ednoto_krasno_ime_juventus_naredi_na_rumunski/", "text": "Шампионът на Италия \"Ювентус\" е предприел действия, за да принуди \"Ювентус\" (Букурещ) да промени името и емблемата си. В противен случай клубът от Серия А е предупредил, че ще заведе дело срещу румънския клуб, съобщава изданието football-italia.net. Освен еднаквото име румънският отбор ползва и емблема, подобна на тази, която носеше италианският клуб от 2004 до началото на 2017 г. Черните вертикални линии са заменени със сини, а линията по средата е червена вместо жълта. Отборът от Букурещ е добавил конник и името на града. \"Не мисля, че някой е имал оплаквания преди, защото \"Ювентус\" (Букурещ) e малък квартален клуб с немного фенове. Никой не гледа на това с голямо притеснение, защото отборът не е сред най-подкрепяните\", заяви румънският журналист и футболен експерт Емануел Рошу. Той обяснява, че в Румъния всички гледат с усмивка на скромния клуб, който няма много почитатели. \"Ювентус\" (Букурещ) е основан през 1924 г., но отборът спира да съществува малко преди Втората световна война. През 1992 г. в Румъния отново се появява клуб с това име. Този сезон съставът се изкачи в елита, но е последен с девет точки след 20 мача. \"Доскоро това не притесняваше \"Ювентус\" (Торино). Вероятно те са видели, че той (румънският клуб) играе в първото ниво. Така че може да е имало конфликт за идентичността. Никога не знаеш - ами ако спечелят лигата\", допълни Рошу. По думите му от следващия сезон \"Ювентус\" (Букурещ) вече ще се казва \"Колентина\". ", "date": "2017.12.05", "title": "За едното красно име: \"Ювентус\" нареди на румънски футболен отбор да се прекръсти"}
{"url": "http://www.dnevnik.bg/detski_dnevnik/2017/12/05/3091336_i_biletite_za_koncerta_na_djon_uiliams_sa_za/", "text": "Читателят на  \"Детски Дневник\"  с потребителско име  спечели безплатния семеен билет за  концерта по музика на Джон Уилямс на 8 декември , когато оркестърът на Софийската филхармония и хорът \"Светослав Обретенов\" ще изпълнят под диригентството на Максим Ешкенази музика от филмовите класики \"Междузвездни войни, \"Хари Потър\", \"Сам вкъщи\" и \"Челюсти\". Дамата, с която редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът беше \"В колко от филмите за Хари Потър композитор на музиката е Джон Уилямс\". Верният отговор гласи, че филмите са три - \"Хари Потър и философският камък\", \"Хари Потър и стаята на тайните\" и \"Хари Потър и затворникът от Азкабан\". Според регламента на играта името на победителя беше изтеглено с жребий сред участниците, посочили правилния отговор. Концертът е вторият от тазгодишния сезон на  поредицата \"Фортисимо Фамилия\" , който цели да привлече децата към класическата музика и инструменти. Цялата втора част на мултимедийния спектакъл, който ще се състои в зала \"България\", ще бъде посветена на \"Междузвездни войни\", а за пръв път на българска сцена ще бъде изпълнена музиката от \"Епизод 7 - Силата се пробужда\". Това ще е втори концерт с музиката на Джон Уилямс. Първоначално обявената дата беше една - на 7 декември, но заради интереса и бързото изчерпване на билетите спектакълът ще бъде изнесен още веднъж на следващата вечер, съобщиха организаторите от \"Фортисимо Фамилия\". Билети могат да се купят на касата на зала \"България\" и  онлайн .", "date": "2017.12.05", "title": "И билетите за концерта на Джон Уилямс са за..."}
{"url": "http://www.dnevnik.bg/biznes/2017/12/05/3091397_belgiiski_kompanii_iskat_da_investirat_v/", "text": "Белгийски компании са готови да инвестират в българското машиностроене, автомобилостроене, козметична и хранително-вкусова промишленост, както и в производство на дронове. За целта бизнес делегация ще посети България през април 2018 г., за да проучи възможностите за инвестиции, съобщиха от Министерството на икономиката. Мисията бе договорена по време на среща на ресорния министър Емил Караниколов с представители на Европейския център за икономическа, академична и културна дипломация. По думите му посещението, което ще се състои по време на българското председателство на Съвета на ЕС, е отлична възможност за представяне на България, за осъществяване на бизнес контакти и делови партньорства между компании от двете страни. От Европейския център за икономическа, академична и културна дипломация изразиха интерес за инвестиции в инкубатори, както и към възможностите на белгийски стартъпи да стъпят на българския пазар. Караниколов подчерта, че Белгия е традиционен икономически партньор на България и подобни срещи само ще помогнат за задълбочаването на търговските отношения между двете страни. По думите му стокообменът между кралството и България за първите осем месеца на 2017 г. надхвърля 1 млрд. евро.", "date": "2017.12.05", "title": "Белгийски компании искат да инвестират в производството на дронове в България"}
{"url": "http://www.dnevnik.bg/evropa/novini_ot_es/2017/12/05/3091391_germanski_ministur_nastoia_berlin_da_spre_da_razchita/", "text": "Германия трябва да бъде по-настъпателна в определянето на външната политика според собствените си интереси, а не според тези на САЩ, заяви германският външен министър Зигмар Габриел, цитиран от \"Ройтерс\". Традиционните близки отношения между Берлин и Вашингтон се изостриха, след като през януари на власт дойде президентът Доналд Тръмп, отбелязва \"Ройтерс\". Тръмп е в конфликт с Германия по повод Иран и Северна Корея и обвини Берлин и други европейски столици, че дължат големи суми на НАТО. Традиционното виждане, че САЩ имат защитна роля, започва да се руши, коментира Габриел. \"Оттеглянето на САЩ (от международната им роля) не се дължи на политиките на един-единствен президент. Това няма да се промени значително след следващите избори\", заяви министърът. Германия трябва да продължи да инвестира в партньорствата си със САЩ като търговски съюзник, но трябва да бъде по-настъпателна в представляването на своите интереси, когато двете страни влизат в противоречия. Габриел даде пример със санкциите срещу Русия, които Конгресът на САЩ договори през лятото и които може да навредят на енергийните доставки на Германия чрез руските тръбопроводи. По думите му прекратяването на ядрената сделка с Иран ще засили риска от война и ще засегне националната сигурност. Той предупреди и за намеренията на САЩ  да признаят Йерусалим за столица на Израел . \"Германия не може да си позволи да чака решения от Вашингтон или просто да реагира на тях. Трябва да излагаме позицията си и да дадем ясно да се разбере пред партньорите ни кога са достигнати границите на нашата солидарност\", подчерта министърът.", "date": "2017.12.05", "title": "Германски министър настоя Берлин да спре да разчита на САЩ за външната политика"}
{"url": "http://www.dnevnik.bg/evropa/novini_ot_es/2017/12/05/3091403_brjuksel_za_brekzit_shouto_sega_e_v_london_chakame/", "text": "Готови сме да възобновим преговорите за Брекзит, когато имаме знак, че Лондон е готов, заяви днес говорител на Европейската комисия, цитиран от \"Ройтерс\". Европейският съюз и Великобритания имат общо разбиране по повечето въпроси, но има теми, които остават открити и изискват допълнителни преговори, особено в Лондон, шоуто се измести там, каза говорителят по повод  вчерашната среща между председателя на Еврокомисята Жан-Клод Юнкер и британския премиер Тереза Мей . Нищо не е договорено, докато всичко не бъде договорено, добави той, като уточни, че се очаква заседание на преговорните екипи по-късно тази седмица, но засега нищо повече не може да се каже. Мей и Юнкер разговаряха вчера за трети път от началото на преговорите за оттеглянето на Великобритания от ЕС. Британската страна настоява идната седмица Европейският съвет да разреши началото на втората част от преговорите - по бъдещите отношения с ЕС. За да даде това разрешение, Европейският съвет първо трябва да отчете \"достатъчен напредък\" по преговорите досега, свързани с правата на гражданите, британските задължения към бюджета на ЕС и границата с Ирландия. Засега оценката на ЕС е, че достатъчен напредък няма. Вчера стана ясно, че споразумението между Великобритания и ЕС за уреждането на заплетения въпрос за ирландската граница във връзка с Брекзит се е провалило в последния момент.", "date": "2017.12.05", "title": "Брюксел за Брекзит: Шоуто сега е в Лондон, чакаме знак, че са готови за преговори"}
{"url": "http://www.dnevnik.bg/detski_dnevnik/2017/12/05/3091358_bulgarskite_chetvurtoklasnici_analizirat_procheten/", "text": "Постиженията на българските четвъртокласници по четене са по-добри от средните постижения в световен мащаб. Страната ни е на 11-о място в класацията на 50 държави, сочат представените днес данни за 2016 г. от международното изследване PIRLS за уменията за четене на учениците от четвърти клас. Изследването е проведено у нас сред 4281 ученици в четвърти клас в периода от 11 до 16 април м.г. Те са чели, разбирали и интерпретирали два текста - художествен и текст с данни от различни науки, след което са отговаряли и на въпроси. Средният резултат на четвъртокласниците ни е 552 точки при среден резултат за изследването 500 точки. България е предхождана от Русия, която е първа в класация с 581 точки, както и от Сингапур (576 точки), Хонконг (569 точки), Ирландия (567 точки), Финландия (566 точки), Полша и Северна Ирландия (565 точки), Норвегия, Китай и Англия (559 точки), Латвия (558 точки), Швеция (555 точки) и Унгария (554 точки). След България са САЩ (549 точки), Литва и Италия (548 точки), Дания (547 точки) и др. На дъното на класацията е Южна Африка с 320 точки среден резултат на четвъртокласниците. Само 5% от децата не разбират какво четат  Според скалата на изследването 550 точки е високо равнище на постиженията по четене, което у нас индивидуално се постига от 55% от учениците в четвърти клас. Това значи, че те могат да четат, разбират и интерпретират много добре даден текст. Средно равнище показват 83% от четвъртокласниците, което значи резултат от 475 точки - добро четене, разбиране и интерпретация. Едва 5% от четвъртокласниците могат да четат текст, но да не го разбират, обясни Неда Кристанова от Центъра за оценяване в предучилищно и училищно образование към просветното министерство. В същото време резултатите от друго международно проучване - PISA, за 2015 г. показват, че  общо 41.5% от учениците на 15 и 16 години могат да четат, но се затрудняват да тълкуват прочетения текст . Момичетата отново са по-добри от момчетата, като средният им резултат е с 15 точки по-висок. При предишно изследване PIRLS през 2011 г. българските четвъртокласници са показали среден резултат от 532 точки. Това значи, че от тогава до 2016 г. постиженията на учениците по четене са се подобрили с 20 точки. Семейството влияе най-много  За да се анализират факторите, които влияят върху постиженията по четене, са анкетирани и 214 начални учители и 4242 родители. Сред тях са образователните възможности в семейството, като се отчита, че те са много добри, когато в семейната библиотека има поне 100 книги; че двамата родители имат завършено висше образование, както и че резултатите при ученето са свързани с допълнителни придобивки. Ранните занимания в семейството също влияят на постиженията при учене. Такива често се провеждат обаче едва у 43% от семействата на анкетираните. Друг ключов фактор е предучилищното образование. Повече от половината от децата имат положително отношение към четенето, сочат още данните.", "date": "2017.12.05", "title": "Българските четвъртокласници анализират прочетен текст на високо равнище, сочи международно проучване"}
{"url": "http://www.dnevnik.bg/v_pamet/2017/12/05/3091413_pochina_bashtata_na_erazum_manuel_marin/", "text": "Испанският социалист и дългогодишен член на Европейската комисия Мануел Марин, смятан за баща на програмата \"Еразъм\", почина на 68-годишна възраст, съобщи EurActiv.  Марин почина от рак след дълго боледуване, пишат испанките медии. Между 1986 и 1999 г. той заемаше редица висши постове в Европейската комисия, включително и поста вицепрезидент и комисар по образованието. Докато заемаше тази длъжност през 1987 г., блокът създаде и започна да прилага програмата \"Еразъм\" за студентски обмен, която помага на университетски възпитаници да провеждат част от обучението си в други страни от ЕС. Над девет милиона души са взели участие в програмата, кръстена на холандския философ Дезидерий Еразъм.", "date": "2017.12.05", "title": "Почина бащата на \"Еразъм\" Мануел Марин"}
{"url": "http://www.dnevnik.bg/sport/2017/12/05/3091418_federaciiata_po_boks_si_postavi_visoka_ocenka_za/", "text": "Българската федерация по бокс (БФБ) си постави добра оценка за свършеното през годината. От организацията определиха 2017 г. като \"една от най-успешните напоследък\" след спечелването на общо 136 медала, 28 от които от европейски първенства в различните възрастови групи. \"Благодаря на състезателите и на треньорите за тези успехи. Годината беше динамична. На мен ми се искаше да имаме медал и от световно първенство и не бяхме далеч от постигането му. По-важното обаче е, че създадохме добър екип. Доказахме, че като сме сплотени и работим заедно, можем да вървим нагоре и да постигаме още по-големи успехи\", заяви президентът на федерацията Красимир Инински. Тази година Даниел Асенов спечели две европейски титли - една при мъжете и  една при младежите , а Севда Асенова стана шампионка на Европейския съюз. \"Изпращам доста успешна година. Имах разочарование на световното, където  претърпях загуба на старта , но аз съм сигурен в моите качества и това по никакъв начин няма да ме отчая. Надявам се още на следващото първенство да успея да поправя грешката\", каза Асенов. Негови ръкавици от първата му европейска титла при мъжете в Самоков през 2015 г. ще бъдат предоставени за благотворителен търг на община Тунджа, който ще се проведе на 14 декември в с. Веселиново. Треньорът на женския отбор Фикрет Ереджебов каза, че следващата година ще е годината на жените. \"Имаме европейско през май, което ще е квалификация за световното в Индия. Затова започваме подготовка с лагер на Белмекен след Нова година и първото ни изпитание ще е турнирът \"Странджа\", посочи той. Младежите и девойките ще участват на европейско първенство в Италия, което ще бъде квалификация за младежките олимпийски игри в Буенос Айрес. След кратко прекъсване заради операция на сливиците подготовка започва и Станимира Петрова, която ще боксира в кат. до 57 кг през новия сезон.", "date": "2017.12.05", "title": "Федерацията по бокс си постави висока оценка за работата през годината"}
{"url": "http://www.dnevnik.bg/sviat/2017/12/05/3091407_evropol_i_fbr_razbiha_edin_ot_nai-dulgo/", "text": "Обща акция на Европол и ФБР разби един от най-дълго съществувалите ботнети - \"Андромеда\". Тя е била създадена, за да разпространява други вируси, и в последните шест месеца е засечена на или е засегнала над 1 млн. машини всеки месец, обясняват от Европол. \"Андромеда\" се използваше и във  фишинг мрежата  Avalanche, която бе разбита в голяма международна операция през 2016 г. Ботнетът \"Андромеда\" е служил, за да позволи на киберпрестъпници да овладеят засегнатите компютри и да крадат информация от тях, включително данни за онлайн банкиране и кредитни карти. Благодарение на нея е било възможно да се провеждат и атаки върху други компютърни системи. \"Това е поредният пример как международните сили на реда могат да си сътрудничат с индустрията, за да се борят с най-значимите киберпрестъпници и инфраструктурата им за глобално разпространение на зловреден софтуер\", отбелязва Стивън Уилсън от Европейския център за киберпрестъпност на Европол. Операцията е извършена с помощта на частни партньори, сред които Microsoft и Internet Corporation for Assigned Names and Numbers (ICANN). През ноември 2016 г., след 4 години разследване, ФБР, Европол, американското министерство на правосъдието, германски и американски институции разбиха международната престъпна инфраструктура Avalanche. Тя бе използвана, за да управлява  глобални хакерски атаки.  Разследването на Avalanche е помогнало за разкриването и на \"Андромеда\". Международните партньори са успели да поемат контрола върху над 1500 домейна на зловредния софтуер и така да пренасочат към себе си трафика от заразените компютри към киберпрестъпниците. Според Microsoft в рамките на 48 часа властите са установили IP адресите на близо 2 млн. жертви на \"Андромеда\" от 223 държави. Арестуван е един заподозрян в Беларус.", "date": "2017.12.05", "title": "Европол и ФБР разбиха един от най-дълго съществувалите вируси в света"}
{"url": "http://www.dnevnik.bg/sport/2017/12/05/3091427_atletiko_madrid_udulji_partnyorstvoto_si_s_dva/", "text": "Атлетико\" (Мадрид) обяви подписването на нови договори с два от основните си спонсора – банката Caixa и трейдинг компанията Plus500. Партньорството с банковата институция е удължено до 2022 г. С година по-кратък е договорът с Plus500, чието лого стои върху фланелките на \"дюшекчиите\". До 2021 г. израелската компания ще продължи да бъде основен спонсор на \"Атлетико\". Това е втори договор между двете страни за по-малко от година, след като първоначално партньорството беше удължено през януари. Заради сериозен интерес от други страни обаче Plus500 са предложили още по-добри условия. Според досегашните параметри компанията за онлайн търговия с валути, стоки, акции и т.н. плащаше 42 млн. евро за срок от три години. По информация на \"Ас\" сумата ще бъде сериозно увеличена. \"Нашето партньорство се доказа като много полезно през годините и за двете страни. Вярваме, че \"Атлетико\" ще продължи да се развива с темповете, които го прави Plus500\", каза изпълнителният директор на испанския клуб Мигел Ангел Хил Марин. Според информация на израелското издание \"Калкалист\" новината за новия договор между \"Атлетико\" и Plus500 идва, след като местният бизнесмен Идан Офер е придобил 15% от клуба. Засега \"дюшекчиите\" отказват коментар. Много изгоден е и новият договор с Caixa Bank. Финансовата компания, която е базирана във Валенсия, ще дава с 65% от сумата, която досега заделяше за клуба от столицата. Двете страни отказаха да разкрият повече параметри по новия контракт. Банката е спонсор и на  Ла Лига , като логото ѝ присъства на всички стадиони от елита на Испания.", "date": "2017.12.05", "title": "\"Атлетико\" (Мадрид) удължи партньорството си с два ключови спонсора"}
{"url": "http://www.dnevnik.bg/kultura/2017/12/05/3091402_sliapata_vaisha_poshtalyonut_i_da_jivee_bulgariia_sa_v/", "text": "След година отсъствие Националният филмов център възобновява фестивала \"Златен ритон\" - единствения, предназначен конкретно за документално и анимационно кино. Той ще се проведе от 16 до 22 декември в \"Лъки синема\" в Пловдив и ще представи най-добрите български заглавия в тези жанрове от последните две години - при това с вход свободен. Общо 90 филма ще участват на фестивала, а 63 от тях - в двата конкурса за документалистика и анимация. \"Сляпата Вайша\" на Теодор Ушев, номинирана за \"Оскар\", ще открие фестивала. Зрителите ще имат възможност да видят заглавия като  номинирания на \"Сънданс\" \"Пощальонът\" на Тонислав Христов , \"От Кремона до Кремона\"  за българските лютиери в Италия на Мария Аверина , чаровният и тъжен портрет на образи от Северозападна България \"Пустиняци\" на Цветан Драгнев, анимацията \"Зоотроп\" на братята Сотир и Пенко Гелеви и  \"Пътуваща страна\" на \"Компот Колектив\". За първи път фотографът Симон Варсано проговаря за графитите от края на 80-те, заради които е прострелян от милицията, пред камерата на Георги Тенев. А късометражният \"Революцията продължава\" на Светослав Драганов разказва за поколението \"Нова генерация\" през 80-те години. В програмата е и  новият филм на Адела Пеева \"Да живее България\" за национализма , както и заглавия на други известни документалисти като Джеки Стоев, Костадин Бонев, Олег Ковачев, Стойко Шишков, Малина Петрова, Елдора Трайкова, Стефан Командарев.  Всички прожекции са в кино \"Лъки синема\" в Пловдив и са с вход свободен. Отвъд тях фестивалът ще организира кръгли маси и специални събития. С това 23-о издание на фестивала филмовият център ще отбележи и своята 25-годишнина. Повече за програмата на \"Златен ритон\" има  на неговия сайт. ", "date": "2017.12.05", "title": "\"Сляпата Вайша\", \"Пощальонът\" и \"Да живее България\" са в програмата на \"Златен ритон\" в Пловдив"}
{"url": "http://www.dnevnik.bg/evropa/novini_ot_es/2017/12/05/3091428_v_brjuksel_tilursun_izrazi_silnata_podkrepa_na_sasht/", "text": "Държавният секретар на САЩ Рекс Тилърсън заяви, че Щатите остават ангажирани с Европа и изрази подкрепа за европейските съюзници, обезпокоени от външната политика на президента Доналд Тръмп, предаде \"Ройтерс\". \"Партньорството между Америка и ЕС... се основава на споделени ценности, споделени цели за сигурността и просперитета от двете страни на Атлантика и оставаме ангажирани с това\", каза Тилърсън преди обяд с 28-те външни министри на ЕС. В кратко изявление след среща с върховния представител на ЕС за външната политика и сигурността Федерика Могерини Тилърсън посочи, че визитата му показва \"силния ангажимент на САЩ към ЕС, важната роля, която ЕС играе в нашите споделени цели по сигурността\". Могерини заяви, че според ЕС и САЩ Западните Балкани имат европейска перспектива, предаде БТА. Тя отбеляза, че двамата са разговаряли по четири основни теми, свързани с Близкия изток. По въпроса с Иран ЕС настоява, че ядреното споразумение се спазва и всички останали теми по отношение на Техеран трябва да бъдат разглеждани извън тази рамка. ЕС е на мнение, че споразумението е ключов приоритет за сигурността, поясни Могерини. По нейните думи ЕС очаква близкоизточният мирен процес да доведе до решение с две държави чрез преговори за статута на Ерусалим като тяхна обща столица. В Сирия трябва бързо да се премине към процес на мирен политически преход, допълни върховният представител. Тилърсън посочи, че е необходима победа над терористите от \"Ислямска държава\" не само в Ирак и Сирия, но и по целия свят. Иран дестабилизира региона с подкрепата за хусите в Йемен и с износа на оръжия и бойци за Сирия, с подкрепата за \"Хизбула\", отбеляза държавният секретар. По неговите думи това поведение не може да остане без отговор.  Ще продължим да правим необходимото Техеран да разбере, че това е неприемливо, допълни Тилърсън. След победата над \"Ислямска държава\" в Сирия поддържаме виждането за водене на преговори за намирането на път напред, добави той.  Държавният секретар изрази задоволство от наложените от ЕС санкции срещу Северна Корея. Приветстваме единното послание на ЕС срещу Пхенян, икономическият натиск ще продължи до промяна на курса от Северна Корея, заяви той.", "date": "2017.12.05", "title": "В Брюксел Тилърсън изрази силната подкрепа на САЩ за ЕС"}
{"url": "http://www.dnevnik.bg/photos/2017/12/05/3091399_fotogaleriia_simpatizanti_osvobodiha_saakashvili_ot/", "text": "Привърженици на бившия грузински президент Михаил Саакашвили не позволиха той да бъде отведен от спецчасти на Службата за сигурност на Украйна (СБУ), като разбиха задната врата на микробуса, с който той трябваше да бъде откаран след задържането му в Киев.", "date": "2017.12.05", "title": "Фотогалерия: Симпатизанти освободиха Саакашвили от опита за арест"}
{"url": "http://www.dnevnik.bg/zdrave/2017/12/05/3091436_purviiat_gripen_shtam_za_zimniia_sezon_e_ustanoven_v/", "text": "Първият грипен щам за зимния сезон в България е потвърден днес, съобщи директорът на Националния център по заразни и паразитни болести проф. Тодор Кантарджиев пред агенция \"Фокус\". Става дума за грипен вирус от група В, аналог на ваксиналния щам \"Ямагата\", каза Кантарджиев. Щамът е установен при 14-годишен пациент в Пета многопрофилна болница за активно лечение в София. Тодор Кантарджиев днес обясни, че обикновено започва циркулацията на грипните вируси от група В, след което се развива и взима превес група А. Той препоръча в грипния сезон да не се контактува с болни, често да се мият ръцете или да се използват мокри кърпички, а помещенията да се проветряват. \"Не трябва да се разчита на думите на хора, които не са специалисти и съветват за различни алтернативи. Лечението на грипните вируси се извършва само с два лекарствени продукти. Те са по лекарско предписание\", добави Кантарджиев.", "date": "2017.12.05", "title": "Първият грипен щам за зимния сезон е установен в София"}
{"url": "http://www.dnevnik.bg/photos/2017/12/05/3091437_snimka_na_denia_svetofarite_s_ednopolovi_dvoiki_v/", "text": "Еднополовите двойки  ., реши върховният съд на страната.", "date": "2017.12.05", "title": "Снимка на деня: Светофарите с еднополови двойки в Австрия"}
{"url": "http://www.dnevnik.bg/sviat/2017/12/05/3091440_predozirane_bulgarski_prioritet_za_mladi_hora_bez/", "text": "Работещият от 1 декември сайт (все още в предварителна форма) на българското председателство на Европейския съвет в първата половина на 2018 г. започна да се изпълва с информация. Но поне част от нея изглежда объркващо, особено за български граждани, неизкушени в административния жаргон на институциите на Европейския съюз. А целта на сайта е да предлага общодостъпна информация. Предлагаме ви текста, представящ един от приоритетите на българското председателство под заглавие  \"Бъдещето на Европа и младите хора\" . Излишно е да търсите в следващите изречения думите \"млади\" и \"хора\":", "date": "2017.12.05", "title": "Предозиране: Български приоритет за млади хора без... млади хора"}
{"url": "http://www.dnevnik.bg/sviat/2017/12/05/3091443_livanskiiat_premier_ottegli_ostavkata_si_i_obeshta/", "text": "Ливанският министър-председател Саад Харири официално оттегли днес оставката си след постигане на споразумение с политическите си противници, предаде \"Асошиейтед прес\". Съобщението беше направено в края на първото заседание на правителството, откакто Ливан изпадна в политическа криза след изненадващата оставка на Харири на 4 ноември. На заседанието беше одобрено изявление, призоваващо съперничещите си ливански групи да се  дистанцират  от регионалните  конфликти  и вътрешните работи на арабските страни. Първото правителствено заседание, ръководено от Харири след оставката, която той обяви в Саудитска Арабия преди месец, се проведе в президентския дворец в Бейрут в присъствието на ливанския президент Мишел Аун, посочва ДПА. Преди заседанието Аун и Харири разговаряха при закрити врата, каза източник, пожелал анонимност. Когато обявяваше  оставката си  на 4 ноември, Харири отправи остри критики срещу Иран и ливанското шиитско движение \"Хизбула\", като ги обвини, че дестабилизират Ливан и други арабски страни. Хизбула участва в правителството на Харири. След  завръщането  си в Ливан на 22 ноември Харири обяви, че оставката ще бъде отложена, за да се проправи път за диалог с политическите лидери за кризата и отношенията с другите арабски държави. /БТА", "date": "2017.12.05", "title": "Ливанският премиер оттегли оставката си и обеща \"неутралитет\" в арабската политика"}
{"url": "http://www.dnevnik.bg/tehnologii/2017/12/05/3091477_prilojenieto_feisbuk_mesindjur_se_srina_na_niakolko/", "text": "Приложението \"Фейсбук месинджър\", което се използва за комуникация между членовете на социалната мрежа, се срина на няколко места по света. Проблемът е започнал по обед, когато са получени хиляди сигнали за проблеми със зареждането на програмата. Само за няколко часа хиляди хора са докладвали, че или не могат да влязат в приложението, или не получават и не успяват да изпратят съобщения. Най-много сигнали са получени от Филипинските острови, Малайзия и от района около австралийския град Сидни. В Европа проблеми с \"Фейсбук месинджър\" има основно в Унгария, Полша, Белгия, Холандия, Великобритания и северните части на Франция. Докладвани са и проблеми около Ню Йорк и Вашингтон. Първоначално най-близкото място до България, в което е засечен срив на приложението, бе в района на румънската столица Букурещ. След това се появиха и няколко сигнала от София.", "date": "2017.12.05", "title": "Приложението \"Фейсбук месинджър\" се срина на няколко места по света"}
{"url": "http://www.dnevnik.bg/sport/2017/12/05/3091472_noviiat_stadion_na_totnum_shte_struva_do_800_mln_paunda/", "text": "Тотнъм\" се движи по график и в рамките на заложените параметри за строежа на новия си стадион, обявиха от клуба. В последните дни се появиха информации, че разходите ще бъдат сериозно надхвърлени и новият \"Уайт харт лейн\" ще струва повече от 1 млрд. паунда, но  \"шпорите\"  отрекоха това. Според разчетите на клуба проектът ще бъде в рамките на 750-800 млн. паунда. Новото съоръжение в Северен Лондон ще бъде с капацитет 61 500 места и трябва да бъде готово за началото на следващия сезон 2018-19. Първоначално беше обявено, че проектът ще струва 400 млн. паунда, но в началото на юни \"Тотнъм\" подписа 5-годишен договор за банков заем, отпуснат от Bank of America, Merill Lynch, Goldman Sachs и HSBC. На практика това е рефинансиране на стойност 400 млн. паунда. Преди това банките отпуснаха 200 млн. паунда за новия стадион. От клуба разкриха, че вече са похарчили 340 милиона от собствените си средства за придобиването на земята, процеса на планиране и подписване на всички разрешителни. Когато бъде завършен, \"Уайт харт лейн\" ще бъде вторият най-скъп стадион във Великобритания след \"Уембли\". Националният стадион на Англия беше изграден за 1 млрд. паунда между 2003 и 2007 г. Второто място на \"Тотнъм\" обаче бързо може да бъде подобрено, след като и  \"Челси\" планира строеж на нов стадион на мястото на \"Стамфорд бридж\" .", "date": "2017.12.05", "title": "Новият стадион на \"Тотнъм\" ще струва до 800 млн. паунда"}
{"url": "http://www.dnevnik.bg/citat_na_deniia/2017/12/05/3091468_citat_na_denia_evropa_poniakoga_se_chudi_koi_e/", "text": "Това коментира върховният представител на Европейския съюз по външната политика и сигурността Федерика Могерини по повод отношенията между администрацията на американския президент Доналд Тръмп и Брюксел, предаде \"Евронюз\".  \"Ние обаче си говорим много често. Работим много добре по доста въпроси\", допълни Могерини. По-рано днес в Брюксел  тя се срещна с държавния секретар на САЩ Рекс Тилърсън . Миналата седмица  се появиха спекулации , че той ще напусне поста си и ще бъде заместен от настоящия директор на ЦРУ Майк Помпео, които обаче  по-късно бяха отхвърлени .", "date": "2017.12.05", "title": "Цитат на деня: Европа понякога се чуди кой е телефонният номер на Вашингтон"}
{"url": "http://www.dnevnik.bg/bulgaria/2017/12/05/3091474_proverki_bez_chaduri_sreshtu_iztochvaneto_na_zdravnata/", "text": "Съвместни проверки между Министерството на здравеопазването, МВР и прокуратурата ще бъдат направени във всички болници без изключение, открито, по определени процедури и правила, без да се правят чадъри за този или онзи. Целта ни е да открием онова източване на здравната каса, което намалява ресурса за лечението на българските граждани. Това обяви министърът на здравеопазването Кирил Ананиев на съвместна пресконференция с министъра на вътрешните работи Валентин Радев и главния прокурор Сотир Цацаров. Тримата обявиха началото на акция за проверки на лечебните заведения в цялата страна, като конкретно ще се гледат договорите за съвместна дейност между болниците и ще се търси отговорност там, където има припокриване на дейности и всякакви индикации за незаконосъобразност. Главният прокурор изброи примери от болницата във Враца за такива нарушения. На територията на лечебното заведение, което  беше пред фалит, преди да се намеси здравното министерство тази есен , има две други частни болници, които припокриват дейностите й, но печелят многократно повече от държавната, се разбира от проверката на прокуратурата. Освен това в отделението по съдова хирургия е назначен фиктивно хирург с частна практика от Шумен, който без да извърши нито една процедура на територията на болницата, е получил до момента заплата от 33 хил. лв. Има вече и едно повдигнато обвинение за умишлена безстопанственост в особено големи размери за закупуването на томограф за болницата за близо 783 хил. лв. без ДДС, при реална пазарна стойност на изделието от около 404 хил. лв., изброи Цацаров. Главният прокурор обясни, че, предвид че болниците са търговски дружества, може да се търси отговорност за безстопанственост или неизгодни сделки само от лицата, сключили договорите, но не и за длъжностни нарушения и злоупотреби. Това няма да има отношение към съдбата на тези договори и лечебни заведения, но ще покаже пробойните, като според Цацаров най-сериозният и масов начин за източване на здравната система е именно явлението \"болница в болницата\", което може да се види и в много от другите държавни и общински лечебни заведения в лошо финансово състояние. На повечето места, където това съществува, по думите му практиката е една и съща - най-тежките случаи се приемат в държавното лечебно заведение, а най-доходоносните - в частното. Според прокурора не е проблем частната собственост, а припокриването на дейности. Договорите са в реда на нещата, когато дейностите се допълват, а не се припокриват, но трябва да се постави въпросът дали изобщо да се разрешава разкриване на частни болници в държавните, смята той. Цацаров посочи, че прокуратурата вече разполага с 40 класьора договори, изискани от всички 195 държавни и общински болници в страната, и ще се правят подробни проверки и при най-малките индикации за незаконосъобразност. Освен прокуратурата регионалните здравни инспекции, регионалните здравноосигурителни каси и Изпълнителна агенция \"Медицински одит\" ще проверяват там, където има съмнения, допълни и здравният министър Кирил Ананиев. Две са причините МВР да се активизира сега, добави и Валентин Радев. От една страна \"не сме съгласни да бъдем лекувани все по-зле или на същото ниво, като се дават толкова много пари за здравеопазване\", и от друга - сигналите срещу нередности в системата са зачестили. Той поиска съдействие на всички нива за предстоящите проверки, включително активност от гражданите, защото \"това е градено с години и ние сега решаваме да се справим с него\".", "date": "2017.12.05", "title": "Проверки \"без чадъри\" срещу източването на здравната каса в болниците обявиха кабинетът и прокуратурата"}
{"url": "http://www.dnevnik.bg/sport/2017/12/05/3091455_preodoliahme_bitovite_problemi_i_veche_mislim_za/", "text": "Волейболният ЦСКА се готви за най-голямото си предизвикателство през сезона - срещата с един от най-добрите отбори в Европа - \"Белогорие\" (Белгород). Червените приемат руския си съперник в зала \"Универсиада\" в четвъртък в мач от CEV Cup. \"Надделяхме над битовите проблеми и сега искаме волейболът ни да е по-добър\", каза треньорът на ЦСКА Александър Попов. В последните години вниманието му беше насочено изцяло към спасяването на клуба. \"Предстои ни много тежък мач с един от грандовете на Европа. За съжаление ние не сме в най-доброто си състояние. Но за нас е предизвикателство да играем с такъв гранд по две причини. Излязохме от блатото, имаме боеспособен отбор. Вече можем да приемем такъв мач със силен противник като \"Белогорие\". За нас с  Ивайло Стефанов , които преминахме през какво ли не, това е награда\", посочи Попов, който през 2010-11 г. изведе ЦСКА до полуфинал в турнира. Той допълни, че никой в клуба няма илюзии, че ЦСКА може да отстрани съперника. \"Но за нас е чест да покажем нашето сърце и възможности.\" Затова и той се надява съперникът да е с най-добрите си състезатели. Червените от своя страна имат много проблеми с контузии. Заради това опитният централен блокировач Христо Цветанов ще играе като посрещач. \"Имаме готов план за действие. Предизвикателство е дали ще можем да играем като равен с тези звезди. При тях Мусерски е феномен в световния волейбол. Силно се надявам да играе. Може да звучи мазохистично, но дано да играе\", заяви Попов. Мачът е в четвъртък в 19.00 часа. Билетите са по 10 лева, като в деня на мача касите на \"Универсиада\" ще бъдат отворени в 17.30 ч. ЦСКА за пета година пуска в продажба картата за привържениците си \"100 сърца за ЦСКА\", която носи отстъпки при различни партньори на клуба, както и за билети за мачовете на отбора. Картата струва 20 лева и важи за една календарна година. \"С тази инициатива в последните пет години събирахме нужните средства за оцеляването на клуба. В последната година намерихме нашето спасение благодарение на нашия спонсор, но инициативата продължава. Формулата е много устойчива както за нас, така и за нашите фенове. Средствата тази година ще бъдат използвани, за да създадем Музей на спортната слава на армейския волейбол в зала \"Васил Симов\". Ние държим на историята си. Закъсняваме с проекта, но в последните години оцелявахме. Имаме толкова много неща, които искаме да покажем\", каза Попов. От година генерален спонсор на ЦСКА е \"Хиполенд\", а сега червените представиха и партньорство със \"Зора\".", "date": "2017.12.05", "title": "Преодоляхме битовите проблеми и вече мислим за волейбол, заяви треньорът на ЦСКА"}
{"url": "http://www.dnevnik.bg/politika/2017/12/05/3091414_bulgariia_predlaga_da_zagubi_5_mln_lv_ot_evrofondovete/", "text": "България предлага да загуби 5 млн. лв. по три схеми по оперативна програма \"Наука и образование за интелигентен растеж\", за да бъдат размразени плащанията на средства от Брюксел. Предложението е размерът на т.нар. финансови корекции да бъде 10%, а те да обхванат грантови схеми на обща стойност около 50 млн. лв. - за развитието на докторанти, постдокторанти и млади учени; за образователна интеграция на ученици от етническите малцинства и за образователна подкрепа на деца в неравностойно положение. Това съобщи днес Кирил Гератлиев - изпълнителен директор на  новата изпълнителна агенция към образователното министерство, която вече управлява оперативната програма.  България трябва да се откаже сама от част от парите по оперативната програма,  осребряването на разходи по която бе замразено в началото на годината заради редица нарушения и слабости , констатирани от одит на Европейската комисия (ЕК). Това е  едно от условията, които страната ни трябва да изпълни , за да убеди Брюксел безвъзмездните средства да бъдат размразени. В момента всички плащания се правят от националния бюджет. Страната ни вече предприе първата стъпка, като  намали с около 50 млн. лв. бюджетите на девет системни проекта по оперативната програма, сред които и \"Твоят час\"  (преди намалението бюджетите бяха 268 млн. лв. - бел. авт.). Това значи, че парите остават в общия бюджет от 1.37 млрд. лв. на \"Наука и образование за интелигентен растеж\", но ще бъдат изразходвани по други схеми. Разходите, които са били предвидени да се платят с тези 50 млн. лв. по деветте проекта, няма да бъдат направени. Финансовата корекция с 10% на бюджетите по трите грантови схеми, която страната ни предлага на Брюксел, значи, че ще бъдат орязани безвъзмездните европейски средства, но парите ще бъдат платени от националния бюджет. Така загубата на евросредства по тези проекти ще е 5 млн. лв., които ще бъдат компенсирани с пари от държавата. \"Методологията, по която е правена финансовата корекция, е на Европейската комисия (ЕК)\", каза Гератлиев. Очакванията са България да се договори с Брюксел за размера на корекцията до февруари, след което плащанията по програмата да бъдат размразени. Възможно е Брюксел да поиска размерът на корекциите да бъде по-голям, призна Гератлиев. Страната ни ще води преговори, за да не бъдат загубени 70 млн. лв. от средствата за центовете за наука. Условие на Брюксел е 30% от парите по тази ос да бъдат усвоени до края на 2018 г., а към момента няма разплатен и лев. Миналата седмица се разбра, че  ще има ново забавяне, тъй като оценката на кандидатстващите за финансиране проекти е върната за преразглеждане , а причините за това не могат да бъдат обявени. Днес Гератлиев обяви, че очаква оценките на проектите да бъдат готови до края на януари. Междинната цел по останалите оси е усвояване на 100 млн. лв. до края на следващата година, а вече са верифицирани и разплатени 120 млн. лв. През следващата година ще бъдат отворени процедури за кандидатстване по оперативната програма на обща стойност 180 млн. лв. От тях 100 млн. лв. ще бъдат за изграждане на регионални научни центрове. Други 44 млн. лв. са предвидени за модернизирането на съществуваща научна инфраструктура.", "date": "2017.12.05", "title": "България предлага да загуби 5 млн. лв. от еврофондовете за образование, за да размрази плащанията от Брюксел"}
{"url": "http://www.dnevnik.bg/razvlechenie/2017/12/05/3080463_video_zakuska_v_tifani_-_veche_ne_samo_na_kino_a/", "text": "Вече може да си направите не само лична версия на прочутата сцена с Одри Хепбърн от филма \"Закуска в \"Тифани\" (1961), но и наистина да закусите в кафене на прочутата луксозна марка над магазина ѝ в Манхатън. Но не е изключено да почакате няколко часа, за да попаднете там. От 8 ноември отвори врати Blue Box Café, кръстено на известната опаковка на компанията в бледосиньо - което определят като \"цвят на яйце на червеношийка\". Цялото заведение е декорирано в същия нежен цвят. Blue Box Café се намира на четвъртия етаж и дели пространството на \"Пето авеню\" с магазина за аксесоари за дома, бебешки бутик, стари книги и лаборатория за парфюми. \"Пространството е експериментално и предлага своеобразен прозорец към новата \"Тифани\", коментира Рийд Крейкоф, главен творчески директор на компанията, основана през 1837 г. и разполагаща днес с над 300 магазина в повече от 20 държави. Цените са за ценители - фиксирани на 29 долара за закуска, 30 долара за обяд и 40 долара за следобеден чай (преди да са включени данъците и местните такси). Менюто включва от кроасани и горски плодове до тост с авокадо, американски сандвичи и яйца на очи със заливка от масло от трюфели. Малка торта във формата на кутия за подарък от \"Тифани\" се предлага за 36 долара. Докато стигнете до кафенето, вероятно ще минете покрай аксесоари като \"тенекиена кутия\" за 1000 долара и \"кълбо от сребърна прежда\" за 9000 долара, които преди време предизвикаха доста оживление в социалните мрежи. The Blue Box Café работи, докато е отворен и магазинът - от 10 до 17 от понеделник до събота и от 12 до 18 в неделя. Не е задължително да носите малката черна рокля и перлената огърлица на Одри Хепбърн.", "date": "2017.12.05", "title": "Видео: Закуска в \"Тифани\" - вече не само на кино, а наистина"}
{"url": "http://www.dnevnik.bg/evropa/novini_ot_es/2017/12/05/3091484_es_prie_cheren_spisuk_ot_17_danuchni_ubejishta_koito/", "text": "Финансовите министри от Европейския съюз приеха днес черен списък на данъчните убежища, включващ 17 юрисдикции извън ЕС, за които се оценява, че не сътрудничат по данъчни въпроси. Това съобщи френският финансов министър Брюно Льо Мер, цитиран от \"Ройтерс\". Американска Самоа, Бахрейн, Барбадос, Гренада, Гуам, Южна Корея, Макао, Маршаловите острови, Монголия, Намибия, Палау, Панама, Сейнт Лусия, Самоа, Тринидад и Тобаго, Тунис и Обединените арабски емирства са страните в списъка според официални източници. По думите на Льо Мер други 47 юрисдикции са попаднали в обществено достъпен \"сив\" списък на страни, които в момента не покриват стандартите на ЕС, но са се ангажирали да изменят данъчните си правила. След многобройни разкрития на схеми за заобикаляне на данъчните закони чрез офшорни структури от компании и богати личности страните от ЕС започнаха през февруари тази година процедура за изработване на списък на данъчните убежища в опит да обезкуражат използването на компании фантоми в чужбина. Такива дружества в много случаи са законни, но могат да прикриват незаконна дейност. Страните в черния списък могат да загубят достъпа си до европейско финансиране. Други възможни контрамерки ще бъдат определени през идните седмици, посочи Льо Мер. Система за ДДС Финансовите министри от ЕС одобриха опростена система за събиране и плащане на данък добавена стойност (ДДС) в сектора на онлайн търговията в съюза, като целта е да бъде намалена бюрокрацията и да се увеличат приходите от данъци за държавите членки, предаде ДПА, цитирана от БТА. Промяната в правилата ще направи нашата система пригодна за дигиталната икономика, каза естонският министър на финансите Тоомас Тьонисте по повод решението. Естония е ротационен председател на блока. Компаниите, които продават в чужбина по интернет, ще прилагат ДДС по същия начин, по който и когато продават в собствената си страна, допълни заместник-председателят на Европейската комисия Андрус Ансип, приветствайки решението. Според новите разпоредби, които ще бъдат въведени през идните четири години, компаниите вече няма да трябва да се регистрират по ДДС във всяка страна от ЕС, в която продават. В момента компаниите плащат около 8000 евро (9490 долара) на държава, в която се регистрират, според Европейската комисия. Очакванията са новата система да спести като цяло на компаниите 2.3 милиарда евро и да доведе до повишение на приходите от ДДС в страните от ЕС със 7 милиарда евро по оценки на комисията. Данъчните въпроси са в правомощията на държавите членки, което по традиция ги прави трудни за съвместни инициативи между отделните европейски страни.", "date": "2017.12.05", "title": "ЕС прие черен списък от 17 данъчни убежища, които могат да загубят евросредства"}
{"url": "http://www.dnevnik.bg/zelen/2017/12/05/3091495_dannite_za_zamursiavane_na_vuzduha_v_bulgariia_veche/", "text": "Данните за състоянието на въздуха в доста от градовете на България вече са отразени в  интерактивната карта за качеството на въздуха в цяла Европа . Те се подават от българската Изпълнителна агенция за околна среда и се публикуват в онлайн индекса в реално време от днес. Това съобщиха от Европейската агенция за околна среда пред \"Дневник\". В момента картата показва, че в повечето региони на страната, където се следи, въздухът е чист изключение на региона около Велико Търново и Варна, където има жълт код (умерено замърсен). Сега всеки български гражданин ще може бързо и лесно да проверява дали има, колко е сериозно и на какво се дължи замърсяването в различни точки на страната и да ги сравнява нивата в други части в Европа. До момента местата, където се публикуват официалните измервания и превишения на допустимите нива на замърсяване на въздуха в България, са трудни за откриване и ползване от гражданите – данни в реално време има на сайта на общините и  за превишените нива в цялата страна за предходното денонощие  – на сайта на Изпълнителната агенция по околна среда. Независимата гражданска инициатива измерва в много точки на страната нивата на замърсяване и може да се следи на  http://www.airsofia.info /. Как се ползва картата Ползвателите на картата могат да увеличават или да потърсят конкретен град, държава или регион, за да проверят общото качество на въздуха и измерванията по основен замърсител. Механизмът показва оценка за всяка мониторингова станция, маркирана с цветна точка на картата, съответстваща на най-лошия рейтинг, за който и да било от петте замърсителя. Индексът е придружен с отделни информационни карти за страните, които предоставят актуализирана информация за държавите - членки на Европейския съюз. Данните за състоянието на въздуха се базират на измервания от над 2000 местни станции за мониторинг на качеството на въздуха на континента. Индексът показва ситуацията на местно ниво, основана на пет основни замърсителя, които вредят на здравето на хората и околната среда: прах, или известните като фини прахови частици (PM2.5 и PM10), приземен озон (О3), азот (NO2) и серен диоксид (SO2). О нлайн индексът заработи в средата на ноември, но тогава липсваха актуални данни за няколко страни, сред които и България . Свързването на данните на двете агенции се извършва по проект на оперативна програма \"Околна среда 2014 -2020\" \"Създаване на информационна система за докладване на данни за качеството на атмосферния въздух (КАВ) като част от Националната система за мониторинг на КАВ в реално време\".", "date": "2017.12.05", "title": "Данните за замърсяване на въздуха в България вече са отразени в онлайн карта на Европа"}
{"url": "http://www.dnevnik.bg/biznes/2017/12/05/3091513_angelkova_subra_na_rabotna_zakuska_50_poslanici/", "text": "На работна закуска пред 50 посланици и дипломати министърът на туризма Николина Ангелкова представи програмата на ведомството за следващата година, когато е българското председателство на Съвета на ЕС. Първото събитие от най-високо ниво ще е през февруари - среща на министри от държавите членки на ЕС с основен фокус туризъм и икономически растеж. Подготвя се и туристически форум в Пекин през април 2018 г. в рамките на европейската инициатива \"ЕС-Китай 2018 - година, посветена на туризма\" (\"2018 EU-China Tourism Year\"). Предстои и второ издание на Световния конгрес на древните цивилизации. България да обърне повече внимание върху опазването на природните дадености, защото това е най-голямото й богатство, е препоръчал посланикът на Македония Марян Гьорчев, цитиран от пресцентъра. Посланикът на Индия Пууджа Капур е изтъкнала, че България е популярна кинодестинация, тук са заснемани Боливудски филми, с които страната е станала популярна в Индия. Посланикът на Хърватия Лйерка Алайбег е изтъкнала, че и страната й предприема мерки за наемане на работници от трети страни, защото и там, като в България, има проблем с квалифицираните кадри.  Министър Ангелкова съобщи пред дипломатите, че над 8 млн. чужденци са посетили страната от началото на годината до края на октомври, със 7.6% повече, отколкото през същия период на миналата година. Тя ги информира и за пуснатата вчера  нова услуга   за споделяне на туристически обекти чрез Chat Extension на Вайбър, каквато българското ведомство предложи първо в света.", "date": "2017.12.05", "title": "Ангелкова събра на работна закуска 50 посланици"}
{"url": "http://www.dnevnik.bg/politika/2017/12/05/3091491_ninova_obvini_gerb_v_luja_i_obiavi_che_sdelkata_za/", "text": "Няколко дни след като ГЕРБ цитира писмо от главния прокурор Сотир Цацаров, че не са извършвани проверки за придобиване на акции от \"Техноимпекс\" от страна на Корнелия Нинова, лидерът на БСП показа документи, че такива проверки е имало. На \"Позитано\" 20 днес Нинова прочете няколко документа, сред които и от Върховната касационна прокуратура. \"Днес, 12 март 1999 г., долуподписаният Пламен Цанков, прокурор при Върховната касационна прокуратура на Република България, приех в кабинет № 48, етаж 4 на Съдебната палата в град София лицето Корнелия Петрова Нинова, изпълнителен директор на \"Техноимпекс\", която предаде следните документи във връзка с извършвана предварителна проверка за приватизацията на \"Техноимпекс\", прочете Нинова. След това прочете и заключението, че \"от предварителната извършена проверка, допълнително извършената такава, включително и от заключението на извършената финансова ревизия от 1998 г. се налага изводът, че при осъществяване на приватизационната сделка на \"Техноимпекс\" министерството е спазило необходимите процедури, изискуеми от закона, нормативната уредба, действаща в този период, поради което прокурорите считат, че липсват достатъчно данни, даващи основания за образуване на предварително производство, и постановяват отказ за образуване на предварително производство и прекратяват преписката\", съобщи \"Фокус\". Накрая лидерът на БСП цитира и документ, че сигналът е подаден от Константин Тренчев от \"Подкрепа\". Нинова уличи ГЕРБ в две лъжи - от партията на Бойко Борисов лъжели, че не са подавани сигнали и не са правени проверки на приватизацията на \"Техноимпекс\". \"ГЕРБ цитира писмо от главния прокурор Сотир Цацаров. Вие виждали ли сте го? Чели ли сте го цялото? Цялото никъде го няма. Чете се едно изречение от него, но не се показва документът. Много апокрифно ГЕРБ крият това писмо. Аз се сдобих с него. Там пише, че с резолюция на Апелативна прокуратура - София, от 10 юли 2017 г., съгласно т. 14 от указания за осъществяване на инстанционен и служебен контрол на прокуратурата, съгласно заповед на главния прокурор, постановлението на Софийската градска прокуратура е потвърдено и освен това е посочено, че по преписката не са налице данни за извършени престъпления по чл. 282 и 220 от Наказателния кодекс\", коментира Нинова. Тя обясни, че става въпрос за текстове от Наказателния кодекс за длъжностни престъпления за сключена неизгодна сделка или при нарушение или неизпълнение на сключен договор. \"Сега Нинова пита: кой лъже? Защо лъжете за \"Техноимпекс\" и за Корнелия Нинова? Кой ще обясни защо излъгахте\", попита лидерът на БСП. Тя се усъмни, че всичко покрай приватизацията се прави, за да се говори за нея и \"Техноимпекс\". И попита: \"Чули ли сте някой да говори за приватизацията на \"Химко\", на \"Кремиковци\", на \"Булгартабак\", на електроразпределителните дружества?\" И продължи да пита: \"Кога \"Булгартабак\" ще бъде проверена? Или продажбата на \"Сибанк\". От думите на Нинова се разбра, че лидерска среща за промените в конституцията няма да има. Зам.-председателят на ГЕРБ Цветан Цветанов пратил писмо, че е зает, и праща шефа на правната комисия в парламента Данаил Кирилов. Лидерът на ДПС Мустафа Карадайъ е отговорил, че е в чужбина. ", "date": "2017.12.05", "title": "Нинова обвини ГЕРБ в лъжа и обяви, че сделката за \"Техноимпекс\" е проверявана"}
{"url": "http://www.dnevnik.bg/sport/2017/12/05/3091516_mok_shte_vzeme_20_hiliadi_doping_probi_predi_igrite_v/", "text": "Близо 20 хиляди допинг теста ще бъдат проведени преди началото на зимните олимпийски игри в Пьончан, съобщиха от Международния олимпийски комитет. С кампанията от МОК се надяват да сведат до минимум случаите на положителни проби по време на игрите в Южна Корея. Най-търсени от служителите на антидопинговите органи ще са руските спортисти. \"До този момент сме направили общо 7000 теста на около 4000 спортисти\", заяви пред репортери шефът на Медицинската и изследователска комисия към МОК Ричард Бъджет. \"Ще има още много в следващите месеци, след като сме на финалната права преди игрите. Освен това зимният сезон вече започна и състезанията са в разгара си. Предполагам, че общият брой на тестовете до началото на игрите ще бъде 20 хиляди\", каза още Бъджет. Целевата група, работеща съвместно със Световната антидопингова агенция (WADA) и МОК, вече е посъветвала националните федерации кои спортисти да подлагат на тестове. \" Руските спортисти бяха тествани  повече от всички останали. Мога да потвърдя, че разликата е значителна, а изискванията са дадени на международните федерации и RUSADA (Руската антидопингова агенция) за нивото на тестване на тези спортисти\", добави Бъджет. Русия е в светлината на прожекторите заради доклада на  комисията \"Макларън \" от 2015 г., когато бяха открити доказателства за системен допинг в руския спорт. Друг доклад на WADA от 2016 г. установи, че повече от 1000 състезатели в 30 различни спорта са участвали в програма за допингиране в продължение на пет години. През последния месец МОК санкционира повече от 20 руски спортисти с доживотни наказания след повторно отваряне на пробите от Сочи 2014. По-късно  тази вечер се очаква решение на Изпълнителния комитет  на МОК за участието на Русия на олимпийските игри в Пьончан. Те ще се проведат между 9 и 25 февруари.", "date": "2017.12.05", "title": "МОК ще вземе 20 хиляди допинг проби преди игрите в Пьончан"}
{"url": "http://www.dnevnik.bg/biznes/2017/12/05/3091526_turoperatorut_planet_travel_shte_bude_zalichen_ot/", "text": "Министерството на туризма предлага варненското дружество \"Планет травел\" да бъде заличено от националния регистър на туроператорите, съобщи пресцентърът на Министерството на туризма. Причината е, че компанията няма валидна застраховка професионална отговорност. В репортаж на Нова телевизия от тази сутрин се разбра, че през пролетта туроператорът е провалил екскурзия до Мадрид, но и досега не е върнал парите на записалите се - общо около 8000 лв. В репортажа не се споменава името на агенцията, но е показан офисът й.  Проверка на Комисията за защита на потребителите във Варна е установила 11 нарушения на законодателството в дружеството, издадени са наказателни постановления, които са обжалвани и по пет от тях съдът вече се е произнесъл в полза на контролния орган, се разбра от репортажа. Предстои Експертната комисия по регистрация на туроператори и туристически агенти (ЕКРТТА) да разгледа документите на варненското дружество и ще реши дали да я заличи от регистъра, информира министерството. Ведомството досега е установило, че дружеството е регистрирано на 14.01.2009 г. като туроператор и туристически агент. Седалището и адресът на управление на \" Планет травел\" е в град Варна, а управител е Нели Илиева.", "date": "2017.12.05", "title": "Туроператорът \"Планет травел\" ще бъде заличен от регистъра"}
{"url": "http://www.dnevnik.bg/sviat/2017/12/05/3091509_oligarsi_predlagat_durjavata_da_im_plati_za_da_si/", "text": "Руски олигарси, очакващи да бъдат санкционирани в новата вълна от контрамерки на САЩ около 1 февруари 2018 г., са предложили на управляващите в Москва идея държавата да емитира специални валутни облигации с висока доходност и те анонимно да си купят от нея. Така ще могат да вложат част от застрашените от блокиране на Запад милиони, при това с надежда, че един ден ще си ги получат обратно, и то с доходност, по-висока от обичайната, която ще им изплати руският бюджет. Финансовото министерство, както и търговските банки не са във възторг. Причината според \"Ройтерс\" е това, че в руските бизнес среди расте напрежението от вероятността активи на богати хора, на съпругите или децата им да бъдат наказвани избирателно от Вашингтон заради близостта си с Кремъл. Преди няколко дни агенцията съобщи, че някои от олигарсите са започнали да се замислят дали близостта с президента Владимир Путин вече не се превръща в минус за бизнеса им в чужбина. \"Ройтерс\" се позовава на трима източници, запознати с идеята за новата схема. Според тях емисията държавни облигации в чуждестранна валута трябвало да бъде с доходност, по-висока от лихвите по депозити в банките и по-ликвидна от еврооблигациите. Доходността трябва да е над 5% Доходността по депозити в рубли в руски банки е относително висока - 7-8%, но заможните руснаци предпочитат по-ниските лихви - в рамките на 0% и 2% - на валутните сметки пред риска да рухне обменният курс на националната валута. Доходността от еврооблигации е по-висока - 30-годишната емисия от тази година например носи 5%, но пазарът има проблем с ликвидността, включително защото рядко се пускат нови емисии, а притежателите на вече емитираните не са склонни да продават облигациите си. В допълнение руските банки са задължени да изискват информация, ако заможно физическо лице иска да депозира при тях значителни суми, особено ако името му е в списъка на санкционираните от САЩ. Такава информация се предава на данъчните власти, а предприемачите казват, че не искат държавата да получава поверителна информация за бизнеса им. \"Има информация, че известен брой хора искат да си върнат валутата тук\", казва ръководител на голяма държавна руска компания, пожелал анонимност. \"Идеята е да откриеш някаква сметка, с която купуваш специалните облигации, емитирани от финансовото министерство.\" Няма обаче признаци изобщо някой в правителството да обмисля сериозно подобна схема, пише \"Ройтерс\", а двама от източниците казват, че мнението на финансовото министерство е отрицателно. Високопоставен директор в руска държавна банка допълва, че подобен ход би ускорил процес, който вече е започнал - заможни членове на обкръжението на Путин депозират скромни обеми валута в руски банки. \"Но лихвите по валутни депозити са ниски, докато инвестирането във валутни инструменти на финансовото министерство може да им осигури добра възвръщаемост. От това може да се направят пари.\" Източник от руските финансови пазари споделя, че също е чул от работещи в компании за управление на активи да се върти подобна идея за нови парични потоци от чужбина. \"Прибират парите си в Русия\", допълва той. Инструментът, за който са се сетили олигарсите, не е нов и непознат. В Русия наричат подобни облигации \"вебовки\" по съкратеното име на държавната \"Внешэкономбанк\" (ВЭБ). \"Сега санкциите са допълнителен аргумент\" да се прибегне до него, казва друг източник на \"Ройтерс\", представен като близък до Путин и олигарсите около Кремъл. Според него така и държавата ще има полза, защото ще може да набира средства, в случай че американски санкции забранят на чуждестранни инвеститори да купуват руски държавен дълг. Президентът започна още през 2014 г. кампанията си за \"национализиране и деофшоризация на елита\", в която с различни средства мотивира заможни руснаци да приберат средствата си в страната и да се въздържат да пращат децата и близките си да учат и живеят зад граница. Пред обществото той казва, че подобно поведение на бизнеса е \"непатриотично\". Но ефектът засега е ограничен, а при някои олигарси и обратен, защото ги накара да се регистрират като данъчни резиденти на друго място. След анексирането на Крим и поредицата санкции от САЩ и Западна Европа положението на руските милиардери и мултимилионери се усложни. В края на януари 2018 г. се очаква Вашингтон да представи нови, \"невиждани досега\" ограничения по списък с конкретни приближени на президента, написа неотдавна в.\"Независимая газета\". \"Ройтерс\" твърди, че засега изглежда, че присъствието в списъка няма автоматично да води до персонални санкции, замразяване на активи и забрана за пътуване и кредитирани от чужбина, но мнозина руски бизнесмени смятат, че ще се случи точно това. Те са между чука и наковалнята, продължава агенцията, т.е. между това да попаднат в мрежата на санкциите и да върнат парите си у дома, но да бъдат преследвани за укриване на доходи, избягване на данъци или да се стигне до икономически срив на Русия. Няма достатъчно убедителни данни колко пари са изнесли руснаците в чужбина. По изчисления на Гейбриъл Зюкман, икономист от Университета на Калифорния в Бъркли, към 2014 г. руски граждани са контролирали зад граница финансови активи за около 200 милиарда долара. Това се е равнявало на 10% от БВП на Русия през въпросната година. \"Ройтерс\" не е успяла да установи кой лобира, какви действия са предприети и с кого от властта се опитват да говорят. \"Идеята съществува, но засега няма решение по нея\", казва директор в държавна банка.", "date": "2017.12.05", "title": "Олигарси предлагат държавата да им плати, за да си върнат валутата в Русия"}
{"url": "http://www.dnevnik.bg/sviat/2017/12/05/3091473_turciia_arestuva_17_dushi_zaradi_deloto_v_sasht_za/", "text": "Турските власти са задържали 17 души като част от разследване, свързано с търговеца на злато Реза Зараб - турско-иранския бизнесмен, който съдейства на прокуратурата в САЩ за мащабна схема за заобикаляне на санкциите срещу Иран. Това съобщиха Анадолската агенция и \"Хюриет дейли нюз\". Сред арестуваните са трима служители на Зараб, за които властите твърдят, че са предоставили документи на живеещия в САЩ Фетхуллах Гюлен, обвиняван от Анкара за неуспелия опит за преврат миналата година. Турските власти твърдят, че американската прокуратура, повдигнала обвинения срещу Зараб, Мехмет Хакан Атила (високопоставен представител на държавната \"Халкбанк\") и още няколко души, основава случая на документи, изфабрикувани от последователите на Гюлен. Според Анадолската агенция полицията е претърсила домовете на служителите и е намерила там електронни копия на документи. Уточнява се, че 14 други заподозрени също са били арестувани, но не се съобщават подробности. Миналата седмица прокуратурата в Истанбул вече нареди конфискацията на активите на Зараб и свързани с него лица като част от разследването. Зараб се призна за виновен по обвиненията, които го замесват в схемата за заобикаляне на наложените от САЩ санкции на ислямската република. Той също така се съгласи да свидетелства срещу Атила и обяви миналата седмица, че е дал на бившия министър на икономиката Зафер Чаглаян подкупи в размер 50 милиона евро. Според показанията му сделките, извършени за избягване на санкциите и осигурили твърда валута на Иран,  са се случвали с одобрението  на тогавашния (през 2012-2013 г.) премиер и сегашен президент, Реджеп Тайип Ердоган. Анкара отхвърля обвиненията. Самият Атила пледира невинност и настоя, че всички преводи, извършени чрез банката му, са отговаряли на международните регулации. Във вторник Зараб заяви също така, че е дал подкуп, за да излезе от затвора, когато беше задържан в края на 2013 г. като част от мащабно антикорупционно разследване, прекратено от турските власти и обявено от Анкара за опит на Гюлен да дестабилизира Турция. Разследването намеси имената на общо четирима министри и други представители на властта. \"Международен опит за преврат, а в центъра е ФЕТО\" Историята също така обтегна отношенията между САЩ и Турция, белязани и от исканата от Анкара екстрадиция на Гюлен. За Ердоган процесът срещу Зараб и Атила е опит да се подкопае стабилността на Турция и да се нападне икономиката ѝ, отбелязва \"Ройтерс\" и цитира думите му пред управляващата партия в парламента: \"Вярно е, че има твърдения за заговор в обвинителния акт на процеса, но това е заговор срещу Турция, не срещу САЩ.\" По думите на президента процесът е и \"международен опит за преврат, в центъра на който е ФЕТО\" - със съкращението се има предвид използвано от Турция име за мрежата на Гюлен, която властите в страната наричат Гюленистка терористична организация. За изфабрикувани обвинения говори и защитата на Зараб, която представи в съда в САЩ запис от обаждане на Зараб, в което той казва, че трябва да си признае престъпления, които не е извършил, за да получи по-малка присъда или дори да излезе от затвора. Турската опозиция междувременно настоя парламентът да създаде комисия за процеса срещу Реза Зараб и твърденията, които той отправя.", "date": "2017.12.05", "title": "Турция арестува 17 души заради делото в САЩ за избягване на санкциите срещу Иран"}
{"url": "http://www.dnevnik.bg/biznes/2017/12/05/3091525_registrirana_v_lihtenshtain_kompaniia_e_podala/", "text": "Регистрираната в Лихтенщайн компания \"Новито опортюнитис\" е единствената, която е подала оферта в търга за приватизацията на Общинска банка, съобщават от пресцентъра на Столичната агенция за приватизация и инвестиции (СОАПИ), която провежда търга,  който бе с начална цена от 46 млн. лева . От агенцията пишат още, че \"Новито опортюнитис\" е собственост на \"КАИАК фонд мениджмънт АГ\" (CAIAC Fund Management AG), като компанията е подала оферта за 3 880 388 броя безналични акции, които се равняват на дела на Столичната община в банката, представляващи 67.6%. Другите акционери в банката са дружества, близки до бизнесмена Христо Ковачки (около 27%), общинското дружеството \"Софийски имоти\" (3.4%) и общините Плевен и Пловдив (с под 1%). През юли Столичният общински съвет  прие да започне процедура по продажбата на общинския дял  в банката. Това е общо четвърти опит на Столичната община да се освободи от акциите си в Общинска банка, като последният бе през 2014 г. Тогава процедурата бе прекратена преждевременно заради кризата с Корпоративна търговска банка. Крайният срок за подаване на оферти за Общинска банка изтече вчера. Предстои надзорният съвет на СОАПИ, в който влизат общински съветници от различни политически партии, да провери дали офертата отговаря на условията на конкурса. Съветът ще внесе доклад до Столичния общински съвет, който ще гласува дали да одобри офертата. След това проверка на купувача и сделката ще направят Българската народна банка и Комисията за защита на конкуренцията. Общинска банка държи 31.3% от пазарния дял в сектор \"Местно самоуправление\", но в останалите сегменти е значително по-нисък. Активите на банката са в размер малко над 1.5 млрд. лв., а печалбата й за полугодието е 1.3 млн. лв. В края на юни рейтинговата агенция \"Муудис\" повиши оценката по дългосрочните депозитни рейтинги на Общинска банка от B1 на Ba3. ", "date": "2017.12.05", "title": "Регистрирана в Лихтенщайн компания е подала единствената оферта за Общинска банка"}
{"url": "http://www.dnevnik.bg/evropa/novini_ot_es/2017/12/05/3091529_test_razkri_mnogo_vuzrastni_sred_predstaviashtite_se/", "text": "Шведско проучване сред мигрантите, които търсят убежище и се представят за деца, показа, че три четвърти от тях са над 18-годишна възраст, предаде Би Би Си. Шведската национална агенция по съдебна медицина провери възрастта на близо 8000 души и откри, че около 6600 са под 18 години. Проверките са направени само в случаите, в които е имало съмнение за възрастта на хората. Децата мигранти е по-малко вероятно да бъдат изпратени обратно в страните си по произход. Между средата на март и края на октомври агенцията е направила общо 7858 проверки. От тях 6628 (84%) са били на 18 или повече години, а 112 \"може би\" са били на тази възраст, пишат местните вестници. Агенцията по миграцията досега е взела 5700 решения на базата на тези анализи. В 79% от случаите агенцията е решила формално да сметне кандидата за по-възрастен, отколкото се е представял в молбата си за убежище. Изчисленията са били направени с рентгенови изследвания на мъдреците и с ядрено-магнитен резонанс на коляното, които след това са използвани, за да се определи възрастта. Много търсещи убежище нямат лични документи, тъй като са ги изгубили, докато са се опитвали да избягат от конфликт или природно бедствие, коментира Международната организация по миграцията. В други случаи в родната им страна може да не съществуват необходимите структури, за да се записват ражданията, така че не е нещо необичайно тези хора да не знаят на колко години са, пише The Local. Когато миналата година Агенцията по миграцията оцени годините на търсещите убежище, тя вдигна възрастта на 17% от тези, за които имаше съмнения. Повече от 80 000 непълнолетни (от които 37 000 са пристигнали в страната без родител или придружител) са кандидатствали за убежище в Швеция през 2015 и 2016 г.", "date": "2017.12.05", "title": "Тест разкри \"много възрастни\" сред представящите се за деца мигранти в Швеция"}
{"url": "http://www.dnevnik.bg/bulgaria/2017/12/05/3091578_bulgariia_izprashta_humanitarna_pomosht_na/", "text": "Палатки, одеала, чаршафи, матраци, комплекти за първа помощ, храни и други вещи от първа необходимост с общо тегло над 8 тона ще бъдат доставени на Албания с два полета утре, съобщиха от министерството на вътрешните работи. Албания е най-пострадалата при интензивните валежи на Балканския полуостров, а помощта на стойност близо 70 хил. лв. е подготвена по указания на министър-председателя Бойко Борисов, обяви директорът на главна дирекция \"Пожарна безопасност и защита на населението\" Николай Николов. Помощта е осигурена от резервите на Министерството на земеделието и храните, Министерството на вътрешните работи и на Българския червен кръст. Транспортирането ще започне в 8 часа сутринта с два полета на транспортен самолет \"Спартан\" на Военновъздушните сили.", "date": "2017.12.05", "title": "България изпраща хуманитарна помощ на пострадалата от дъждовете Албания"}
{"url": "http://www.dnevnik.bg/sviat/2017/12/05/3089213_slobodan_praliak_-_voennoprestupnik_za_haga_onepravdan/", "text": "Докато някои в босненския град Мостар останаха по домовете си в деня на последното заседание на съда в Хага миналата седмица, в хърватската част на града мнозина почетоха като герой бившия босненски хърватски генерал Слободан Праляк, самоубил се с отрова в съдебната зала, когато чул присъдата си. В сряда председателят на колективното председателство на Босна и Херцеговина Драган Чович отиде да запали свещ на площада в Мостар, където бе издигнат портрет на Праляк с надпис: \"Твоята саможертва никога няма да бъде забравена\", а свещеник отслужи заупокойна молитва, съобщи тогава \"Франс прес\".  Бившият босненски хърватски генерал Слободан Праляк  почина в болница  в Хага часове след като погълна течност по време на делото си за военни престъпления и обяви, че тя е отрова. Праляк  изпи течността  в знак на протест срещу решението на трибунала да потвърди вече издадената му през 2013 г. 20-годишна присъда. \"Слободан Праляк не е военен престъпник. С презрение отхвърлям тази присъда\", каза той в прякото предаване на присъдата. Заради инцидента съдията прекъсна заседанието, преди да бъде прочетено решението за трима от общо шестима босненски хървати, които се изправиха пред трибунала. Отзвукът от случая продължава и тази седмица, след като хърватският премиер Андрей Пленкович замина за среща с лидера на босненските хървати Драган Чович, за да успокои политиците в съседната страна и да изпрати на \"босненското хърватско ръководство и ветераните посланието, че Република Хърватия е с тях и ги подкрепя\". Пленкович и Чович са от една и съща партия - съответно Хърватския демократичен съюз (HDZ, същата партия, управлявала по време на войната в Босна и Херцеговина) и нейния босненски клон, HDZ BiH. И \"партията майка\", и босненското ѝ разклонение фигурират в обвинителния акт като свързани с военни престъпления по време на конфликта. Освен това Пленкович каза, че хърватският президент Колинда Грабар-Китарович ще осъди в сряда решението на съда в Хага, докато е на посещение в ООН в Ню Йорк. Тези изявления дойдоха въпреки призива на главния прокурор на съда Серж Брамерц Загреб да \"действа по-отговорно\" и да \"приеме факта\", че присъдата е потвърдена. \"Отново обаче виждаме отказ да се уважава съдебният процес и доказаните факти, а вместо това се твърди, че осъдените военнопрестъпници са герои.\" От продуцент до генерал-майор Обвиненията от съда в Хага към Праляк не го обрисуват в светлината, в която част от неговите съседи, ръководствата на Хърватия и на босненските хървати биха искали да го видят. Роденият през 1945 г. в град Чаплия, Югославия, учи в Загреб, по-късно работи като театрален, филмов и телевизионен продуцент и преподавател по философия, психология и електроинженерство. В началото на лятото на 1991 г. той се присъединява към Армията на република Хърватия и до 3 април 1992 г. заема поста генерал-майор в хърватската армия. Около 14 март 1992 г. става помощник-министър на отбраната и работи в тясно сътрудничество с Гойко Шушак, министър на отбраната в страната. През септември същата година президентът Франьо Туджман го назначава за един от 14-те членове на Съвета за национална отбрана на страната - позиция, която заема поне до 15 юни 1993 г. През май 1993 г. Праляк става част от хърватската държавна комисия за отношенията с мироопазващата мисия на ООН, UNPROFOR. Според прокурорите по делото (и след присъдата според съда) между март 1992 и юли 1993 г. той е служил едновременно като висш офицер от хърватската армия, помощник-министър на отбраната и представител на хърватското министерство на отбраната в Хърватска република Херцег-Босна (носеща това име, след като се самопровъзгласява през последната година); служил е като проводник за заповеди, комуникации и инструкции от президента Туджман, министър Шушак и други до правителството и институциите на Херцег-Босна. \"През този период Слободан Праляк е имал важна роля в доставянето на оръжия и муниции за въоръжените сили на Херцег-Босна. Приблизително от 24 юли 1993 г. до 9 ноември 1993 г. Слободан Праляк е служил като най-важния военен командир на въоръжените сили на Херцег-Босна и Хърватския съвет за отбрана.\" Заедно с хърватското ръководство В  обвинителния акт  се обяснява, че от края на 1991 г. до пролетта на 1994 г. Праляк, Пърлич и останалите са били част от \"съвместно престъпно предприятие, целяло да подчини политически и военно, да отстрани за постоянно и етнически да прочисти босненски мюсюлмани и други нехървати, живели в райони на територията на Република Босна и Херцеговина, за които се е твърдяло, че са част от хърватската общност (и по-късно република, самообявила се през 1993 г.) Херцег-Босна и да присъединят тези райони като част от \"Велика Хърватия\", било то в кратък срок или с времето, дали като част от Република Хърватия или в близка връзка с нея, със сила, страх или заплаха, преследване, затвор и задържане, насилствени депортации, присвояване или унищожаване на собственост и други средства.\" Според прокуратурата - което с присъдата си съдът потвърждава - целта е била да се установи \"хърватска територия с границите на Хърватската бановина, съществувала от 1939 до 1941 г. \"Част от престъпната група е било да се променят политическата и етническата карта на тези райони така, че да станат преобладаващо хърватски както в политически, така и в демографски план.\" Участниците в нея са имали пълен контрол върху институции и структури в Херцег-Босна, отговорни за военни престъпления, лишаване на место население от имущество, хуманитарни помощи и основни човешки права. Те също така са планирали, координирали, насърчавали, улеснявали и поддържали силите на Херцег-Босна в усилията им да \"хърватизират\" мюсюлманите бошняци и друго нехърватско население на териториите, които Херцег-Босна е твърдяла, че са част от нея, и да ги изселват към други страни или части на Босна и Херцеговина, които не попадат във въпросната територия. Изтъква се, че шестимата не са действали сами: част от тяхната група са били покойният президент на Хърватия Франьо Туджман и покойният министър на отбраната Шушак, както и още представители на Херцег-Босна на различни политически и военни нива, служители на специалните части и разузнаването. Шестимата обвиняеми според прокуратурата са допринесли за участието и съдействието на \"елементи от правителството, въоръжените сили, полицията и разузнавателните служби на Република Хърватия\", включително финансиране и логистична подкрепа. Цитирани са две изказвания на Туджман - от декември 1991 г. (\"Време е да използваме възможността да съберем хърватския народ във възможно най-широки граници!\") и от септември 1992 г. (\"от жизненоважен интерес\" е за хърватската държава \"да си осигурим позициите, в националния и териториален смисъл, в Босна и Херцеговина\". Посочва се, че въоръжени действия в района на Херцег-Босна се започват няколко пъти в условията на примирие или мирни преговори. \"Ефективен контрол\" Отбелязва се още, че в позициите и функциите си той де юре и де факто е командвал и контролирал въоръжените сили на Херцег-Босна, а в някои случаи, релевантни на обвинителния акт, е упражнявал ефективен контрол и значително влияние дори върху оперативните командири. Така е бил \"отговорен за управлението, организацията, планирането, подготовката, обучението, дисциплината, доставките, разполагането и операциите на въоръжените сили на Херцег-Босна\". Издавал е \"организационни, стратегически и бойни заповеди. Част от отговорността му е била да гарантира, че всички сили на Херцег-Босна се държат в съответствие с Женевските конвенции и международното хуманитарно право и че всички затворници, задържани и други лица, държани от силите на Херцег-Босна, трябва да бъдат третирани в съответствие с конвенциите и закона\". Праляк освен това е имал командна власт върху цивилната полиция, когато тя е действала в координация или под контрола на въоръжените сили на Херцег-Босна. В почти всички точки на обвинителния акт са изброени действия, извършени съвместно от Праляк и другите петима обвиняеми, включително лидера Ядранко Пърлич. Единствено до Праляк се отнася точка за команда, издадена от него в района на Вареш, \"да не се проявява милост към никого\", довела до задържането на 250 бошняци мюсюлмани, без оглед на цивилния или военния им статут, и на военни представители на армията на Херцег-Босна. \"Арестувайки мюсюлманските мъже, войниците влизали в къщите им, упражнявали са физическо или ментално насилие спрямо тях и са ги ограбили.\" Жертвите са били задържани в училища с \"ужасни\" условия за живот без достатъчно храна или санитарни помещения. \"Задържаните са били принудени да стоят с ръце зад гърба си през деня и да гледат към пода,\" а войниците влизали в училищата и ги тормозели, принуждавали ги да се бият един срещу друг (дори организирали битки между членове на едно и също семейство.\" При атаката на Ступни До под негова команда войници изхвърлили цивилни, ограбили ги, убили най-малко 31 мъже, жени и деца мюсюлмани, а други жени били насилени - в приложението на акта е публикуван и списък с жертвите. Почти цялото село е било унищожено. \"Как да станеш престъпник\" Самият Праляк, докато обжалваше присъдата си през пролетта, изготви книга от над 800 страници с язвителното заглавие \"Как да станеш съвместен престъпник\", в която ревизираше тълкуванията на обвинението и част от историята на Хърватия и Югославия, пише \"Болкан инсайт\". Изданието, което разполага с копие от \"наръчника\" (както той сам го нарича), се самоопределя като \"средностатистически националист от Хърватия\", което по думите му го прави подходящ за обвинение в престъпна организация. В книгата той обяснява, че в Съветския съюз и комунистическа Югославия част от антифашисткия блок \"въобще не е била антифашистки\", а комунизмът е просто разклонение на фашизма. Макар и двата режима да са признати като тоталитарни, проблемът според експерти е, че той излага недоказани твърдения за избиване на цивилни по време на югославския лидер Йосип Броз Тито. Според Балканската мрежа за разследваща журналистика той никъде не споменава, че баща му е работил за югославските служби УДБА, при това тъкмо в Мостар. Праляк също така говори за лицемерието на САЩ и дава за пример карта с хипотетична ситуация, в която 26% от територията на САЩ е окупирана от Мексико, Куба и други страни в региона, сравнявайки ситуацията с действията на сръбските сили през войната. За него ролята на Хърватия е положителна през 90-те години, тъй като държавата първа признава Босна и Херцеговина и приема много бежанци от страната. От друга страна, дава исторически примери за това как \"дори професионална армия може да лесно да излезе от контрол и да извърши клане без заповеди от началниците\".", "date": "2017.12.05", "title": "Слободан Праляк - военнопрестъпник за Хага, онеправдан за Загреб"}
{"url": "http://www.dnevnik.bg/sport/2017/12/05/3091543_noviiat_dogovor_na_mesi_shte_struva_450_mln_evro_na/", "text": "Новият договор на Лионел Меси ще струва 450 милиона евро на \"Барселона\", обяви каталунският вестник \"Мундо депортиво\". След месеци на непрекъснати спекулации през миналата седмица аржентинският футболисти  удължи контракта си до лятото на 2021 г. В договора има заложена опция за удължаване с една година в полза на клуба. Цената за откупуване на петкратния носител на \"Златната топка\" е 700 милиона евро. Близкият до \"Барселона\" \"Мундо депортиво\" твърди, че Меси ще получава годишна заплата от 70 милиона евро. Според изчисленията аржентинецът ще печели около 100 хиляди евро на ден след облагането с данъци. Меси е получил пълен контрол върху продажбата на имиджовите си права. Освен това се твърди, че той е взел бонус от 100 милиона евро като компенсация за съдебните си проблеми. Голмайсторът на \"Барселона\" и неговият баща и агент Хорхе Меси бяха осъдени за укриване на данъци от продажбата на имиджовите права на играча. Те бяха признати за виновни по три обвинения. 30-годишният футболист  беше осъден на 21 месеца затвор , а впоследствие присъдата беше  заменена с глоба от 250 хиляди евро. Според \"Мундо депортиво\" новият договор на Меси е със 70% по-доходоносен от настоящия контракт на звездата на \"Реал\" (Мадрид) Кристиано Роналдо. Аржентинецът ще печели само 4 милиона евро по-малко на година от най-скъпоплатения футболист в света - Неймар.", "date": "2017.12.05", "title": "Новият договор на Меси ще струва 450 млн. евро на \"Барселона\""}
{"url": "http://www.dnevnik.bg/bulgaria/2017/12/05/3091542_cacarov_dokladut_za_bulgartabak_shte_bude_poluchen/", "text": "Докладът на турската служба за организирана престъпност, в който се твърди, че \"продуктите, идващи от българската компания \"Булгартабак\", са се превърнали в източник на контрабанда в Турция\", ще бъде в прокуратурата, след като извърви дълъг път на кореспондеция. Това стана известно от думите на главния прокурор Сотир Цацаров, цитиран от \"Фокус\". Преди две седмици  Цацаров не знаеше за констатациите  в доклада и отрече нещо да е постъпвало в държавното обвинение. Миналата седмица вътрешният министър  Валентин Радев съобщи,  че не е чел доклада, но твърдеше, че в него не се споменава \"Булгартабак\". \"Валентин Радев е изискал доклада за \"Булгартабак\" и когато го получи, той ще бъде предоставен на прокуратурата\", заяви днес главният прокурор Сотир Цацаров.", "date": "2017.12.05", "title": "Цацаров: Докладът за \"Булгартабак\" ще бъде получен, след като МВР го изпрати"}
{"url": "http://www.dnevnik.bg/sviat/2017/12/05/3091314_grafika_na_denia_zashto_sredizemno_more_e/", "text": "Повече от 33 000 души са загинали в Средиземно море, опитвайки да достигнат европейските брегове в последните 17 години. Това прави Средиземно море най-смъртоносната граница в света, предупреди ООН. След рекордния приток на хора между 2014 г. и 2016 г. броят на идващите сега намалява, сочат данните на Международната организация по миграцията. Досега през 2017 г. 161 000 мигранти са стигнали до Европа по море, като 75% от тях попадат в Италия, а останалите - в Гърция, Кипър и Испания. 3000 са мъртви или изчезнали.", "date": "2017.12.05", "title": "Графика на деня: Защо Средиземно море е най-смъртоносната граница в света"}
{"url": "http://www.dnevnik.bg/bulgaria/2017/12/05/3091561_v_pirogov_protestirat_malko_lekari_i_mnenieto_im_ne/", "text": "Протестират малко лекари от \"Пирогов\" и тяхното мнение не съвпада с това на по-голямата част от персонала на болницата. Това каза министърът на здравеопазването Кирил Ананиев, в отговор на журналистически въпрос за  протеста в най-голямата спешна болница, който се проведе днес с искане за оставката на директора . \"Сигналът, който дойде до мен, е от група лекари от болницата, които са бивши членове на КТ \"Подкрепа\" и които по определени причини са били изключени оттам. Тяхното мнение според по-голямата част от работещите в \"Пирогов\" не отразява тяхното становище\", поясни Ананиев, цитиран от Би Ти Ви. Той уточни, че е определил работна група, която е отишла на проверка в болницата още вчера. От ръководството на \"Пирогов\" отговориха днес, че няма да коментират протестите, докато не приключи проверката на здравното министерство. Протестиращите искат оставката на директора Асен Балтов. В писмо до здравния министър посочват обвинения за нарастващото напрежение, \"породено от хаотичното и некомпетентно управление на сегашното ръководство\", за \"скандални назначения и неоправдано раздуване на административни длъжности с високи трудови възнаграждения за сметка на медицински служители\" и за разчистване на \"неудобни колеги\". Медицинските служители, излезли на протест днес, се оплакаха и че нямат консумативи и лекарства, включително анестезия и дори игли и чаршафи за болнолежащите, а заплатите им от 650 лв. са \"обидни\" на фона на 20-часовите им дежурства. Протестът им продължава и утре пред сградата на болницата. Конфликти между служители на болницата и директора,  назначен от служебния министър Илко Семерджиев през февруари тази година , има още от началото.  Протест срещу Балтов имаше неотдавна заради решението му да уволни целия екип в дежурния спешен кабинет на 16 септември , който отказал да приеме и прегледа пациент, а малко преди това едно от емблематичните лица на \"Пирогов\"  проф. Милан Миланов си тръгна оттам, \"вбесен\" от подхода на новия директор към отстраняването му , и се изказа неласкаво за него в телевизиони интервюта. След това  Балтов си размени обиди и с един от зам.-директорите на болницата във \"Фейсбук\" .", "date": "2017.12.05", "title": "В \"Пирогов\" протестират малко лекари и мнението им не съвпада с това на другите, заяви Кирил Ананиев"}
{"url": "http://www.dnevnik.bg/sviat/2017/12/05/3091636_ukrainskata_prokuratura_dade_na_saakashvili_24_chasa/", "text": "Генералният прокурор на Украйна заяви днес, че бившият грузински президент Михаил Саакашвили има срок от 24 часа да се предаде на правоохранителните органи, след като негови привърженици му помогнаха да се изплъзне от  полицейски арест , предаде \"Ройтерс\".  \"Смятам, че с лично явяване пред следователите в Службата за сигурност на Украйна Михаил Саакашвили ще помогне на страната, която обича, и ще избегне ненужни сътресения\", каза в парламента главният прокурор Юри Луценко. \"Двайсет и четири часа след това цялата правоохранителна система на Украйна ще направи всичко възможно да го изправи пред следователите\", предупреди Луценко.  Задържането на  Саакашвили  породи опасения, че Украйна може би е изправена пред най-острата си политическа  криза  след революцията на Майдана през 2014 г., отбелязва \"Асошиейтед прес\". Луценко заяви по телевизията, че прокуратурата разполага с доказателства, че представител на Саакашвили е получил 500 000 долара от украински бизнесмени с връзки с Русия, за финансиране на протести. Саакашвили вече организира няколко протестни акции в Киев, но те обикновено привличаха не повече от 4000 души, припомня АП. \"Всички протести са били финансирани от чуждестранни олигарси, целящи да завземат властта с незаконни средства\", каза Луценко. Прокуратурата възнамерява да поиска от съда да постави Саакашвили под домашен арест. Анализатори в Киев обаче не смятат, че случаят ще породи достатъчно големи протести, за да станат предизвикателство за Порошенко. По думите на един от експертите - Володимир Фесенко, \"Саакашвили има малък, но забележим брой хиперактивни привърженици, готови за действие. Те могат да вдигат много шум, но повечето украинци се отнасят предпазливо към негативните и непредвидими последици от един нов Майдан\".", "date": "2017.12.05", "title": "Украинската прокуратура даде на Саакашвили 24 часа да се предаде"}
{"url": "http://www.dnevnik.bg/bulgaria/2017/12/05/3091648_borisov_niamal_dostup_do_feisbuk_profila_si/", "text": "Премиерът Бойко Борисов няма достъп и не пише в своята лична страница в социалната мрежа Фейсбук. Това стана известно на  второто  заседание по делото, заведено от депутата от БСП Елена Йончева срещу премиера Бойко Борисов. \"В изключителни случаи и една колежка, която работи в Министерския съвет, споделя в профила на премиера във Фейсбук\", заяви Никола Николов, цитиран от dariknews.bg. Той е пиар на министър-председателя и на ГЕРБ и беше един от свидетелите на защитата на Борисов. Елена Йончева обяви още по време на предизборната кампания, че ще даде на съд премиера Борисов веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако  стане известно в съда, че е излъгал, да напусне политиката.  Искът на Йончева е по чл. 45 и 49 от ЗЗД и е  заведен  едновременно и срещу ГЕРБ, защото това е партията, възложила на Борисов да оповестява нейните позиции. Искът е за 20 хиляди лева/", "date": "2017.12.05", "title": "Борисов нямал достъп до фейсбук профила си"}
{"url": "http://www.dnevnik.bg/evropa/novini_ot_es/2017/12/05/3091449_zashto_irlandskata_granica_e_nai-trunliviiat_vupros_v/", "text": "Преговорите за Брекзит са в решаващ етап, в който Великобритания и Европейският съюз полагат усилия да договорят основни условия за развода преди важната среща на върха по-късно този месец. По въпросите за парите и правата на гражданите споразумението е близо, но  напредъкът е блокиран  от статута на ирландската граница, а британският министър-председател Тереза Мей каза вчера, че са необходими \"още преговори и консултации\". Нека да погледнем защо границата се превръща в огромно препятствие за напредъка в преговорите за Брекзит. Защо ирландската граница е решаваща Като част от Обединеното кралство Северна Ирландия ще напусне ЕС. Това ще създаде 500-километрова сухоземна граница с Република Ирландия, която ще остане член на ЕС. В момента границата по същество е невидима: почти 300-те пропускателни пункта нямат митнически постове или гранична инфраструктура, а хиляди хора живеят от едната страна и работят, пазаруват или ходят на училище от другата. Това е възможно до голяма степен защото и Обединеното кралство, и Ирландия са част от единния пазар за стоки и услуги на ЕС, в който няма граници, а също от митническия съюз без тарифи, в който влизат и някои държави извън ЕС като Турция. Правителството на Великобритания казва, че когато напусне ЕС през март 2019 г., тя ще напусне също така единния пазар и митническия съюз. По същия начин кабинетът на Мей обещава, че няма да има \"твърда граница\", но не дава яснота за подробностите. Ирландия и другите членове на ЕС искат Обединеното кралство да даде подробности как могат да бъдат избегнати митническите контролни пунктове и други гранични пречки, преди преговорите да могат да преминат към следващия етап, в който да се обсъждат отношенията след Брекзит като търговията. Ефектът от твърдата граница Компаниите от двете страни на ирландската граница са свикнали да действат в \"икономика на целия остров\", при която стоките и работниците се движат свободно. Северноирландски млекопроизводители превозват мляко за обработка на юг. Прочутата ирландска бира \"Гинес\" се транспортира за бутилиране на север в Белфаст. Всичко, което затруднява това безпрепятствено движение - било митнически проверки или нови тарифи, може да има значително въздействие върху търговията. А тук не става дума само за икономика. Преди едно поколение, по време на насилието при \"Смута\" в Северна Ирландия, границата беше осеяна с военни вишки и контролни пунктове. Те изчезнаха след мирното споразумение от Белфаст през 1998 г. и оттогава пътуването и търговията през границата подпомагат укрепването на мирния процес. Много хора в Северна Ирландия се тревожат от каквито и да било промени, които могат да подкопаят този напредък. Решението Едно възможно решение е да се позволи на Северна Ирландия да остане в митническия съюз, когато останалата част от Обединеното кралство напусне. Тази идея обаче среща яростна съпротива от северноирландската Демократична юнионистка партия (ДЮП), а правителството на малцинството на Мей разчита на подкрепата на ДЮП, за да остане на власт. ДЮП е пробританска протестантска партия и казва, че ще откаже да подкрепи каквато и да било сделка, която разглежда Северна Ирландия по някакъв различен начин от останалата част на Обединеното кралство. \"Икономическата и конституционната цялост на Обединеното кралство не трябва да бъдат подкопавани по какъвто и да било начин\", каза вчера лидерът на ДЮП Арлийн Фостър. Преговарящите обсъждат споразумение, което да ангажира Великобритания да поддържа \"регулаторно съответствие\" между Северна Ирландия и Ирландия след Брекзит. По този начин по-лесно би могла да се избегне твърда граница. Това обаче също така би ограничило възможността на Обединеното кралство да променя икономическите си регулации, за да сключва нови търговски сделки по света. Дори да може да бъде намерен компромис, който да удовлетвори ДЮП, някои британци, подкрепящи Брекзит, биха сметнали, че подобно споразумение несправедливо връзва ръцете на Великобритания в момент, когато тя се опитва да изгражда нови икономически отношения извън ЕС. /БТА", "date": "2017.12.05", "title": "Защо ирландската граница е най-трънливият въпрос в преговорите за Брекзит"}
{"url": "http://www.dnevnik.bg/biznes/2017/12/05/3091659_bulgarskiiat_energien_holding_pozvoli_na_ban_da/", "text": "Българският енергиен холдинг (БЕХ) даде разрешение на Българската академия на науките  да публикува доклада за АЕЦ \"Белене\" , съобщиха от холдинга. Проучването беше направено именно по поръчка на БЕХ. Решението е взето Съветът на директорите на БЕХ. Публикуването на доклада за АЕЦ \"Белене\" трябва да стане при съобразяване с поверителността на определена информация, касаеща Дружествата от БЕХ група, поясняват от енергийния холдинг. \"В момента, в който се разреши публикуването на материалите, ще отпаднат много от въпросите. Ще ни бъде много по-лесно да отговорим на всичко това, което притеснява обществеността или което тя не разбира\",  каза вчера ръководителят на работната група от БАН  и директор на Института за икономически изследвания Александър Тасев. Не казваме стройте АЕЦ \"Белене\", а казваме, че има възможност за това при постигане на определени параметри, допълни той. \"Явно незнанието и липсата на поглед върху материалите е сериозен проблем за разбирането на резултатите, които са постигнати\", коментира още проф. Тасев.", "date": "2017.12.05", "title": "Българският енергиен холдинг позволи на БАН да публикува доклада за \"Белене\""}
{"url": "http://www.dnevnik.bg/sport/2017/12/05/3091656_rusiia_ne_beshe_dopusnata_do_zimnite_olimpiiski_igri/", "text": "Русия не беше допусната до зимните олимпийски игри в Пьончан през 2018 г. Руски спортисти ще могат да участват, но под неутрален флаг, обяви Международният олимпийски комитет (МОК). За да бъдат допуснати до игрите, състезателите от Русия ще трябва да докажат, че са \"чисти от допинг\". Спортистите, които са били наказвани за нарушаване на антидопинговите правила, нямат право да участват в Пьончан. Допуснатите до игрите руснаци ще се състезават под името \"Олимпийски атлети от Русия\". Те ще носят екипи с това име и под олимпийския флаг. При евентуални техни победи и при появата им на церемониите по откриването и закриването на игрите ще звучи олимпийският химн вместо руския. Спечелените от тях медали няма да бъдат причислени към общия брой отличия на Русия. В допълнение на Руския олимпийски комитет е наложена  . Вицепремиерът на Русия     за участие в олимпийски игри, а членът на изпълнителния комитет на МОК    Олимпийският комитет наложи   - изпълнителния директор на организационния комитет на Сочи 2014 Дмитрий Чернишенко и Юрий Нагорнийх, който беше заместник-министър на спорта, докато начело на ведомството беше Мутко. До решението на МОК се стигна след 17-месечно разследване, водено от бившия президент на Швейцария Самуел Шмид. Той ръководеше независима комисия, която беше натоварена със задачата да провери разкритията на бившия директор на Московската антидопингова лаборатория Григорий Родченков за   за употреба, разпространение и прикриване на допинг по време на зимните олимпийски игри в Сочи през 2014 г. \"Резултатите не се базират само на разкритията на Родченков. Налице са научни доказателства, документи от свидетелски показания и кореспонденция\", обясни Шмид на съвместна пресконференция с президента на МОК Томас Бах. \"Допинг програмата е била под властта на руското спортно министерство. Затова тогавашният спортен министър (Мутко) носи отговорност за провала на тази система\", допълни 70-годишният швейцарец. Русия ще пропусне втора поредна олимпиада след летните игри в Рио де Жанейро през 2016 г. Миналата година МОК реши всяка международна федерация в отделните спортове сама да определи дали да допусне руски състезатели. В крайна сметка до пълна забрана се стигна само за отборите по  лека атлетика  (с изключение на Дария Клишина) и  по вдигане на тежести . Около 200 от общо 387 руски спортисти с квоти участваха в Рио 2016. \"Преди Рио нямаше възможност да изслушаме руската страна, а и тогава ставаше въпрос главно за провала на московската лаборатория. Сега говорим за манипулирането на една олимпийска лаборатория. Условията тогава и сега са коренно различни\", заяви Томас Бах. ", "date": "2017.12.05", "title": "Русия не беше допусната до зимните олимпийски игри"}
{"url": "http://www.dnevnik.bg/photos/2017/12/05/3091647_fotogaleriia_30_000_lampichki_i_25_kilometra_girliandi/", "text": "Светлините на коледната елха на София бяха запалени тази вечер в 19 часа пред НДК. Елхата е висока 10 метра и е украсена с около 30 000 лампички и гирлянди с дължина 2500 метра", "date": "2017.12.05", "title": "Фотогалерия: 30 000 лампички и 2.5 километра гирлянди на елхата на София"}
{"url": "http://www.dnevnik.bg/sviat/2017/12/05/3091663_nato_poiska_da_sa_mu_na_razpolojenie_samoletite/", "text": "Частните транспортни системи в Европа трябва да бъдат на разположение на НАТО при необходимост, включително превозните им средства - самолети, кораби, автобуси и камиони, каза днес генералният секретар на Алианса Йенс Столтенберг, цитиран от БТА. Заедно с върховния представител на ЕС по външната политика и сигурността Федерика Могерини той даде изявление след днешното заседание на външните министри от алианса. Столтенберг съобщи, че пактът се нуждае от сигурност на пътната и железопътната инфраструктура в Европа, за да може да разгръща силите си своевременно. Той добави, че засега съществуват трудности при прекосяването на границите от бюрократично естество. Генералният секретар на НАТО уточни, че държавите от закрития Варшавски договор не отговарят на изискванията на алианса за транспортна инфраструктура. Столтенберг посочи, че на днешната среща Европейският съюз и НАТО са утвърдили допълнителни мерки за сътрудничество. Те засягат устойчивостта на инфраструктурата, борбата с тероризма и мястото на жените в отбраната. В областта на борбата с тероризма пактът и ЕС ще задълбочат обмена на данни. Двете организации ще въведат еднакви изисквания и приоритети, отбранителните им сили ще бъдат на общо разположение, а държави извън ЕС ще могат да разгръщат войските си на европейска земя, съобщи Столтенберг.", "date": "2017.12.05", "title": "НАТО поиска да са му на разположение самолетите, корабите и камионите на европейските компании"}
{"url": "http://www.dnevnik.bg/photos/2017/12/05/3091185_fotogaleriia_svetovnite_snimki_na_denia_-_5_dekemvri/", "text": "Коледна украса в градината на къща, наречена \"Дом на Дядо Коледа\", в Мейрейил, Франция.", "date": "2017.12.05", "title": "Фотогалерия: Световните снимки на деня - 5 декември 2017"}
{"url": "http://www.dnevnik.bg/sviat/2017/12/05/3091682_desetki_sa_raneni_vuv_vlakova_katastrofa_krai/", "text": "Поне 50 души са пострадали, но никой от тях не е тежко ранен, след сблъсъка тази вечер на пътнически влак с товарна композиция край Дюселдорф, съобщи местната полиция. Инцидентът е станал в района на Меербуш. На мястото на катастрофата има много екипи на първа помощ и пожарната. От аварийните екипи съобщават, че първият им приоритет е да извадят хората от вагоните. С ранени е установен контакт и се работи по евакуирането им. По предварителна информация на борда на пътническия влак е имало около 150 пътници. Достъпът до влака е затруднен от скъсан захранващ кабел. Инцидентът е станал около 19:30 местно време, съобщи жп компанията \"Дойче бан\". Няма данни за пострадали българи От Министерството на външните работи съобщиха, че към 22.30 ч българско време посолството в Берлин не разполага с данни за пострадали български граждани при влаковата катастрофа в град Меербуш. Българското посолство следи ситуацията. Мисията ни е отправила запитване до германските власти и очаква допълнителна информация за инцидента. Всички български граждани, които желаят да получат актуална информация или да подадат сигнал за техни близки и познати, могат да го направят на дежурния телефон на посолството в Берлин:  +49 176 122 99 190 .", "date": "2017.12.05", "title": "Десетки са ранени във влакова катастрофа край Дюселдорф"}
{"url": "http://www.dnevnik.bg/sviat/2017/12/05/3091684_sauditska_arabiia_egipet_i_iordaniia_preduprediha/", "text": "Президентът на САЩ Доналд Тръмп разговаря днес с лидерите на Саудитска Арабия, Египет и Йордания, за да ги информира, че е решил да премести американското посолство в Израел от Тел Авив в Ерусалим, предадоха световните агенции, цитирани от БТА. Според официалното съобщение от Аман кралят на Йордания предупредил Тръмп, че такова решение ще има \"опасни последици за стабилността и сигурността в региона\" и ще попречи на усилията на САЩ да подновят израелско-палестинските мирни преговори. Египетският президент казал на Тръмп, че няма нужда \"да се усложняват нещата\" в Близкия изток и предупредил да не се предприемат стъпки, които биха подкопали шансовете за мир в региона, заяви говорител на президентството в Кайро. Египетският президент потвърдил позицията на Кайро за запазване на юридическия статут на Ерусалим в рамките на международните решения и съответните резолюции на ООН. По-рано днес Тръмп уведомил и палестинския президент Махмуд Абас по телефона за решението си. Саудитския крал Салман, казал на Тръмп, че преместване на американското посолство в Ерусалим е опасна стъпка, която ще разпали чувствата на мюсюлманите, добавя Ройтерс, като цитира саудитската телевизия. Арабската лига се събира извънредно Междувременно беше съобщено, че Йордания планира да свика извънредни заседания на Арабската лига и на Организацията за ислямско сътрудничество (ОИС) в събота и неделя, за да се обсъди как да се реагира на \"опасните\" последици от решението на президента на САЩ Доналд Тръмп да премести американското посолство в Израел от Тел Авив в Ерусалим. Това съобщи йорданският външен министър, цитиран от Ройтерс. Кралството в момента води консултации със страните членки на Арабската лига като неин председател, а също и с Турция, която председателства ОИС, заяви йорданският външен министър Айман Сафади пред Ройтерс. \"Тези срещи ще координират арабската и ислямската позиция към решението на Тръмп. Ерусалим е палестински, йордански, ислямски и християнски въпрос и всякакви опити да се решава едностранно съдбата му са незаконни и невалидни\", каза Сафади. ООН се обяви срещу едностранни действия Не закъсня и реакцията на Организацията на обединените нации, като нейният генерален секретар се обяви против каквито и да било едностранни действия към Ерусалим, които могат да подкопаят решението с две държави на израелско-палестинския конфликт, предаде \"Асошиейтед прес\". Говорителят на ООН Стефан Дюжарик заяви пред репортери в централата на ООН в Ню Йорк: \"Ние винаги сме гледали на Ерусалим като на въпрос за окончателния статут, който трябва да бъде решен с преки преговори между двете страни въз основа на резолюциите на Съвета за сигурност\". Дюжарик добави, че ООН очаква президентът Тръмп официално да обяви дали възнамерява да премести посолството на САЩ в Израел от Тел Авив в Ерусалим - ход, който Израел твърдо подкрепя, а палестинците са категорично против. Арабски и мюсюлмански страни предупредиха, че подобно решение или признаване от САЩ на Ерусалим за столица на Израел, може да провали крехките усилия за мир в Близкия изток, добавя АП.", "date": "2017.12.05", "title": "Саудитска Арабия, Египет и Йордания предупредиха Тръмп, че намеренията му за Eрусалим са опасни"}
{"url": "http://www.dnevnik.bg/sport/2017/12/05/3091664_mok_obiavi_che_niama_danni_putin_da_e_bil_vuvlechen_v/", "text": "Международният олимпийски комитет (МОК) обяви, че няма данни за участието на Владимир Путин в държавното спонсорираната схема за употреба, разпространение и прикриване на допинг в руския спорт. МОК отстрани Русия от участие  в зимните олимпийски игри в Пьончан през 2018 г., глоби руския олимпийски комитет с 15 милиона долара и наложи наказания на няколко руски ръководители, сред които вицепремиерът на страната Виталий Мутко. Според разследването на комисията \"Шмид\", което продължи 17 месеца, в основата на допинг схемата в Сочи е било спортното министерство. Освен Мутко, който по това време беше начело на министерството, наказание получи тогавашният му заместник Юрий Нагорних, както и шефът на организационния комитет на Сочи 2014 Дмитрий Чернишенко. Попитан дали Путин е знаел какво се случва със спортистите в неговата страна, ръководителят на комисията \"Шмид\" Самуел Шмид заяви: \"Няма фактическа информация за неговото участие.\" В същото време президентът на МОК Томас Бах каза, че не е дискутирал наказанието на Русия с Путин. Според шефа на олимпийския комитет няма причина Москва да бойкотира игрите в Пьончан. \"Бойкотът на олимпиада никога не е водил до някакви резултати. Освен това не виждам причина за подобен бойкот, тъй като допускаме до игрите \"чисти\" атлети. Именно те могат да прехвърлят мостове между Русия и олимпийския свят\", заяви германецът. Според руските медии в сряда, по време на третия ден от руския национален доброволчески форум, Путин ще обяви дали ще приеме или отхвърли предложението руски спортисти да участва в Пьончан под неутрален флаг и химн.", "date": "2017.12.05", "title": "МОК обяви, че няма данни Путин да е бил въвлечен в допинг схемата"}
{"url": "http://www.dnevnik.bg/sviat/2017/12/05/3091687_sauditska_arabiia_ochakva_do_100_mlrd_dolara_ot/", "text": "Повечето от задържаните в Саудитска Арабия при масираната хайка срещу корупцията са приели да сключат финансови споразумения, за да избегнат съдебно преследване, съобщи днес главният прокурор на кралството, цитиран от ДПА. \"В момента се финализират необходимите процедури, за да се сключат такива споразумения\", посочи в изявление Сауд Ал Моджеб. Задържани в различни петзвездни хотели в момента все още остават 159 души. Общо 320 уличени в корупция високопоставени саудитци бяха задържани, за да предоставят информация на разследването. \"В случай, че не се постигне споразумение, или ако задържаният отрича вмененото му обвинение, той се предава на прокуратурата за довършване на юридическата процедура срещу него\", каза Ал Моджеб. По-рано днес министърът на търговията и инвестициите Маджед бин Абдула Ал Касаби съобщи, че Саудитска Арабия е приключила с основната вълна от арести, извършени като част от мерките за борба срещу корупцията и смята да използва конфискуваните милиарди долари в проекти за икономическо развитие на монархията. При една от първите сделки с обвинените и задържани лица принц Митеб бин Абдула, на времето смятан за водещ претендент за трона, е бил освободен от ареста, след като се съгласил да плати 1 милиард долара. Министерството на финансите е открило специална сметка, за да получава парите от такива споразумения. Те може да достигнат между 50 и 100 милиарда долара, каза министър Ал Касаби. Средствата от тази сметка ще бъдат използвани за задоволяване на обществените нужди, за изграждане на жилища, защото това са пари за народа, допълни министърът. Той увери, че те няма да бъдат използвани за нищо друго освен за проекти за развитие. Под мотото борба с корупцията всъщност в Саудитска Арабия върви саморазправа с всички, които могат да оспорят властта на избрания от сегашния крал бъдещ ръководител на държавата Мохамед бин Салман. 32-годишният принц оглавява антикорупционния комитет, а кралят отстранява всички, които не са съгласни с избора му на наследник или имат достатъчно влияние да му се противопоставят.", "date": "2017.12.05", "title": "Саудитска Арабия очаква до 100 млрд. долара от обвинените за корупция и разкаяли се арестанти"}
