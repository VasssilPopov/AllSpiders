{"url": "https://www.dnevnik.bg/evropa/2018/12/25/3367180_braselona_zasili_merkite_za_sigurnost_sled/", "text": "Властите в Барселона засилиха мерките за сигурност след предупреждение на Държавния департамент на САЩ за риск от терористична атака в града по време на коледните и новогодишни празници, съобщи БНТ. Според испанския вестник \"Ел Паис\" полицията издирва 30-годишен мароканец с разрешително да шофира автобуси. През август миналата година джихадист вряза микробус в пешеходци в центъра на Барселона, загинаха 16 души, ранени бяха над 130.", "date": "2018.12.25", "title": "Браселона засили мерките за сигурност след предупреждение от САЩ"}
{"url": "https://www.dnevnik.bg/sport/2018/12/25/3367183_guardiola_viarva_che_manchestur_siti_igrae_po-dobre_ot/", "text": "Мениджърът на \"Манчестър сити\" Хосеп Гуардиола смята, че отборът му играе по-добре от миналия сезон. \"В малките детайли ние сме по-добри от миналия сезон. Това е нормално, защото прекарваме повече време заедно\", каза Гуардиола, цитиран от \"Скай спортс\". Според него \"Сити\" се представя по-добре в различни елементи на играта. Думите му идват след  изненадващата загуба от \"Кристъл палас\" на \"Етихад\" . \"Гражданите\", които спечелиха титлата миналия сезон след серия рекорди, вече изостават от \"Ливърпул\" в борбата за титлата. Гуардиола каза, че това, което най-много го е впечатлило миналия сезон, е било постоянството. \"Да спечелиш някоя купа или Шампионската лига - това са шест или седем мача, в които трябва да си добър. Но във Висшата лига може да има мачове през три дни и затова това е титлата, която най-много харесвам\". В следващия си двубой на 26 декември \"Манчестър сити\" гостува на \"Лестър\".", "date": "2018.12.25", "title": "Гуардиола вярва, че \"Манчестър сити\" играе по-добре от миналия сезон"}
{"url": "https://www.dnevnik.bg/razvlechenie/2018/12/25/3367176_akrisata_nina_dobrev_se_vurna_v_bulgariia_za_koleda/", "text": "Родената в България канадска актриса Нина Добрев се е върнала при семейството си в София, за да прекара Коледа. Актрисата, добила известност с ролята си в сериала \"Дневниците на вампира\" публикува снимки със семейството си в \"Инстаграм\".   Нина Добрев е родена в София през 1989 г., но две години по-късно родителите й емигрират в Канада. Тя заемаше главната роля в тийн сериала \"Дневниците на вампира\" от 2009 до 2016 г. След това тя участва в  \"Трите хикса: Отново в играта\"  - трета серия на популярния екшън с участието на Вин Дизел.", "date": "2018.12.25", "title": "Акрисата Нина Добрев се върна в България за Коледа"}
{"url": "https://www.dnevnik.bg/sviat/2018/12/25/3367178_putin_i_lukashenko_obsujdat_sporni_energiini_vuprosi_v/", "text": "Президентите на Русия и Беларус Владимир Путин и Александър Лукашенко започнаха нов кръг преговори в Кремъл, съобщи БТА, като цитира ТАСС.  В дневния ред са редица спорни въпроси, поставяни и от двете страни. Става дума за ценообразуването на руския природен газ. Беларуската страна е обезпокоена и от въпроса за компенсациите на спадащите приходи поради данъчната мярка на Москва, а руската страна - от въпроса за периодичното нарушаване на митническия режим между Беларус и Русия. Както по-рано каза прессекретарят на руския президент, лидерите на двете държави ще обсъдят и нюанси, свързани с действията на Русия в нефтената сфера. Освен това, лидерите \"ще си сверят часовниците по целия комплекс двустранни съюзни отношения\", включително по тематиката на развитие на съюзната държава на Руската федерация и Беларус, каза прессекретарят Дмитрий Песков. При откриването на срещата си с Лукашенко Путин обяви, че ще бъдат обсъдени спорни енергийни въпроси. Малко по-късно след срещата първият вицепремиер на Русия и министър на финансите Антон Силуанов каза, цитиран от ТАСС, че Русия и Беларус трябва, започвайки от 2020 година, да изработят предложения за формиране на цените на газа.  От началото на 2016 г. Беларус преговаря с Русия за намаляване на цената на газа. Спорът бе уреден през април 2017 г., \"Газпром\" намали за Беларус цените на газа за 2018-2019 г. Цената на руския газ за Беларус независимо от конюнктурата на цените през 2018 г. е 129 долара за хиляда кубика, а през 2019 г. - 127 долара.  Сега Минск и Москва продължават да преговарят за подготовка до 1 юли 2019 г. на документ, предвиждащ механизъм за формиране на цените на руския природен газ за Беларус, създадени са работни групи, които да подготвят предложение за промени в ценовото споразумение от 2011 г. Беларус се надява до 2025 г. да се създаде единен пазар на газ в рамките на Евразийския икономически съюз, което ще му позволи да купува газ по вътрешноруски цени, отбелязва ТАСС.", "date": "2018.12.25", "title": "Путин и Лукашенко обсъждат спорни енергийни въпроси в Кремъл"}
{"url": "https://www.dnevnik.bg/bulgaria/2018/12/25/3353981_chestito_rojdestvo_hristovo/", "text": " Днес християнският свят отбелязва Рождество Христово - рождението на Божия син Иисус Христос. Според евангелския разказ малко преди раждането на Иисус майка му Мария и съпругът ѝ Йосиф пристигнали от Назарет във Витлеем - родното място на Йосиф. По това време по заповед на римския император течало преброяване на населението и всеки трябвало да се запише там, откъдето е родът му. Тъй като градчето било препълнено и не намерили място в страноприемница, Мария и Йосиф се подслонили в пещера в покрайнините, където пастирите затваряли овцете. Там се родил Иисус. В мига на Рождеството в небето пламнала необикновена светлина - ангел се явил на намиращите се наблизо пастири и съобщил, че на света е дошъл Спасителят: \"И рече им ангелът: Не бойте се, защото ето, благовестя ви голяма радост, която ще бъде за всички човеци. Защото днес ви се роди в града Давидов Спасител, Който е Христос\" (Евангелие от Лука). Витлеемските пастири били първите, които се поклонили на Иисус. След тях били тримата влъхви - източни мъдреци, които следвали изгрялата на Изток звезда, за да се отдадат почит на Спасителя. Те поднесли злато, смирна и тамян на Младенеца, чието идване на земята отбелязва началото на новата ера. Ой, Коледо, мой Коледо Според народните традиции Коледа започва още от полунощ с обичая коледуване. В него участниците са само мъже – ергени, годеници и по-млади, скоро женени мъже. Всички носят едно общо име, което в различните говори е различно - коледари, коладници, коледаре, коледници. Още на  Игнажден  те си избират водач (станеник, старец) и се организират по групи по 10-15 човека. В групата има и по-малки момчета, които обикновено се движат пред коледарите и известяват стопаните за тяхното идване. Коледарите се обличат в традиционно празнично облекло със специална украса на калпаците. От полунощ до сутринта те обикалят домовете. По пътя, пред вратата и в къщата пеят специални обредни песни. Има песен за всеки от семейството — от най-възрастния до най-малкия. Песните са за здраве и дълъг живот, за имот, плодородие и благополучие, късмет, любов, щастие и добра среща, за радост, игри и веселия. На този ден постите свършват и семейната трапеза вече включва месни и млечни ястия. Вярващите ходят на черква, където има празнична служба. Празникът е известен още като Голяма Коледа, Божик, Божич. Имен ден празнуват Христо, Христина, Младен, Радомир, Радослав, Радостин. В 9.30 часа днес българският патриарх Неофит ще отслужи света литургия за Рождество Христово в катедралата \"Св. Александър Невски\".", "date": "2018.12.25", "title": "Честито Рождество Христово"}
{"url": "https://www.dnevnik.bg/bulgaria/2018/12/25/3366955_svetiia_sinod_da_otvorim_surcata_si_i_da_storim/", "text": "\"Нечувано тайнство днес се извършва ­ Бог става човек и естеството се обновява (Стихира, гл. 8) Възлюбени в Господа чеда на светата ни Църква,  Църковното богослужение изобилства с похвални песни, които откриват вечната, непреходна и спасителна истина. Истина, която повече от 2000 години разкрива смисъла и назначението на дивното и спасително събитие на Боговъплъщението. Преди повече от 2000 години ангелите изпяха дивната песен: \"Слава във висините Богу, и на земята мир, между човеците благоволение (Лука. 2:14), и тази песен никога не заглъхва в нашите църковни богослужения.  Рождество Христово е нечувано тайнство, което обновява човешката природа и цялото тварно естество; тайнство, което беше предвъзвестено още на праотците (Бит. 3:15). Богоизбраните мъже на ветхозаветния Израил трепетно очакваха изпълнението на това обещание. И днес се прекланяме пред Великата Тайна на благочестието: \"Бог се яви в плът (1 Тим. 3:16).  Изпълниха се дните на дългоочакваното Рождество на Богомладенеца и вече \"с нас е Бог (Ис. 8:10). Нашата надежда (1 Тим. 1:1) отдалечи всяка скръб и безнадеждност. Отдалечи се непроницаемият мрак, защото днес изгря вечната светлина, и затова радостта ни е пълна, и цялата Църква тържествено възглася: \"Твоето Рождество, Христе Боже наш, озари света със светлината на познанието (Тропар на Рождество Христово, гл. 4). Щедро огрени от тази духовна светлина, ние отново и отново се прекланяме и величаем безмерната Божия любов, защото Синът Божий заради нас и заради нашето спасение стана Син Човечески, за да освети падналата човешка природа, като даде възможност на повярвалите да възстановят нейната първоначална красота, и както припомня нашето православно богослужение \"падналия преди образ (Тропар, гл. 2). Непонятно е за човешкия ум това Божие дело, което се извърши чрез Въплъщението на Самия наш Бог и Творец.  Изминаха повече от две хилядолетия от Рождество Христово и Църквата ни напомня, че ние като вярващи православни християни трябва да бъдем \"синове на светлината и синове на деня: ние не сме синове на нощта, нито на тъмнината (1Сол. 5:5). Знаем, че е преходен образът на този свят (1Кор. 7:31), но ни очаква Вечното Божие Царство при нашия любящ Небесен Отец.  Господ Иисус Христос живя сред човеците и ни остави Своето спасително учение, и ни даде достоен пример за жертвена любов, затова в деня на Неговото Рождество, заедно с ангелското войнство отново и отново пеем и прославяме Всемилостивия Бог, и от дълбините на сърцата си възкликваме: \"Слава във висините Богу, и на земята мир, между човеците благоволение! (Лука. 2:14).  Възлюбени в Господа, Рождество Христово поражда в нашите души неизказана духовна радост, която ни дава сили и надежда да преодоляваме предизвикателствата на нашето време. Господ Иисус Христос ни посочва единствения път на спасението, от който да не се отклоняваме \"ни надясно, ни наляво, а да постъпваме благоразумно във всичките си пред- приятия (Иисус Навин 1:7).  Затова в този свят и пресветъл ден светата Православна църква ни призовава, като подражаваме на Всещедрия и Всемилостив Бог, и ние щедро да отворим нашите сърца, и да сторим всичко, което е по силите и възможностите ни, та между нас да няма никой самотен и без надежда. Днес за всички нас се ражда Спасителят Христос Господ, който като ни призовава да стоим непоклатно във вярата, ни учи: \"Вие сте светлината на света (Мат. 5:14).  Поздравяваме всички наши духовни чеда в пределите на Родината и извън нея със светлия празник на Христовото Рождество и отечески им благопожелаваме здраве, духовни успехи, мир в семействата, училищата, държавните институции, та да има повече благост, търпение, добра воля и любов.  Благодатта и мирът на раждащия се днес Богомладенец, и общението в Светия Дух да бъдат с всички нас!", "date": "2018.12.25", "title": "Светият Синод: Да отворим сърцата си и да сторим всичко, за да няма самотни и без надежда"}
{"url": "https://www.dnevnik.bg/zelen/2018/12/25/3367032_jult_kod_za_silen_viatur_e_obiaven_v_16_oblasti/", "text": "Жълт код за силен вятър е обявен в 16 области на страната за днес, обявиха от Националният институт по метеорология и хидрология. Предупреждението е в сила за областите Видин, Враца, Монтана, Плевен, Велико Търново, Габрово, Ловеч, Русе, Сливен, Стара Загора, Пловдив, Пазарджик, София град, София област, Перник и Кюстендил. В тези райони заради преминаващия студен атмосферен фронт още в началото на денонощието ще има временно усилване на вятъра до 14-19 м/сек. Жълт код за силен вятър е в сила и по Черноморието, където поривите на северозападния вятър ще достигат до 15-20 м/сек (7-8 бала по Бофорт). От НИМХ съветват за повишено внимание за летящи във въздуха предмети. По тази причина са възможни локални нарушения на обичайните дейности на открито.", "date": "2018.12.25", "title": "Жълт код за силен вятър е обявен в 16 области"}
{"url": "https://www.dnevnik.bg/bulgaria/2018/12/25/3366884_otec_sava_vseki_triabva_da_chue_bog/", "text": "Много млади семейства, деца, спокойствие, усмивки, естествено и земно. Общност. Такава е неделната литургия и събралите се за нея в параклиса на Богословския факултет на Софийския университет. Хората изпълват пространството пред малкото параклисче, идват още и още, почти всички са празнично облечени, носят и дребни почерпки. А след литургията ще се съберат на обща трапеза, където на чай и кафе ще си поговорят, ще споделят радостни случки или ще потърсят съвет от свещеника на храма – отец Сава. Няколко неща правят силно впечатление още при първото влизане към малкия параклис. Но основното са Поне десетина деца на различни възрасти – от хлапета на 2-3 години до вече тийнейджъри, обикалят свободно из хората, събрали се на неделна молитва. Гасят свещи, помагат в литургията както сами преценят. Влизат и зад олтара, ходят между хората. И никой от участващите в проповедта не ги спира. Не се чуват \"шът\" или забележки. Децата са включени и в богослужението. При откриването му всяка неделя, облечени в специални празнични одежди, някои със свещи, водят шествието, което минава сред хората. А после всяко само решава с какво и как да се включи. В навечерието на Рождество Христово някои подреждат направените по време на неделното училище картички, играчки, свещи, украса, картини. Всеки може да си избере и вземе нещо, като остави колкото пари иска и може в кутия за дарения. \"Това, което се опитваме да правим, е да не ги ограничаваме, оставяме ги да се чувстват в Божия дом, да се чувстват свободни. Това са и думите на Христос – оставете децата да дойдат при Мен и не им пречете. Те имат нужда в един ден от седмицата с тяхната игра да слоавословят Бога. Защото с всичко, което те правят с радост, слоавословят Бога\", казва отец Сава. Всички от общността казват, че времето на свещеника с децата е наистина специално. А беседите му с тях в неделя са малко по-различни. Не е нещо, което излиза извън каноните, което не е православно, но с много творчество, с много участие на децата, те успяват по още един различен начин да стига до религията, казва една от майките. А това, че участват активно, още повече ги привлича. \"През времето ми с тях, в неделното училище, гледам и аз да се уча от тях. Задавам им теми, питам ги какво мислят, как възприемат вярата, как я осмислят, слушам ги. И всички трябва да се учим от това, защото те най-чисто и ясно я виждат, те неподправено са привлечени от доброто и бягат от лошото. Те първи разпознават Христос при влизането му в Йерусалим и единствени не викат: \"Разпни го\", казва свещеникът. Тази свобода сякаш важи и за възрастните, дошли на литургия в малкия параклис. \"Това е дълбокият принцип в православието – да не се намесваме докрай, да не контролираме нещата, да не ги заключваме в нашите разбирания. А винаги да оставяме една врата, през която Бог да действа. Това не е нашето време, то е времето на Бога. Ние възвестяваме слизането на Божието царство на земята, друга реалност, време и пространство, където историята, в която живеем, се пресича с вечността\", обяснява отец Сава. Казва, че хората усещат това, усещат чувството за вечност, стъпване с единия крак във вечността. И това е, което ги привлича и задържа в храма – Бог.  Много от тях са приятели на младия свещеник, който всъщност някои може и да познават като Щони Кокудев – гайдар, гост-музикант в етно-групите \"Исихия\" и \"Кайно Йесно Слонце\". \"И аз, и приятелите ми, имахме различни търсения – свирихме, рисувахме, всякакво изкуство, какво ли не. А сега постепенно се оказва, че се намерихме отново в църквата, всеки от нас беше стигнал до църквата по различен път, по различен повод и начин. Тук се намерихме отново. Това е голямо чудо за мен\", казва отец Сава. А попитан как се съчетава съвременният живот с вярата, отбелязва: \"Дълбокият въпрос е за връзката между вярата и живота. Защото един от основните проблеми на съвременния човек е точно Смята, че в обществото назрява момента, нуждата от вяра. \"Народът дълго време се беше разцърковил. Да, ние сме традиционно православни християни, но трябва да изпълним отново със съдържание и смисъл тази идентичност\", посочва отецът. Но не трябва ли и църквата, вярата някак да се осъвремени, за да се пригоди към реалността: \"Вярата е отваряне на очите за присъствието на Бога, към една вечна реалност. В такъв смисъл вярата, вечността, не може да се адаптира към съвремието, по-скоро обратното. Ние трябва адекватно да възприемем тази вяра и в проповедта да я свидетелстваме на адекватен език, така че да ни разбират. Това е мисионерското начало и същност на църквата. И нашият параклис има тази задача пред себе си, мисия – да изработи такъв език. Всичко е едно опитване, търсене, да намерим верния изказ. Езикът е структура, невронна мрежа, с която да можем да изразим тази вяра на адекватен език\", казва свещеникът. Това е и другото което прави впечатление – в неделя богослужението е на \"Богослужението не е статичен ритуал, който винаги се повтаря. Той е винаги обновяваща се закваска. Богослужението ни дава импулса, той слиза от горе, минава през олтара, влиза в нас и след това мисията на всеки християнин е да предаде този импулс навън към света. Важно е да говорим в богослужението на майчиния си език, за да бъдем максимално открити, близо до Бога, да бъдем максимално искрени в молитвата си. Тогава повтарянето вече придобива смисъл, преживява се, осъзнава се, съпреживява се\", обяснява отец Сава. И продължава: \"Ние носим Бога – Неговия Образ и Неговата благодат в себе си, за езичниците това е нещо невероятно, смятат, че трябва да достигнем до него с някакви ритуали и жертвоприношения. Не, Той е в нас. Но не можем да Го приемем в себе си, ако не дойдем с братята и сестрите си на тази света Трапеза – на Литургията. И много хора са забравили това. Много хора казват, че вярват просто в някаква сила или че носят Бог в себе си и не разбират защо да се молят с другите. Христос казва, че Царството Божие е вътре в човека, но за да блесне това царство, за да се активира, не може да си седим вкъщи сами. Нашата молитва поединично е само подготовка за Литургията, Литургита е това, което ни обединява и ни замесва. Както замесваме тестото, слагаме му квас и то става хляб. Така и ние трябва да се замесим, не да се разпадаме индивидуалистично и всеки да е сам за себе си. Да кажеш, че не ти трябва литургия, богослужение е все едно да кажеш, че не ти трябва трапеза, не ти трябват майка ти, баща ти, семейството ти, ще си ядеш сам\". Свещеникът казва, че не църквата трябва да стигне до хората, те трябва да стигнат до нея, поканата е отправена. А към тази Трапеза. \"Понякога заради привнасянето на консуматорския дух в църквата, нещата не се получават. Трябва да се научим да бъдем активни. Църквата не е просто дом на свещеника, в който той трябва да посреща хората като гости. Напротив. Това е Домът Божий, за който цялата енория има грижа\", допълва отец Сава. Това се случва в параклиса, всеки носи по нещо, грижи се за другия. Знаят и проблемите, и радостите си. Поздравяват се за новородено бебе, молят се заедно за млада жена, която ражда в момента. А отец Сава винаги намира време да се помоли заедно дори и с всеки поотделно, потърсил го за помощ – за предстояща операция, за добър изход от други проблеми.  \"Много е важно да се радваме, а често не си позволявме да се радваме, не си позволяваме времето да дойдем на църква, където да се зарадваме и да споделим тази радост. Все казваме, че сме много заети, имаме други отговорности, ангажименти. Но това е една илюзия. Няма по-голяма отговорност към себе си и останалите, към семейството и света, от това да дойдеш един ден в седмицата да споделиш тази радост\", казва свещеникът. И допълва, че ако хората не го разбират това от духовна гледна точка, може да го видят поне от физическата страна, от нуждата на тялото. Залисани във всекидневието, погълнати от проблеми, притеснения, нерви...ние дори физически имаме нужда от един ден, от седмия ден, в който да се радваме. \"Да оставим нещата настрани и да дойдем в храма да се зарадваме. Да срещнем Христос. Безотговорно е непрекъснато да оставаме в това всекидневие и да не излизаме и за миг от него. Имаме нужда да се спрем за малко\", призовава отец Сава. И продължава: \"Ние в България сме одомашнили вярата, приватизирали сме я, затворили сме си я вътре в къщи. А църквата е останала за нас като празна конструкция, като празен дом или институция. Имаме такова съзнание – да си оправим нашия дом, нашето семейство, има кой да мисли за църквата – свещениците, клисарите. Но не е така, ако се погрижиш за църквата, то и семейството ти ще се освети. Църквата е семейство на семействата\". По думите му за случващото се не трябва да се обвиняват само църквата и свещениците. Самият той признава, че и той преди време е имал такива мисли, и е бил склонен да обвинява свещениците. \"Но всъщност ние сме едно цяло. Ако народът е достатъчно ревностен, той ще направи църквата, не бива да чакаме да ни се спусне нещо, трябва ние самите да го изработим. Свещеникът трябва да даде пример, на дело да покаже, но той не е свръхчовек и ако този негов пример не бъде последван, всичко се разпада\", отбелязва той. Отец Сава завършва, както и започва: \"Аз нищичко не мога да направя сам, ако нещо се е случило, Бог го е направил така, че да стане. Не искам да изглежда сякаш се опитвам да си присвоя нещо, което изобщо не е мое\". И разказва за първото си чувство при първата литургия като свещеник. \"Докато само помагах в олтара, също и като дякон, си представях, че свещеникът е центърът на всичко, което се случва. И когато за първи път застанах отпред, разбрах колко съм се лъгал – свещеникът също само се включва в литургията, помага, но Друг води. И затова понякога малко се изтощавам, когато ме поставят в центъра, когато ме питат за всяко нещо, това ограбва радостта. Всеки трябва да чувства Бог и да чува какво му говори на сърцето, а ние свещениците можем само да допринесем и насочим\".", "date": "2018.12.25", "title": "Отец Сава: Всеки трябва да чуе Бог"}
{"url": "https://www.dnevnik.bg/photos/2018/12/25/3352374_fotogaleriia_neobichainite_snimki_na_roiters_za_2018/", "text": "Агенция \"Ройтерс\" предлага и селекция на странни и необичайни истории в снимки, които фотографите й са направили през 2018 г. Котка, осветена от слънчева светлина, преминаваща през аквариум, в сибирския град Красноярск, Русия.", "date": "2018.12.25", "title": "Фотогалерия: Необичайните снимки на \"Ройтерс\" за 2018"}
{"url": "https://www.dnevnik.bg/sport/2018/12/25/3366941_moje_li_livurpul_da_razbie_kolednata_prokoba_i_da/", "text": "Висшата лига е първенство, в което традициите играят много голяма роля, или поне хората се интересуват от тях. Такава е и традицията на лидера по Коледа. В 27-годишната история на Висшата лига 14 пъти отборът, който е бил начело навръх Коледа, след това печели и титлата в края на сезона. Единственият тим, който пропуска да го направи, при това три пъти, е \"Ливърпул\". За последните 10 сезона мърсисайдци за трети път оглавяват класирането, но в предходните два се проваляха и не успяха да задържат аванса си до края на сезона. Освен това в последните 10 сезона всички други отбори успяха да триумфират с отличието през май. След  победата си над \"Уулвърхемптън\" на 21 декември  червените си гарантираха първата позиция по Коледа. Ден по-късно преследвачът  \"Манчестър сити\" загуби изненадващо у дома от \"Кристъл палас\"  и така \"Ливърпул\" повече с четири точки. Според мениджъра Юрген Клоп обаче никой от водещите отбори не може да е сигурен за мястото си. \"Програмата е наистина чудовищна и може да се получи драматично разместване само за два мача. Разликите не са толкова големи. \"Тотнъм\" спечелиха и не бива да бъдат отписвани. Всъщност за мен те никога не са били извън битката\", каза Клоп. Германецът трябва да подготви отбора си за три много важни мача в рамките на девет дни. На 26 декември (Боксинг дей) мърсисайдци приемат \"Нюкасъл\" на \"Анфийлд\", а три дни по-късно имат ново домакинство срещу \"Арсенал\". На 3 януари предстои решителен мач срещу \"Манчестър сити\" на \"Етихад\". \"Не съм чел информацията, с която ми цитирате, но е интересна. Знаете, че хората се вълнуват от традиции и тенденции, но аз гледам как се представя отборът. Най-важното е да запазим своя глад за успехи и дори тази ярост, с която играем\", допълни мениджърът на \"Ливърпул\".", "date": "2018.12.25", "title": "Може ли \"Ливърпул\" да разбие коледната прокоба и да стане шампион"}
{"url": "https://www.dnevnik.bg/detski_dnevnik/2018/12/25/3364090_kogato_babi_sreshtnat_deca/", "text": "Всеки вторник баба Еми и баба Мина прекрачват прага на... детска градина в Пловдив. Така се случи и на 23 октомври, когато с тях беше и баба Надя. Трите вървят бавно, като едната си помага с бастун. Идват от старческия дом, който е на две преки. Следващото препятствие пред тях са стълбите до втория етаж. Без да спрат, жените изкачват близо 15-те стъпала, защото знаят какво ги очаква горе. А там са 30-ина деца. Звукът от радостта, когато те видят трите баби, е сравним с появата на Дядо Коледа в градината. Баба Мина е \"най-старата\" в гостуването. Вече близо 2 години, винаги, когато може, идва да чете приказки. \"Четем, но като видим, че децата започнат да говорят помежду си, започваме да говорим с тях, да им задаваме въпроси. Те разказват за техните баби, дядовци, кучета, котки и т.н.\", разказва баба Еми. И допълва, че за нея е приятно да идва в градината - очевидно и на тях, щом идват, пояснява тя за другите две жени. Баба Надя е тук за втори път. Харесва ѝ много. с усмивка казва възрастната жена. Трите ще опитат да привлекат и други пенсионери от старческия дом към доброволческата дейност, но уточняват, че го правят \"полека-лека\". \"Някои се страхуват\", казва Еми и продължава: \"Няма нищо страшно, това са малки дечица.\" Когато са в градина \"Валентина\", Еми, Мина и Надя четат приказки, играят с децата на \"Бабо, разкажи\" или биват гримирани. С шега баба Надя казва, че съжалява, че точно когато се прави видео с тях, не е гримирана от децата. \"Правилата\" на \"Бабо, разкажи\" са следните - на всяко дете се раздава по един лист, на които са нарисувани пет или шест различни обекти, предмети, забележителности и т.н. Всяко дете трябва да отбележи по една голяма точка на листа си с молив, ако в разказите на бабите чуе нещо, което го има като рисунка на листа пред себе си. Трите баби разказват за семейството си и къде живее то. И трите имат деца и внуци, едната дори е прабаба. На въпрос към децата какво е прабаба - отговорът беше \"много стара баба\". Повечето роднини на бабите са в чужбина. Първа е Надя. Тя разказа, че има три внучки в Пловдив, които имат деца. Всички те обичат да се разхождат с кола на хълма в града. Другата - Мина, има две големи деца с внуци. Тя е прабаба. Третата - Еми, каза, че има дъщеря и син, които живеят в Англия и Белгия. \"Ама, госпожо, ние се напълнихме с точки\", провиква се едно от децата. Играта продължава. Победител, разбира се, няма, не е това и смисълът. След играта учителката Магдалена Лилова задава много въпроси на децата, на които те отговарят с вдигане на ръка - как стигат до детската градина, къде искат да живеят. На последния въпрос имаше завидно единодушие в отговорите и между Великобритания, Белгия и България, всички избраха България. А на въпроса защо - прозвуча гласно един отговор - \"Само тук можем да дишаме и живеем\". След това бабите сядат на три отделни маси. Всяка бива заобградена от няколко деца. Възрастните жени помагат на децата в оцветяването, говорят с тях, изслушват ги и разказват истории. Възпитават ги - да са тихи, нежни. След това Еми, Мина и Надя четат от детски енциклопедии и обясняват картинките и историите от тях. Едната баба попита какво е това, сочейки животински кожи - \"мръвки\", отговоря едно от децата. Директорката Евгения Церовска разказа, че на някои посещения на възрастните жени те се захващат и с математика. Тогава обаче идва озорването. \"От децата ли\", питаме - \"Не, от бабите\", усмихва се тя. След като Еми, Мина и Надя си тръгват, питаме децата дали им е харесвало посещението. Мия, Божидара, Катерина и Деян, без да се замислят и в един глас казват - \"даааа\" и допълват \"много, защото те са много добри\" и \"са много мили и хубави\". Бабите се връщат в старческия дом, за да продължат с другите си дневни занимания, а децата питат кога ще дойдат пак. Как се заражда идеята Магдалена Лилова каза, че се е запознала с Маргарита Ганчева от фондация \"Поколения заедно\" на съвместно педагогическо обучение, където говорили за идеята баби да посещават деца. Двете били запознати с практиката в Япония - детски градини и старчески домове да се строят на едно място и двете поколения да си сътрудничат. Така решили да пробват този вариант. Иначе идеята на Лилова дошла от посещенията ѝ в чужбина. Първо в Англия, където видяла български деца да работят доброволно в музей, подобен на \"Музейко\" в София. И от посещение в Холандия. Там тя била на гости в квартал с много родители и деца, в който има детска площадка, която те поддържат. На площадката се запознала със своя колежка от детска градина. Холандката я питала с колко деца работи, защото този ден тя е била много уморена. Лилова се съгласила, че е много е уморително, особено като се падне на преподавател група от 28 деца. Холандката била впечатлена от броя на децата и попитала колко учители се грижат за тях. Лилова отговорила - един човек преди обед и един следобед. Холандката ѝ казала, че те не обръщат никакво внимание на децата. От това Лилова се обидила много. \"Ние полагаме толкова усилия\", казала на колежката си от Холандия. Сега си спомня, че тогава е почувствала, че цялата ѝ работа няма смисъл. Така започнала да мисли варианти как да се справят с този въпрос. Изчислила и времето, което отива покрай храненията, преподаването, и разделила работните си часове на броя деца. Така разбрала, че няма какво да се обижда и думите на холандката били истина. Така стигнала и до идеята с бабите. Лилова е много благодарна на екипа в градината, директора и родителите, че са се съгласили да се допуснат непознати хора, че са им се доверили. \"Самите баби мислят как да е по-интересно на децата\", с радост говори за резултата от опита им. \"Ние си изграждаме малка общност, която си помага сама\", разказва тя. Допълва, че педагогическият ефект е позитивната среда. Доверието, което добиват едни към други. Вниманието, което децата получават - да бъдат чути, да кажат нещо и да чуят друго мнение, различно от това на учителя. Най-вече е ценно доверието и отварянето на съзнанието. Не може светът да се отваря, а образованието да стои затворено само между едни деца и един учител. Гостуването на бабите, родителите доброволци - помага на децата да видят и чуят и друга гледна точка и да бъде чута и разбрана тяхната\". Разказва, че с тези баби в градина \"Валентина\" са изградили доверието, което е дълъг път. Но той си е струвал, защото се отразява добре и на двете страни. \"Ако е едностранен процесът, той ще приключи бързо. Бабите се зареждат с оптимизъм, те се чувстват ценени. Децата се чувстват чути, а бабите - ценени. Те ни помагат в процеса на оформяне на личността на нас, на родителите. За мен присъствието на бабите се отразява и в семейството. Те се вълнуват какво става с тях. И това е оформянето на една общност. Ние сме свикнали старите хора да се чувстват немощни, а те показват, че възрастният човек може да е много значим, ако намери пътя и ако самият той се отвори също\", казва за финал Лилова и си пожелава и други баби да ходят в други детски градини, а дано и не само в Пловдив.", "date": "2018.12.25", "title": "Когато баби срещнат деца"}
{"url": "https://www.dnevnik.bg/sport/2018/12/25/3367093_hirsher_trudno_shte_povtoria_uspehite_ot_2018_g/", "text": "Носителят на Големия кристален глобус в алпийските ски за последните седем сезона Марсел Хиршер направи равносметка на изминаващата 2018 г., в която постигна големи успехи. Австриецът има кратка почивка по Коледа, преди на 1 януари да се включи в градския старт в Осло и да поднови битката в Световната купа. През 2018 г. Хиршер спечели дълго чаканото олимпийско злато, което му убягваше на игрите във Ванкувър и Сочи. В Пьонгчанг австриецът триумфира в гигантския слалом и комбинацията. Той подобри и рекорда на Ингермар Стенмарк по победи в една календарна година, като записа 14. Австриецът имаше възможност и за 15-и успех, но не завърши в  Мадона ди Кампилио на 22 декември . Все пак той има възможност и за 15-а победа, след като се очаква успехът на Щефан Люиц в Бийвър крийк да му бъде присъден. Германецът е пред дисквалификация заради използване на кислородна маска в стартовата къщичка, което е строго забранено. \"През тази година се чувствах в най-добрата си форма и мисля, че това се видя от резултатите, които постигнах. Наистина ще бъде много трудно да повторя успехите си\", каза Хиршер. Австриецът определи като най-щастливите събития през годината сватбата с дългогодишната му приятелка Лаура Мойзъл, както и раждането на първото им дете в началото на октомври. Хиршер има 63 победи в Световната купа, като е на трето място във вечната ранглиста зад Стенмарк с 86 и Линдзи Вон с 82. 29-годишният австриец добави, че ще опита да подобри върховото постижение. \"Не мога да кажа колко дълго ще карам. Разбира се, ще се опитам, но никога не знаеш какво ще се случи утре или след година. Искам да извлека максимума от своята кариера, за да съм напълно доволен от себе си\", каза още Хиршер. След 14 проведени от общо 41 старта за сезона Хиршер има 620 точки в класирането за големия глобус. Втори след него е Хенрик Кристоферсен с 352. Австриецът води и в техничните дисциплини. В гигантския слалом след проведени пет от общо 10 старта има 420 точки, със 196 повече от Алекси Пинтюро, а в слалома след три старта от общо 12 е с 15 точки повече от Даниел Юл.", "date": "2018.12.25", "title": "Хиршер: Трудно ще повторя успехите от 2018 г."}
{"url": "https://www.dnevnik.bg/photos/2018/12/25/3367073_fotogaleriia_koleda_po_sveta/", "text": "Милиони хора по света празнуват Рождество Христово. През вековете чисто религиозният празник се превръща в семеен. Въпреки общите черти като украсяване на коледно дърво, богатата трапеза, размяната на подаръци на много места по света имат свои традиции в празнуването на Коледа. На снимката: Град Фухейс близо до Аман, Йордания.", "date": "2018.12.25", "title": "Фотогалерия: Коледа по света"}
{"url": "https://www.dnevnik.bg/razvlechenie/2018/12/25/3367133_kevin_speisi_e_obviniavan_v_seksualno_posegatelstvo/", "text": "Американският актьор Кевин Спейси е обвинен в сексуална агресия над юноша, извършена през юли 2016 г. близо до Бостън, съобщи БТА, като цитира световните агенции, като се позоваха на информация на в. \"Бостън глоуб\". Актьорът ще се яви в съда на 7 януари, за да чуе официално повдигнатите му обвинения. Сексуалното посегателство е било извършено на остров Нантъкет. Полицията на острова води разследване по случая от ноември 2017 г. Майката на младежа - журналистката Хедър Ънръх, разкри, че е подала жалба срещу звездата. Тя разказва, че Спейси накарал сина й да пие в ресторант, а после напъхал ръката си в панталона му и го опипал. Агресията приключила едва когато актьорът станал от масата, за да отиде до тоалетната. Жена, която станала свидетелка на случилото, се притичала на помощ на младежа, който бил видимо потресен. Тя го посъветвала да избяга от ресторанта и той послушал съвета й. Майката на младежа разказа още, че първоначално синът й не подал жалба, защото бил много изплашен и притеснен. Но когато наяве излезли други обвинения срещу Спейси, отправени от други мъже, той решил да разкрие какво му се е случило. Срещу Спейси се водят разследвания за сексуални посегателства в Лондон и Лос Анджелис. Заради скандала Спейси беше изгонен от сериала \"Къща от карти\" и от филма \"Всичките пари на света\". Същевременно в \"Туитър\" Спейси публикува видеообръщение от името на Франк Ъндърууд, неговия персонаж от \"Къща от карти\", предадоха световните агенции. Видеото е озаглавено Let me be Frank (в превод от английски Позволете ми да бъда откровен, но и игра на думи, която може да се преде като Оставете ме да бъда Франк (Ъндърууд). Във видеото Спейси възприема интонацията на циничния политик, готов на всичко, за да разгроми противниците си, и се обръща директно към зрителя. Заснет в кухня, облечен с престилка с щампа на дядоколедовци, Спейси намеква във видеото, че хората не трябва да вярват на всичко, което чуват за него. \"Знам какво искате. Разбира се, нас се опитаха да ни разделят, но между нас има нещо силно и властно. Ние - ти и аз - сме споделяли всичко един с друг, аз ти разказах за моите най-потайни и мрачни тайни. Показах ти на какво са способни хората, шокирах те с моята откровеност, като при това по-скоро ти отправях предизвикателства и те заставях да се замислиш\", казва Спейси във видеото, обръщайки се към зрителя.  \"Знам, че искаш да се върна\", допълва той. \"С всеки ден у мен расте увереността, че съвсем скоро ти ще узнаеш цялата истина\", предупреждава той. \"Ако аз не съм плащал за нещата, които ние и двамата знаем, че съм извършил, със сигурност няма да платя за нещата, които не съм направил\", добавя Спейси. Засега студио \"Нетфликс\", създател на филма \"Къща от карти\", отказва да коментира видеото.", "date": "2018.12.25", "title": "Кевин Спейси е обвинен в сексуално посегателство над младеж"}
{"url": "https://www.dnevnik.bg/sport/2018/12/25/3367137_spartak_moskva_se_gotvi_za_razdiala_s_ivelin_popov/", "text": "Българският национал Ивелин Попов е близо до раздяла със \"Спартак\" (Москва), съобщава \"Спорт експрес\". Според информацията футболистът попада в списъка с играчи, на които треньорът Олег Коконов няма да разчита. Другите в списъка са Салваторе Бокети, Александър Самедов, Жано Ананидзе, Артьом Тимофеев и Роман Ерьоменко. Коконов даде интервю за изданието, като, без да назовава играчите, заяви, че решението е негово. \"На кого друг да е? Пред ръководството направих задълбочен анализ за това на кой пост какви футболисти имаме\", каза треньорът и обясни, че е получил подкрепата на ръководството. Той добави, че е информирал някои от играчите за решението си, но не всички, тъй като по това време са в почивка. Попов е в \"Спартак\" от 2015 г., като има шест гола в 77 мача. Кариерата му в руския футбол започна през 2012 г. с преминаването му в \"Кубан\" (Краснодар).", "date": "2018.12.25", "title": "\"Спартак\" (Москва) се готви за раздяла с Ивелин Попов"}
{"url": "https://www.dnevnik.bg/regioni/2018/12/25/3367145_regionalnoto_ministerterstvo_shte_izgrajda_vik_obekti/", "text": "С над 190 обществени поръчки и 1.2 млрд. лева по оперативна програма \"Околна среда\" 2014-2020 г. Министерството на регионалното развитие и благоустройството планира да изгради  800 км водопроводна мрежа, както и канализационни колектори, пречиствателни станции, съоръжения за третиране на утайки и други ВиК обекти. Крайният срок за подаване на проекти в Министерството на околната среда и водите (МОСВ) е 23 април 2019 г., но първите формуляри ще бъдат внесени още през февруари, съобщават от регионалното министерство. Оттам посочват, че ВиК проектите ще се изпълняват в 51 агломерации с общо население от над 2 млн. души. Регионалното министерство вече изпълнява два проекта по \"Околна среда\" за подобряване и изграждане на ВиК обекти в страната. Единият е за близо 58 млн. лв., като по него са сключени  23 договора за ВиК системите в 14 административни области . Вторият е за 16 млн. лева и е за изготвяне на финансова стратегия за отрасъла, развитие на нормативната уредба, изграждане на специализирани информационни системи за ВиК услугите и водностопанската инфраструктура, обучения за ВиК операторите и асоциациите по ВиК.", "date": "2018.12.25", "title": "Регионалното министерство ще изгражда ВиК обекти за 1.2 млрд. лева"}
{"url": "https://www.dnevnik.bg/bulgaria/2018/12/25/3367153_shte_se_spirat_kamionite_po_magistralite_i/", "text": "Между 14 и 20 ч. на 26 декември ще бъде ограничено движението на камионите над 12 тона по автомагистралите и най-натоварените пътища, съобщи БТА, като цитира Агенция \"Пътна инфраструктура\". Целта е да се гарантира безопасността и да се повиши пропускателната способност на инфраструктурата в края на почивните дни. Забраната не важни за камиони, които превозват бързоразвалящи се хранителни продукти и товари на температурен режим, живи животни и опасни товари.", "date": "2018.12.25", "title": "Ще се спират камионите по магистралите и натоварените пътища утре следобед"}
{"url": "https://www.dnevnik.bg/kultura/2018/12/25/3364012_otkus_ot_neizlechimiiat_romantik_na_frank_talis/", "text": "\"Неизлечимият романтик\" – дванайсет изключителни истории за обсебваща любов. Защото любовта не подбира жертвите си, нали? \"Неизлечимият романтик\" съдържа невероятни истории на пациенти на Франк Талис, които са буквално луди от любов: жена, която нищо на света не може да убеди, че зъболекарят й не е тайно влюбен в нея; вдовица, посещавана от духа на мъртвия си съпруг; нощен пазач, обладан от похотлив демон Любовта не подбира. Всеки търси любов, всеки се влюбва, всеки може да изгуби любовта си и всеки знае нещо за лудата любов. Но когато границата между нормалното и анормалното е премината, навлизаме в минното поле на истински обсебващата любов, която е нещо опасно и разрушително. Облягайки се на последните научни изследвания в областта на биологичните и психологическите механизми на емоционалното привличане и влюбването, Талис ни въвежда с дълбока симпатия в света на болезнено влюбените и ни показва какво става, когато \"любовта се обърка\". Роден през 1958 година, Франк Талис е изтъкнат английски писател и клиничен психолог. Преподавал е психология и невронауки, автор е на повече от 30 научни публикации и на 4 научно-популярни труда от областта на психологията: \"Да променим ума\", \"Скритият ум\", \"Болни от любов\" и \"Неизлечимият романтик\" – както и на поредица от криминални романи с главен герой детективът-психоаналитик Макс Либерман. По думите на големия британски писател Иън Макюън \"Неизлечимият романтик\" е блестяща, омагьосваща книга. В своя великолепен труд Франк Талис ни води в самото сърце на любовта. Болката и разрушителната сила на обсебващата любов приемат многобройни смайващи форми\". превод Надежда Розова Мъжът, който имаше всичко: Пристрастеният към любовта По време на терапия някои пациенти се впускат в нещо, което може да се оприличи на емоционален стриптийз. Съпротивата им отпада пласт след пласт, докато накрая се свлича и последната тайна и на бял свят излиза истината, колкото и да е болезнена, неприятна или шокираща. Този миг, мигът преди последното разбулване, е свръхнаситен. Преди почти трийсет години при мен идваше един предприемач – слаб, възрастен господин с брадичка ала Ван Дайк и предпочитание към пъстрите жилетки като средство против стреса. Разказа ми за проект, в който се канеше да инвестира, но всъщност не разбрах какво ми говори. Разгадах думите му едва няколко години по-късно. Дойде при мен общо на четири консултации. Първите три бяха рутинни – преценка, формулировка и малко предварителна обяснителна работа. Беше приветлив мъж с работнически произход и като мнозина, изкачили се по социалната стълбица до позиции, предполагащи власт и влияние, обичаше да разказва истории, които подчертават значимостта на постиженията му. Налагаше се непрекъснато да му напомням, че ни очаква работа. Имаше сърдечно заболяване и кардиологът смяташе овладяването на стреса за важна част от дългосрочното му лечение. Пациентът ми се усмихваше и оживено жестикулираше: закъде да бързаме? Имаме предостатъчно време. В престорената усмивка участват мускулите около устата, но не и мускулите около очите. Делтата от бръчици по слепоочията на предприемача не помръдна. Всъщност никога не помръдваше. Когато пристигна за четвъртата си консултация, поведението му беше по-кротко. Отговорите му на моите въпроси бяха лаконични и накрая той посегна за кърпичка. Увисналите торбички под очите му бяха събрали няколко сълзи. Попитах го какво има, но той продължи да ми дава неопределени и незадоволителни отговори почти до края на сеанса. Вдигна очи към стенния часовник, после изгледа и мен толкова съсредоточено и внимателно, че челото му се напрегна и сбърчи. Оставаха ни по-малко от пет минути. – Овладяване на стреса, а? – изрече той с леко пренебрежение. – Някои видове стрес не могат да бъдат овладени. Светлосивите му очи, които изглеждаха леко замъглени, не мигваха. Чух как кръвта забушува в ушите ми. Моментът беше напрегнат, като затишие пред буря. – Преди много време – продължи той – бях на кораб насред Северния ледовит океан, плавахме покрай паковия лед и аз наредих да хвърлят един човек зад борда. – Кой беше той? – попитах. Предприемачът отговори мрачно и категорично: – Беше много, много лош човек. – И вие просто го зарязахте там? – Да. Както ви казах, беше много лош човек. Разбирате ли? Много лош. Сериозно ли говореше пациентът ми? Или ме изпитваше? Дали не ме будалкаше? – Ще трябва да си поговорим за това Предприемачът дръпна маншета си и ми показа на ръчния си часовник колко е часът – нашите шейсет минути бяха изтекли. Имам друга среща. – Изправи се, повдигна панталоните си, облече дългото си палто и се ръкува с мен. – Да, ще поговорим за това. След като той си тръгна от кабинета ми, погледнах през прозореца. На забранено място беше паркиран черен мерцедес, от който излезе шофьор с униформа и отвори една от задните врати. Видях как предприемачът хлътна в тъмната вътрешност на автомобила. Повече не се върна. Понякога психотерапевтите си служат с термина \"пропуск\" – това са относително тривиалните проблеми, които пациентите използват като претекст да започнат терапия. А когато се почувстват по-непринудено и емоционално безопасно, разкриват истинския или съществения проблем. Нерядко се установява, че действителният проблем има морални измерения, които са причината за затормозеното съзнание. Съществуват несъмнени паралели между психотерапията и католическата изповед. Тайните терзаят душата и процесът на разтоварване носи огромно облекчение. За някои хора психотерапията не е нищо друго освен изповед. Али беше мъж към четиресетте. Дядо му, пристигнал във Великобритания като имигрант без пукната пара, и баща му (починал още когато Али бил съвсем млад) бяха създали голямо и печелившо предприятие. Али беше семеен, почтен човек, уважаван от водещите членове на общността. Струваше ми се достатъчно дружелюбен, но долавях у него и някаква дистанция. Познати ми бяха това поведение, тази нагласа, която създаваше у мен усещането, че пациентът седи зад дебело стъкло. Али беше някак хладен и емоционално равен. Усещах, че връзката помежду ни не се получава. За да бъде ефикасно едно лечение, между терапевта и пациента трябва да се установи връзка. Може да е съвсем простичка, както когато двама души работят заедно за постигането на обща цел. Или да е по-сложна, като в психоанализата, която придава важно значение на преноса към анализиращия на емоции и представи, свързани с предишни преживявания. Дистанцираното поведение на Али обикновено свързвах със свръхбогатите и със знаменитостите. Може би чувствата на първите се притъпяваха след продължителния досег с изключителни преживявания, а вторите се смущаваха да отговарят на въпроси, отнасящи се до истинската им самоличност. Много знаменитости са напълно неспособни да излязат от ролята си и продължават да се държат като комедианти, актьори или рокзвезди дори в кабинета за консултации. Което почти обрича опитите да им бъде оказана помощ. Все едно лекуваш фигура, не жив човек. Али се обличаше в небрежен стил – разкъсани джинси и маратонки, омачкана ленена риза, евтино хипи украшение на китката. Не беше човек, когото ще обвиниш, че се перчи с богатството си. Забелязах, че когато в разговора настане пауза, той бързо се отегчава. Беше женен за съпругата си Ясмин почти двайсет години и имаха четири деца. Бракът им не бе изрично уреден, но семействата им бяха делови партньори и двете страни бяха държали да запознаят младите и насърчили последвалото ухажване, може би дори го бяха предизвикали. След време чичовците на Али, които управляваха бизнеса на баща му, се бяха пенсионирали и Али беше станал административен директор. Всичките му деца ходеха в частни училища, а семейството му живееше в просторна къща в много престижно предградие. Али имаше всичко – наследено състояние, две спортни коли и красива, предана съпруга. Но един ден се случило нещо, което предизвикало неочакван семеен катаклизъм. Съвсем случайно – нямала никакви подозрения – Ясмин открила, че Али е ходил при проститутка. Взела телефона му, за да потърси нечий номер от списъка, и ужасена се натъкнала на поредица нецензурни съобщения. Били на другия телефон на Али, не на този, който ползвал обикновено. Али се смъкна ниско в креслото си, почти се излегна с изпружени крака. – Тя много се разстрои. Поиска развод. – Какво я накара да промени мнението си? – Обясних ѝ под какъв стрес се намирам. Не е лесно да управляваш огромен бизнес, а аз го правя вече доста време. Обясних ѝ, че от известно време съм потиснат и не разсъждавам трезво. А тя каза: \"Ако не си добре, трябва да потърсиш помощ, защото не го ли направиш, с нас е свършено\". Затова обещах да го направя. – Какво ви потиска? Той стисна устни и няколко секунди не отговори. След толкова дълъг размисъл очаквах нещо повече от една-единствена дума. – Стресът – Какво ви стресира? – Имам толкова много за вършене. Отговорности, административна работа. Преди няколко години имахме известни трудности и се наложи да уволня доста хора, които се грижеха за документацията. Лично се заех със счетоводството. – Не можете ли отново да назначите хора? – Мога, разбира се. Трябваше да го направя, но така и не се наканих. Все има нещо друго, което спешно изисква да му обърна внимание. – Кога сте под стрес? Как се чувствате? – Как се чувствам ли? Кимнах. – Ами не много добре. – Имате ли някакви симптоми? – Да, струва ми се. Главоболие. – Прокара линия по челото си с пръст. – Получавам силно главоболие. Не беше много разговорлив. Започнах да го разпитвам за депресията. – Когато сте депримиран, какви мисли ви минават? – Мисля за бизнеса как върви – Нещо друго? – За брака си. Не се гордея с постъпката си. Отговорите му бяха кратки и не съдържаха никаква информация. Сякаш от апатия му беше трудно дори да говори. Месестите му клепачи бяха провиснали и той примигваше бавно, като доволен котарак. Все едно всеки момент щеше да заспи. Веднъж един пациент заспа, докато говорех. Знаех, че ще се почувства неловко, ако го събудя, затова изчаках сам да го стори и щом отвори очи, довърших изречението си. Човекът дори не заподозря, че е спал петнайсет минути. Започнах да си мисля, че Али ме е потърсил заради заплахите от страна на жена му. Непозволените му срещи бяха разобличени и сега той се преструваше на болен, за да не започне съпругата му бракоразводна процедура. Казах му го възможно най-дипломатично и реакцията му ме учуди. – Не – възрази той и се надигна. Изглеждаше искрено разстроен от предположението ми. – Според мен Ясмин има право, наистина имам проблеми. – Бихте ли могли да ми разкажете по-открито какво се случва в главата ви? – Добре – завъртя той глава, като че се опитваше да освободи приклещен нерв. – Добре. Не съм свикнал с тези работи. – Посочи кабинета ми с широк ленив жест. – Не си падам по приказките.", "date": "2018.12.25", "title": "Откъс от \"Неизлечимият романтик\" на Франк Талис"}
{"url": "https://www.dnevnik.bg/sport/2018/12/25/3367144_italianskiiat_parlament_promeni_drastichno_roliata_na/", "text": "Италианският парламент прие закон, който драстично променя ролята на местния олимпийски комитет (CONI), съобщава insidethegames.biz. Според информацията се създава нова организация, контролирана от правителството, която ще отговаря за разпределението на средствата за спорт. Твърденията са, че бюджетът на олимпийския комитет ще се свие рязко от 400 млн. евро до 40 милиона. Законът беше приет с разнопосочни реакции в спортните среди в Италия. Президентът на CONI Джовани Малаго беше критичен. Според него целта е \"да се поеме контрол върху CONI, а не да се развива спортът\". По думите му законът може да превърне \"най-престижния олимпийски комитет в света в най-лошия олимпийски комитет в света\". Очаква се през януари да има среща между спортните федерации. Според \"Република\" ръководствата на почти всички федерации са притеснени от промените.", "date": "2018.12.25", "title": "Италианският парламент промени драстично ролята на местния олимпийски комитет"}
{"url": "https://www.dnevnik.bg/sviat/2018/12/25/3367160_vuorujeni_atakuvaha_libiiskoto_vunshno_ministerstvo/", "text": "Въоръжени нападатели са открили стрелба по сградата на външното министерство на Либия в столицата Триполи, съобщава \"Франс прес\", цитирана от \"Фокус\". След взрив на кола-боба трима или четирима са атакували сградата на министерството, като има един убит, а ранените са поне 3-ма, казва очевидец за АФП. \"Ройтерс\" съобщава за 9 ранени. Все още никой не е поел отговорност за атаката, пише още агенцията, но посочва, че в държавата има клетки на \"Ал Кайда\" и \"Ислямска държава\".", "date": "2018.12.25", "title": "Въоръжени атакуваха либийското външно министерство"}
{"url": "https://www.dnevnik.bg/photos/2018/12/25/3367125_fotogaleriia_na_turg_za_meso/", "text": "Пазарът за месо Смитфийлд в Лондон в навечерието на Бъдни вечер провежда публичен търг за различни видове месо. Клиентите са главно от ресторанти и магазини, но с наближаването на Коледа много лондончани стават рано, за да си купят месо от пазара, защото там цените са най-ниски. Смитфийлд съществува на това място от 1174 година.", "date": "2018.12.25", "title": "Фотогалерия: На търг за месо"}
{"url": "https://www.dnevnik.bg/bulgaria/2018/12/25/3367163_nedostigat_jelaeshti_da_sa_priemni_roditeli/", "text": "Над 600 деца, лишени от родителска грижа, посрещнат Коледа в институции, съобщи БНТ. И в края на тази година от Агенцията за социално подпомагане (АСП) отчитат недостиг на желаещи да станат приемни родители. Най-остра нужда има в областите Ямбол и Бургас, където много майки изоставят бебетата си още в родилния дом. Приемните семейства в България са около 2300, но те не са достатъчно, за да осигурят домашна грижа за нуждаещите се деца. \"Смятаме,че е необходимо да привлечем още поне около 500-600 родители, които да поемат грижата за децата бебета, деца до 3 години, деца с увреждания\", каза пред БНТ Емил Тодоров, директор \"Закрила на детето\" в АСП.", "date": "2018.12.25", "title": "Не достигат желаещи за приемни родители"}
{"url": "https://www.dnevnik.bg/sport/2018/12/25/3367164_alegri_shte_dade_pochivka_na_ronaldo_za_da_go_suhrani/", "text": "Звездата на \"Ювентус\" Кристиано Роналдо ще получи почивка. Нападателят няма да играе в гостуването на \"Аталанта\", заяви треньорът Масимилиано Алегри. Специалистът обясни, че иска португалецът да е във върхова форма през март. \"За първи път двамата с него ще можем да гледаме заедно мача от пейката. Щастлив съм от това, което показва. Той прави най-добрия си старт - това показва статистиката за вкарани голове и асистенции\", каза Алегри. \"Той обаче ни е необходим във върхова форма през март, когато Шампионската лига се завръща и трябва да има решаваща роля, също като всички останали\", добави треньорът. \"Ювентус\" е убедителен водач в Серия А. като все още е непобеден с има 49 точки и води с осем пред втория \"Наполи\".", "date": "2018.12.25", "title": "Алегри ще даде почивка на Роналдо, за да го съхрани за пролетта"}
{"url": "https://www.dnevnik.bg/photos/2018/12/25/3363855_fotogaleriia_nai-dobrite_snimki_ot_bulgarskiia_sport/", "text": "Българският спорт изпраща поредна година със смесени чувства. Въпреки това през 2018 г. донесе много и разнопосочни емоции на феновете. На снимката: Кубрат Пулев   и направи решаваща крачка към втория си мач за световна титла. С този успех българският боксьор стана официален претендент за пояса на Международната боксова федерация (IBF), който се държи от Антъни Джошуа.", "date": "2018.12.25", "title": "Фотогалерия: Най-добрите снимки от българския спорт през 2018"}
{"url": "https://www.dnevnik.bg/sviat/2018/12/25/3367165_papa_francisk_prizova_za_prekratiavane_na_konfliktite/", "text": "Светът да остави настрана \"пристрастните интереси\", за да се намери политическо решение на войните в Сирия и Йемен и на конфликтите в Украйна и на Корейския полуостров. За това призова главата на Римокатолическата църква папа Франциск в традициононто си коледно обръщение, предава предаде \"Асошиейтед прес\". Според папа Франциск \"нашите различия не са вредни или опасни, а са източник на изобилие\". Папата изрази и надежда, че израелците и палестинците ще възобновят диалога и ще ще сложат край на конфликта между тях, както и е че сирийските бежанци ще се върнат по домовете си. \"Нека международните общности работят решително за политическо решение.. така, че сирийският народ, особено всички, които са били принудени да напускат собствените си земи и да потърсят убежище другаде, да се завърнат и да живеят в мир в собствената си страна\", каза папа Франциск. Той отбеляза и че тенденциите към национализъм, подхранващи подозрителност към мигрантите и бежанците, стават движеща сила в много европейски държави. Посланието на Коледа според главата на католическата църква е, че \"бог е добър баща и всички сме братя и сестри\". Без братството \"дори най-добрите ни планове и проекти рискуват да бъдат бездушни и празни\". Така Франциск, който е аржентинец призова също за социална хармония в Никарагуа и Венецуела, държави, измъчени от вътрешнополитически конфликти.", "date": "2018.12.25", "title": "Папа Франциск призова за прекратяване на конфликтите в Сирия, Йемен, Украйна"}
{"url": "https://www.dnevnik.bg/sport/2018/12/25/3367166_oshte_shestima_tenisisti_ot_top_50_biaha_obiaveni_za/", "text": "Още шестима тенисисти от топ 50 на световната ранглиста бяха представени като участници в турнира в София. Най-предно класираният от новообявените състезатели е унгарецът Мартон Фучович, заемащ 36-ото място в класацията на АТП. Сред другите в топ 50 са още Андреас Сепи (37), Мартин Клижан (41), Адриан Манарино (42), Матю Ебдън (46) и Робин Хаасе (50). В турнира ще участва и босненският тенисист  Мирза Башич, който миналата година триумфира с титлата в \"Арена Армеец\" . Другите по-познати имена от обявените на Коледа в списъка за София са на Денис Истомин и Михаил Кукушкин. До момента  акцентът падна върху Стан Вавринка,  Стефанос Циципас и Карен Хачанов . Българите Димитър Кузманов и Адриан Андреев получиха \"уайлд кард\" за основната схема на турнира. Карен Хачанов (Русия) – 11-и в света Стефанос Циципас (Гърция) – 15 Данийл Медведев (Русия) – 16 Николоз Басилашвили (Грузия) – 21 Роберто Баутиста Агут (Испания) – 24 Фернандо Вердаско (Испания) – 28 Гаел Монфис (Франция) – 29 Мартон Фучович (Унгария) – 36 Андреас Сепи (Италия) – 37 Мартин Клижан (Словакия) – 41 Адриан Манарино (Франция) – 42 Матю Ебдън (Австралия) – 46 Робин Хаасе (Холандия) – 50 Михаил Кукушкин (Казахстан) – 53 Матео Беретини (Италия) – 54 Ян-Ленард Щруф (Германия) – 57 Мариус Копил (Румъния) – 60 Стан Вавринка (Швейцария) - 66 Мирза Башич (Босна и Херцеговина) - 87 Денис Истомин (Узбекистан) – 92 Ласло Джере (Сърбия) – 93", "date": "2018.12.25", "title": "Още шестима тенисисти от топ 50 бяха обявени за турнира в София"}
{"url": "https://www.dnevnik.bg/sviat/2018/12/25/3367167_netaniahu_shte_specheli_predsrochnite_izbori_v_izrael/", "text": "Първото допитване до общественото мнение, след като  беше обявено, че в Израел ще има предсрочни избори , предрича поредна убедителна победа за премиера Бенямин Нетаняху, съобщи БТА, като цитира \"Асошиейтед прес\". Резултатите от допитването, публикувани днес във всекидневника \"Маарив\", показват, че управляващата партия \"Ликуд\" на премиера Нетаняху със сигурност ще има 30 места в 120-местния Кнесет и той ще разполага с мнозинство за десния си националистически блок.  На второ място, според анкетата, с 13 места, е все още хипотетичната партия начело с бившия военен ръководител Бени Ганц, който предстои да обяви дали ще се яви на изборите. Левите и центристките партии остават далеч назад. Левоцентристката партия Йеш Атид (\"Има бъдеще\") начело с Яир Лапид вероятно ще получи 12 места при 11 в сегашния състав на парламента, посочва \"Ройтерс\". Допитването е проведено сред 502 израелски евреи и араби и допустимата грешка е 4.3-процентни пункта. Нетаняху обяви предсрочни избори през април, подготвяйки терена за тримесечна кампания, помрачена от поредица разследвания за корупция срещу него, подчертава АП. Нетаняху ще спечели с лекота изборите на 9 април, съобщи \"Ройтерс\" и допълни, че те ще му помогнат да устои на възможни обвинения в корупция. Премиерът е разследван по три дела за подкупи, но отрича да е извършил нещо нередно. Той очаква решението на главния прокурор дали да приеме полицейската препоръка да бъдат повдигнати обвинения срещу него.  Възможното предявяване на обвинение се очаква в рамките на няколко седмици, но според израелски медии главният прокурор може да предпочете да отложи решението си, за да не се отрази то на изборните резултати. Министерството на правосъдието съобщи вчера, след обявяването на предсрочните избори, че работата по делата ще продължи, \"независимо от политическите събития\". В коментар на резултатите \"Маарив\" отбелязва, че ако Нетаняху спечели, ще може да изпълни обещанието си, дадено вчера, да сформира дясно правителство, подобно на това, което оглавява в момента. Според допитването Нетаняху, който в момента е четвърти мандат министър-председател, може да разполага с поне 63 места, с две повече, отколкото има сегашната му коалиция, посочва \"Ройтерс\". В последните си изказвания Нетаняху се концентрира върху това, което смята за свои главни постижения - справянето със заплахите за сигурността, идващи от Иран и палестинските бойци, изграждането на силна икономика и дипломатическите контакти с арабски държави в Персийския залив, които споделят загрижеността на Израел по отношение на Иран.", "date": "2018.12.25", "title": "Нетаняху ще спечели предсрочните избори в Израел, показва допитване"}
{"url": "https://www.dnevnik.bg/photos/2018/12/25/3367111_fotogaleriia_na_lov_za_lisici/", "text": "Ловци и хрътки от клуба Meath Hunt участваха в традиционния коледен лов на лисици в Келс, Ирландия.", "date": "2018.12.25", "title": "Фотогалерия: На лов за лисици"}
{"url": "https://www.dnevnik.bg/sport/2018/12/25/3367171_zvezdata_na_ruskiia_biatlon_shipulin_obiavi/", "text": "Звездата на руския биатлон Антон Шипулин обяви края на състезателната си кариера. Той посочи, че е загубил мотивация и че надпреварата в Гелзенкирхен на 29 декември ще е последният старт в кариерата му. Решението му идва в разгара на разследване, подето от австрийските власти. Тогава беше съобщено, че  няколко руски спортисти са в основата на проверки от австрийската полиция . \"Няма смисъл да продължавам да измъчвам себе си, почитателите си и близките си. Не мога да намеря мотивацията, от която се нуждая\", каза 31-годишният Шипулин в Москва. Руснакът добави, че освен това има и здравословен проблем. \"Три пъти в последния месец страдах от вирусни инфекции\", каза Шипулин. Той обаче посочи, че не опитва да бяга от проблемите. \"Винаги съм казвал, че съм чист\". На 13 декември австрийските власти обявиха, че разследват руски биатлонисти за евентуални допинг нарушения по време на световното от 2017 г. Шипулин е олимпийски шампион от Сочи 2014 с руската щафета, но не получи разрешение да участва в Пьонгчанг 2018.", "date": "2018.12.25", "title": "Звездата на руския биатлон обяви оттеглянето си в разгара на разследване"}
{"url": "https://www.dnevnik.bg/sport/2018/12/24/3366923_fotogaleriia_predkoledno_nastroenie_ot_visshata_liga/", "text": "Коледа настъпи, но коледният дух вече превзе английския футбол още преди няколко дни. През уикенда се изигра първият кръг от натоварената празнична програма, а феновете на стадионите във Висшата лига показаха ефектни костюми. На снимката: Феновете на \"Арсенал\" се водят от максимата, че на празника стават чудеса, и питат Дядо Коледа дали може да им донесе титлата на \"Емиратс\".", "date": "2018.12.25", "title": "Фотогалерия: Предколедно настроение от Висшата лига"}
{"url": "https://www.dnevnik.bg/sport/2018/12/25/3367174_mbape_beshe_izbran_za_nai-dobur_futbolist_na_franciia/", "text": "Нападателят на ПСЖ Килиан Мбапе беше определен за най-добър футболист на Франция за 2018 г. от \"Франс футбол\". Той изпревари Рафаел Варан от \"Реал\" (Мадрид) и Антоан Гризман от \"Атлетико\" (Мадрид), който взе приза през 2016 г. Миналата година отличието отиде при Н'Голо Канте. Мбапе е основна част от ПСЖ, с който спечели титлата, Купата на Франция и Купата на лигата. Най-големият успех на нападателя дойде с националния отбор при триумфа на световното първенство в Русия. По-рано през декември  Мбапе остана четвърти за \"Златната топка\" . Тогава Лука Модрич взе отличието, а след него в тройката се наредиха Кристиано Роналдо и Гризман.", "date": "2018.12.25", "title": "Мбапе беше избран за най-добър футболист на Франция"}
{"url": "https://www.dnevnik.bg/sviat/2018/12/25/3367162_kratki_novini_dvama_ubiti_i_11_raneni_pri_vzriv_na/", "text": "Най-малко 21 са ранени, когато автобус, в който въоръжен с нож мъж, взел заложници, се врязал в пешеходци в Източен Китай, съобщи \"Франс прес\". Нападателят е задържан от полицията. Мотивите му засега не са известни. Нападението е станало в град Лунян, провинция Фуцзян. Сред убитите има един полицай.", "date": "2018.12.25", "title": "Кратки новини: Владимир Путин ще посети Сърбия през януари"}
