{"url": "http://www.dnevnik.bg/sport/2017/07/25/3013155_neudurjimiiat_piiti_schupi_vtori_svetoven_rekord_za_den/", "text": "Адам Пийти продължи зрелищното си представяне на световното първенство по плувни спортове в Будапеща. Само за ден той два пъти счупи световния рекорд на 50 м бруст, при това без да дошъл финалът. След като по-рано през деня той не спести усилия и беше най-бърз в сериите с рекордните 26,10 сек., вечерта дойде време и за новото му вихрено плуване. В полуфинала Пийти стана първият състезател, слязъл под границата от 26 секунди, като спря хронометрите на 25,95 сек. \"Честно, не мога да повярвам. Не мога дори да мисля. Просто излязох и направих това, което правя\", каза 22-годишният Пийти пред Би Би Си. Световният шампион в дисциплината гледа уверено към финала в сряда с надеждата да защити титлата си. Той  вече го направи на 100 м бруст в понеделник . Пийти добави, че гледа къде може да подобри представянето си. Стремежът му е да стигне до 25,5 сек.", "date": "2017.07.25", "title": "Неудържимият Пийти счупи втори световен рекорд за ден"}
{"url": "http://www.dnevnik.bg/sviat/2017/07/25/3012844_etnicheski_albanec_shte_vodi_chestvaneto_na_ilinden_v/", "text": "Председателят на македонския парламент, етническият албанец Талат Джафери, чието  избиране  доведе до  безредици в парламента  в Скопие през април, ще изнесе най-важната реч за честванията на Илинденско-Преображенското въстание, които са и националният празник на страната. Това гласи решение на кабинета в Скопие, цитирано от елетронното издание МКД. На Мечкин камен в района на Крушево, където по традиция са главните възпоменателни събития - Джафери ще е основната фигура, тъй като по протокол той ще е най-високопоставеният представител на Македония с церемониални функции. На това място, скалисто плато край Крушево в Югозападна Македония, се води и най-кръвопролитната битка от въстанието. Тази роля на Джафери се налага заради графика на президента Георге Иванов и премиера Зоран Заев. На 1 и 2 август той трябва да посрещне българския си колега Бойко Борисов и външния министър Екатерина Захариева, които ще са в Скопие за подписването на  Договора за добросъседство , който стана спорна тема в македонските медии и общественост заради липсата на информация и дебат по съдържанието му дни преди планирания подпис. Засега не е ясно кога и къде точно би се подписал договорът, който според управляващите в Скопие все още е \"чернова\", а според Захариева - финализиран текст, по който няма да се работи повече. Македонската опозиция призова в края на миналата седмица за \"отворен дебат\" върху съдържанието на договора и обвини кабинета на Заев, че крие съдържанието му. Съвместното  отбелязване на Илинден  със София също буди спорове. Отделно Заев ще присъства на 2 август и на среща на страните от Адриатическата харта (Хърватия, Македония, Босна и Херцеговина, Черна гора и Албания) с американския вицепрезидент Майк Пенс.", "date": "2017.07.25", "title": "Етнически албанец ще води честването на Илинден в Македония заради визитата на Борисов"}
{"url": "http://www.dnevnik.bg/bulgaria/2017/07/25/3013033_raionniiat_prokuror_na_sofiia_podade_ostavka/", "text": "Районният прокурор на София Петър Белчев е подал оставка, съобщи БНТ. Пред \"Правен свят\" от Софийската районна прокуратура (СРП) са обяснили, че Белчев е напуснал поста на административен ръководител като акт на морална отговорност заради случая със Стефан Станев. Той е задържан по обвинение, че е убил приятелката си Виола, а  проверка  след това установи, че прокурори от СРП са отказали няколко пъти да започнат разследвания срещу него за закана с убийство. Белчев беше избран за ръководител на обвинението през 2014 година.", "date": "2017.07.25", "title": "Районният прокурор на София подаде оставка"}
{"url": "http://www.dnevnik.bg/sport/2017/07/25/3013028_baiern_pobedi_chelsi_v_krasiv_mach_s_pet_gola/", "text": "Шампионът на Германия \"Байерн\" победи първенеца във Висшата лига \"Челси\" в среща от \"Интернешънъл чемпиънс къп\". Баварците се наложиха с 3:2 в Сингапур. Мачът беше красив с активна игра и чести атаки въпреки големия брой смени след почивката. Баварците започнаха вихрено и поведоха с три гола за по-малко от половин час игра. В края на първата част Алонсо намали, а след почивката Миши Батшуай вкара за 2:3. \"Челси\" удари и греда, като не можа да стигне до равенство. Още в шестата минута Рафиня даде преднина на \"Байерн\" след далечен диагонален удар по земята. След още толкова Томас Мюлер от воле засече подаване на Франк Рибери за 2:0. Нападателят увеличи преднината на отбора си в 27-ата минута. Мюлер вкара много красив гол след техничен удар от около 20 метра. В последните секунди на добавеното време Алонсо стреля отляво и намали. След почивката бяха направени много смени, но мачът продължи в добро темпо. В 85-ата минута след ъглов удар Батшуай засече за 2:3.", "date": "2017.07.25", "title": "\"Байерн\" победи \"Челси\" в красив мач с пет гола"}
{"url": "http://www.dnevnik.bg/biznes/turizam/2017/07/25/3013055_koncesioneri_na_plajove_poiskaha_durjavata_da_otkrie/", "text": "Асоциацията на концесионерите на морските плажове (АКМП) поиска от компетентните държавни органи да открият какъв е източникът на замърсяване с мазутни топчета на плажове по Южното Черноморие от Несебър до Синеморец. Замърсяванията не са сериозни, но се случват ежедневно, отбелязват от асоциацията. Те са притеснени, че такива случаи не е имало от години, и изразяват готовност да помогнат на държавните институции за установяване на произхода на замърсяването. Подозренията на концесионерите са, че мазутът идва от нефтен разлив или друго нерегламентирано изхвърляне на отпадни води от миенето на танковете на преминаващите през Бургаския залив танкери, или други плавателни съдове. Междувременно от регионалната екоинспекция в Бургас съобщиха, че са направени инспекции на южния плаж в Несебър и централния в Равда и е установено наличие на малки топчета от втвърден мазут, на места примесен с водорасли. Морската вода обаче е била видимо чиста. Взети са водни проби, които ще бъдат анализирани по показател нефтопродукти. На концесионерите на всички плажове е дадено предписание за незабавно почистване на плажната ивица, което да продължи до пълното отстраняване на замърсяването. От РИОСВ - Бургас, припомнят, че първото замърсяване тази година е било през юни на плажа на Обзор и се предполага, че морското течение го разнася по крайбрежието на Южното Черноморие. На 19 юли сигнал беше подаден за плажа на Синеморец, община Царево. Тогава от Морска администрация - Бургас, съобщиха, че вероятната причина е старо замърсяване извън териториални води на България, което било изхвърлено на брега от силния вятър и бурното море.", "date": "2017.07.25", "title": "Концесионери на плажове поискаха държавата да открие кой замърсява морето с мазут"}
{"url": "http://www.dnevnik.bg/bulgaria/2017/07/25/3013009_vremennata_komisiia_za_ndk_prikljuchi_s_preporuka_za/", "text": "След четири седмици шумни заседания временната анкетна комисия, която трябваше да разследва разходите за европредседателството в Двореца на културата, приключи с препоръка Сметната палата да направи одит за съотвестствие във финансовото управление на НДК между 2015 г. и 2017 г.. С мнозинството си в комисията ГЕРБ и \"Обединени патриоти\" приеха окончателния доклад за дейността й, в който заключават, че има налице \"съмнения за извършени нарушения\" от бившия директор за този период Мирослав Боршош. Срещу формулировките в доклада гласуваха останалите 9 депутати от опозицията. \"Изключителна наглост е когато управляващите са нагазили лука с много милиони, да си избират председател и мнозинство в комисия, с които си гласуват доклада. Те заметоха следите и не отговарят на очевадния въпрос кой е чадърът над г-н Боршош, а чадърът очевидно е премиерът г-н Борисов\", коментира Румен Гечев от БСП. Комисията възникна по искане на социалистите, след като вицепремиерът по европредседателството Лиляна Павлова уволни директора на НДК Мирослав Боршош заради съмнения за злоупотреби, но премиерът Борисов го  върна на поста и извади  Двореца на културата от ресора на Павлова. В края на краищата бившият директор на НДК се оттегли сам, след като стана ясно, че по случая текат проверки на ДАНС, прокуратурата и Държавната финансова инспекция. В момента са му повдигнати  две обвинения за нецелево разходване на средства. На заседанията на комисията стана известно, че  и Павлова, и дългогодишния принципал на НДК от ГЕРБ Томислав Дончев  са видели сериозни пропуски в работата на Мирослав Боршош, както и че той отказвал да предоставя информация на тях и други държавни институции. Бивши председатели на съвета на директорите на дружеството свидетелстваха, че той се е разпореждал еднолично с активите на дружеството. Според настоящия временен директор на НДК Ангел Митев  3,6 млн. лв. от отпуснатите за европредседателството пари  са изхарчени за други цели. Самият Мирослав Боршош  отказа да се яви на изслушването на комисията , а депутатите от ГЕРБ гласуваха среку предложението да бъде повикан и премиера Бойко Борисов. Не бе призован и министъра на културата от бившето правителство на ГЕРБ Вежди Рашидов, който, макар и управлявал дружеството последно през 2015 г.,  загатна,  че бил сменен от колегите си като принципал на ГЕРБ, когато започнал да разследва управлението на Боршош. Вместо това от ГЕРБ днес хвърлиха вината към депутата от БСП и принципал на НДК за трите месеца на служебното правителство Деница Златева. \"Ако чакахме на Деница Златева и на вашето правителство, назначено от президента Радев, днес нямаше да знаем нищо и вие изобщо нямаше да знаете какво се случва в НДК\", възкликна Тома Биков, след като  оспори факта, че Борисов е връщал на работа Мирослав Боршош . На изслушването си Златева  обясни , че заради напредналите срокове служебният кабинет е решил да не сменя никой от оперативното ръководство. Докладът на комисията ще бъде публикуван на сайта на Народното събрание, а събраните материали ще бъдат предадени на разследващите.", "date": "2017.07.25", "title": "Временната комисия за НДК приключи с препоръка за одит от Сметната палата (допълнена)"}
{"url": "http://www.dnevnik.bg/biznes/2017/07/25/3013065_optimizmut_sred_germanskiia_biznes_dostigna_rekordno/", "text": "Оптимизмът сред предприемачите в Германия достигна през юли нови рекордни висоти, а мюнхенският икономически институт Ifo говори за производители в еуфория. Дори силното евро не успява да охлади очакванията им за силен износ на най-голямата европейска икономика и трети пореден месец бизнес настроението е на рекордно високо ниво. Във вторник от Ifo разпространиха поредните месечни данни на индекса си за бизнес климата, основан на проучвания сред близо 7000 компании. През юли той достига 116 пункта след 115.2 пункта през юни. Това подобрение е противоположното на анкетираните от Reuters анализатори, които се обединиха около очаквания за понижаване на индекса до 114.9 пункта. Новината идва добре дошла за канцлера Ангела Меркел, която се кандидатира за четвърти пореден мандат на федералните избори на 24 септември. Тя изглежда достатъчно уверена в победата на своя Християндемократически съюз, за да си позволи да излезе в отпуск. Но след това във финалната фаза на кампанията програмата ѝ предвижда поне 50 посещения на различни места в страната. На фона на данни за много добро състояние на икономиката от ХДС обещават до 2025 г. да постигнат пълна заетост на работоспособното население. Клаус Волрабе, икономист от Ifo, казва, че оптимизмът се усеща особено силно сред производителите. Почти същото е положението при износителите, където очакванията са за \"значителен ръст на експорта\". Според Волрабе германският бизнес умело се справя с разликите в обменните курсове и не страда от поскъпването на еврото, достигнало в понеделник почти двегодишен връх спрямо долара. \"Почти нищо не изглежда да е в състояние на навреди на германската икономика\", коментира той пред \"Ройтерс\". Една от причините е, че повечето от индустриалното производство представляват висококачествени продукти, поради което движението на обменния курс на еврото се отразява значително по-слабо в сравнение с други държави, състезаващи се често за предлагане на по-ниски цени, а не на по-добро качество. \"Настроенията сред германския бизнес са еуфорични. Германската икономика се движи на пълна пара напред\", казва и Клеменс Фюст, директор на Ifo. Миналата година едва една трета от германския износ е отишъл в останалите страни от еврозоната, показват официални данни. Сравнения с другите държави, използващи единната валута, са трудни, защото техните данни са до май тази година, когато еврото беше по-слабо. Италианската национална статистика например показва, че в периода април - юни износът за страни извън ЕС е намалял с 1.5% спрямо предходното тримесечие, а това е първото подобно намаление от началото на 2016 г. насам. Подиндексът на Ifo за производството рязко се повиши. Строителството и търговията на едро също показват ръст на оптимизма, а понижение има само в търговията на дребно. Миналия четвъртък Асоциацията на химическата и фармацевтичната индустрии (VCI) обяви, че очаква бизнесът да върви добре и през цялата втора половина на годината, а прогнозата за целогодишните печалби бе подобрена до 5%. Но Флориан Хенсе, икономист в банка  , казва, че проучванията преувеличават силните страни на германската икономика през първото полугодие. Очакванията му за второто полугодие са не да има ускоряване, а да се повтори прогнозното темпо за януари - юни - ръст от 0.6%. Официалните предварителни данни да растежа на икономиката за второто тримесечие обикновено се публикуват от Федералната статистическа служба в средата на август. Скандалът с дизеловите емисии и твърденията за картел между големите автопроизводители, както и политическото напрежение с Турция карат Томас Щробел, икономист от  , да очаква рискове за бизнес настроенията през август. Въпреки това според него цялостното настроение на бизнеса ще остане оптимистично, а водещата тенденция в средносрочен план да е в полза на ръст на германския експорт. \"Вътрешният пазар набира скорост, но най-големите рискове са зад граница\", предупреждава Карстен Бржески, икономист в ING bank, цитиран от агенция ДПА. \"Протекционистични мерки на САЩ, отслабване на британската икономика по време на преговорите за Brexit и забавяне на Франция при първата фаза от реформите на президента Еманюел Макрон се очертават като най-големите заплахи за германската икономика.\" Миналата седмица германският институт ZEW обяви, че икономическите перспективи за страната остават добри, въпреки че през юли има спад на доверието на инвеститорите за втори пореден месец - най-вероятно поради силното евро. Последната прогноза на Международния валутен фонд е за растеж на Германия от 1.8% през тази година и с 1.6% догодина. Индексът на Ifo проверява оценката на сегашното състояние на икономиката и очакванията за следващите 6 месеца. Според бизнесмените моментното състояние на икономиката на Германия през юли е най-доброто от обединението на страната през 1990 г.", "date": "2017.07.25", "title": "Оптимизмът сред германския бизнес достигна рекордно високо ниво"}
{"url": "http://www.dnevnik.bg/bulgaria/2017/07/25/3013078_bitiiat_jurnalist_ot_bnt_e_s_travmi_po_liceto/", "text": "Нападнатият днес следобед  журналист от БНТ Иво Никодимов е настанен във Военно медицинска академия с травми по лицето, съобщи директорът на болницата полк. проф. д-р Венцислав Мутафчийски. Той уточни, че няма опасност за живота на Никодимов, но той ще остане под лекарско наблюдение. Предстои да му бъде направен скенер на главата, за да се види дали няма някакви по-сериозни увреждания. Д-р Мутафчийски уточни, че за момента няма неврологична симпотматика. Главният секретар на МВР Младен Маринов каза по БНТ, че нападението е станало на алея в Борисовата градина, по която няма камери. Търсят се обаче записи от подобни устройства на входа на парка и по сгради по улицитие, водещи към него. Обхождат се и всички възможни маршрути за оттегляне на нападателите. Маринов потвърди, че нападателите са трима, като по първоначалните данни става дума за непредизвикано нападение и вероятно хулиганска проява. Изяснява се дали Никодимов е минавал редовно по маршрута, по който е нападнат, проверява се и дали нападателите са знаели, че атакуват журналисти. Младен Маринов призова всички граждани, които имат някаква информация за нападението, да се обадят на тел. 112 или в най-близкото районно управлемие на МВР, като анонимността им е гарантирана. БНТ: Това е саморазправа със свободата на словото От БНТ разпространиха позиция по случая, в която се казва, че работещите в Българската национална телевизия, изпитват огромно възмущение от бруталното посегателство върху граждани. \"Когато агресията е насочена срещу журналисти, тя се превръща в саморазправа със свободата на словото. Обществената телевизия винаги е стояла зад ценностите на гражданското общество, които гарантират правата на всеки един гражданин и отговорността той да бъде защитен. Затова се надяваме, че извършителите на нападението на журналиста Иво Никодимов и други граждани ще бъдат открити и наказани\", се посочва в позицията.", "date": "2017.07.25", "title": "Битият журналист от БНТ е с травми по лицето"}
{"url": "http://www.dnevnik.bg/bulgaria/2017/07/25/3013020_sujuzut_na_sudiite_promenite_v_sudebnite_zakoni_sa/", "text": "Промените в Закона за съдебната власт (ЗСВ), които предвиждат ограничения във финансирането на съсловните организации на съдии, прокурори и следователи, са дискриминационни и противоречат едновременно на българската Конституция, на Европейската конвенция за правата на човека и основните свободи и на Пакта за граждански и политически права. Това е така, защото магистратите не получават хонорари от проектите и работят доброволно по изпълнението им  и същевременно плащат членски внос в съсловните организации, в които членуват, обясни на пресконференция днес ръководството на Съюза на съдиите в България (ССБ). Доброволното участие в проектите без да се получават хонорари от проектните пари обезсмисля скритата цел на ограничението (\"да им спрем парите на тези\"), защото те и сега работят безплатно. Позицията за противоконституционност на ограниченията за финансиране и сдружаване -Съюзът на съдиите е изразил в писмо до Народното събрание по повод спешно приетите без обсъждане на първо четене промени в Закона за съдебната власт. А на пресконференцията ръководството на ССБ заяви, че ще бъде изпратено писмо и до министър-председателя. А ако проектът бъде приет и не бъде атакуван пред Конституционния съд, съдийската организация ще сезира Европейския съд за правата на човека и съда в Люксембург. Междувременно се разбра, че от проекта е оттеглено ограничението за финансиране по проекти на Европейския съюз и Европейското икономическо пространство. Това стана след като главният прокурор Сотир Цацаров и премиерът Бойко Борисов се обявиха за смекчаване на ограниченията. Така в промените остава забраната само за финансиране по проекти на фондация \"Америка за България\". Като в мотивите на законопроекта вносителите от ГЕРБ и Обединени патриоти с подкрепата на ДПС посочват, че мерките ще засилят независимостта на магистратите. Два акцента оспориха на пресконфернцията от ССБ: Паралелно - в гласувания в Правната комисия проект на изменения на НПК се предвижда промяна на подсъдността на делата за корупция на обвиняеми от високите нива на властта и прехвърлянето им в Специализирания наказателен съд /СпНС/, като се въвеждат и различни правила за тяхното разглеждане - на първо място по-големи срокове за разследване. Атанас Атанасов: Поправките и в ЗСВ, и в НПК ще постигнат резултати различни от обявените цели \"Престоят във ВСС не следва да носи такива привилегии като кариерния бонус. Още повече, че с последните промени в ЗСВ бе създаден ред за оценка на дейността на членовете на ВСС, която да бъде взета предвид при кариерно им развитие\", каза още той. С въвеждането на бонуса се създава привилегирован ред за кариерното развитие на напускащите ВСС (членовете на ВСС да избират в кой съд и прокуратура да отидат след изтичане на мандата им - бел. ред. ). Ред, който игнорира конкурсното начало и демотивира останалите магистрати, подчерта Атанасов. Тази промяна - за кариерната привилегия на отиващите си от ВСС, бе написана три месеца преди да изтече мандатът на този съвет, в който мнозинството в кадровия орган засвидетелства безусловна лоялност към главния прокурор и председателя на Върховния административен съд. Съдия Атанасов припомни, че при обсъжданията на промените в ЗСВ от миналата година тогавашният правосъден министър Екатерина Захариева е била твърдо против въвеждането на подобна привилегироваща норма в закона, а и от ГЕРБ са гласували против. Припомни и че преди 2 години ГЕРБ дори бе поискал оставката на този ВСС. - заключи Атанасов. Проектното финансиране изисква конкурентност и прозрачност при кандидатстване и пълна отчетност за получените средства. \"На тези принципи не могат да бъдат противопоставени клишета от рода на \"Няма безплатен обяд\" и \"Който плаща, той поръчва музиката\", припомни Атанасов цитати от главния прокурор Сотир Цацаров и Ясен Тодоров. Товя тяхно верую не им е попречило и на двамата да посочат като професионални постижения техни участия в семинари организирани и финансирани по различни проекти. От ССБ опровергаха и друго твърдение на вносителите - че не било ясно по какви проекти работели съсловните организации. На сайта на ССБ са отбелязани подробно всички дейности на съюза, които са проектно финансирани. и за какво се отнасят. , член на УС на ССБ, заяви, че изначално не е ясно каква е разликата между чуждо финансиране от страни от ЕС и такива извън съюза. Кое прави допустимо финансирането от европейски източници и недопустимо от \"Америка за България\", този риторичен въпрос прозвуча на прнесконференцията. - според съдия Атанасов пряката цел на промените е да се ограничи дейността на магистратските организации и по-конкретно на ССБ, който единствен от съсловните организации в момента изпълнява проект, финансиран от \"Америка за България\". Целта е да бъдем сплашени, заяви Атанасов. Целта е и да бъде ССБ изолиран от сътрудничеството си с международните магистратски организации. На пресконференцията присъстваха и петима бивши председатели на ССБ - Нели Куцкова, Капка Костова, Стоил Сотиров, Борислав Белазелков, Мирослава Тодорова. Тъй като съюзът се е доказал като най-активната съсловна организация на магистрати, която най-последователно е защитавала принципите на независимост на съда от създаването си досега, има какво да припомни от своята дейност. Съдия Нели Куцкова язвително отбеляза, че през 12-те години като председател на Окръжен съд никога не й се е случвало дарители, например посланици на държави, да се месят в работата й. За сметка на това множество депутати са опитвали да се свържат с нея по конкретни дела и са ходатайствали най-вече с препоръки чия жена да бъде назначена например за съдебен секретар. Неправителственият сектор е единствен коректив на властта, затова ударът е насочен към него, заключи съдия Весислава Иванова. След като тези промени не преследват легитимна цел и противоречат на всички международни конвенции, включително и на чл. 11 на ЕСПЧ за свободата на събранията и сдружаването; и след като засягат само проект на ССБ, следва да видим промените като уязвяване на нашата независимост и своего рода отмъщение за това, което сме правили. Този коментар направи Мирослава Тодорова, председател на ССБ за периода 2009 - 2012. Съдия Тодорова добави, че дори да бъдат приети ограниченията, на практика активността на ССБ за демократизиране на страната ще остане същата, тъй като всички съдии работят на доброволни начала и не получават възнаграждения от проектните средства, като същевременно съюзът ще се бори докрай за конституционните си права. Известно е, че през всичките 20 години на съществуването си ССБ се бори за пряк избор на членовете на ВСС и реагира остро на всеки опит на всяка власт да посяга на независимостта на съда. По-рано днес  Съюзът на юристите в България (СЮБ) призова президента  да изпълни правомощията си и да върне закона, ако бъдат приети промените. СЮБ е с над 90-годишна история. А ССБ е приемник на Българския съдийски съюз, създаден през 1919 г. От него впоследствие е създаден СЮБ.", "date": "2017.07.25", "title": "Съюзът на съдиите: Промените в съдебните закони са отмъщение, а се представят за реформа"}
{"url": "http://www.dnevnik.bg/bulgaria/2017/07/25/3013084_za_mujkarskiia_obraz_na_bosiia_prezident_piara/", "text": "Снимка на босия и облечен в потник президент Румен Радев предизвика дискусии в социалните мрежи. На снимката, публикувана от \"24 часа\", Радев е със съпругата си Десислава и двете деца от родопското село Вълчан Дол - Лили и Митко, които се грижат за болните си родителите. Тя е направена в резиденция \"Бояна\". Пиар специалистът   във фейсбук профила си обръща внимание на президента, че постът изисква отговорност, както и добър екип: \"В дебелите книги по комуникации е написано: 1. Високият пост изисква висока отговорност 2. Високата отговорност изисква висока култура 3. Високата култура изисква да си за пример във всяка една публична проява. 4. Още повече ако публичната проява е в резиденция Бояна. 5. И съвсем повече, ако се правят снимки на публична проява в резиденция Бояна. 6. Екипът на всеки политик трябва да знае, че всяка снимка, особено целенасочено направените, ще бъдат публикувани някъде. 7. Заключение: Сори, високото положение изисква високи критерии към детайлите.\" \"Удивително е какви неща грабват въображението на хората. Защо били снимали президента бос в градината на резиденцията му. Научих покрай това чудесна нова българска дума - \"диагоналка\". Някой писа, че му липсвали чехли и диагоналка. \"  намира друг паралел на \"бос\": \"Румен Радев трябва да се критикува не защо е бос на боянските ливади, а защо е бос политически! Диалог във ФБ: Докато си обувам ботушите, бих уволнил пиара Ми той, пиарът, също се е снимал .\" смята, че бос на плажа президент би било положителен пиар, но не и в резиденцията: \"Можеше човечеца да го снимат как катери бос чукарите към Черни Връх примерно или как тича бос на плажа - и това можеше да е положителен PR. Не е лошо и да се показва малко непринуденост, но ако става дума за снимка в президентската резиденция и то официално изтекла , то тази снимка направо ми мирише на пържени филии с мас!\" пък се чуди как се е появила снимката във фейсбук: \"Проблемът в случая едва ли е, че президентът Радев е заснет бос в битова среда. По-интересното е кой е направил снимката и как тя се появява в социалните мрежи? Другият важен въпрос е дали снимките на двете пребити и кървящи нотариуски на паважа въобще трябва да се появяват в медиите? И как точно се нарича всичко това - папаращина или обикновен визуален хиенизъм? Ха, де? \"", "date": "2017.07.25", "title": "За мъжкарския образ на босия президент, пиара, високата култура и още от социалните мрежи"}
{"url": "http://www.dnevnik.bg/sviat/2017/07/25/3013032_isliamski_detski_gradini_obuchavat_10_000_deca_vuv/", "text": "Предполага се, че те наброяват 10 000 души, като повечето от тях са мюсюлмани с чужд майчин език. Тези хора се оказаха в центъра на една от най-разгорещените полемики в кампанията за парламентарните избори в Австрия през октомври. Става дума за малки деца и деца в предучилищна възраст, посещаващи мюсюлмански дневни центрове във Виена, които консерваторите искат да се затворят, твърдейки, че децата в тях са подложени на религиозно индоктриниране и социална изолация и имат проблеми с езика. \"Те не са необходими. Ислямски дневни центрове не бива да съществуват\", каза австрийският министър за интеграцията и външните работи  Себастиан Курц  в дискусия наскоро.  Младият водач  на десноцентристката Народна партия, който в последно време е начело в социологическите проучвания, е разработил план за закриването им. Планът беше посрещнат с критики от мюсюлмански представители, социалдемократи и Зелени, а крайнодясната Партия на свободата отбеляза, че Курц копира отдавнашна тяхна позиция. Темата буни духовете от миналата година, когато висшият ислямски научен капацитет във Виенския университет Еднан Аслан огласи междинен доклад от свое изследване за ислямските дневни центрове в столицата. В породилия спорове документ от изследването, финансирано от министерството на Курц, Аслан посочи, че около 10 000 деца са обхванати в повече от 120 центъра, ръководени от мюсюлмани - физически лица или организации, включително консервативни салафити или групи с политически цели. Той призна, че още не е проучил как се отразяват възгледите на управляващите подобни центрове върху децата, поверени на грижите им. При все това заключава: \"Идеологията на тези организации и лица, описани накратко от мен в това изследване, несъмнено се прехвърля и в обучението, което те предоставят\". Организаторите на мюсюлмански дневни центрове във Виена продължават да работят, като много от тях в последните месеци премахват всякаква препратка към исляма на уебсайтовете си. В работническия квартал \"Бригитенау\" забрадени майки бързат с децата си към дневния център \"Джуа\", който се намира на приземния етаж в голям и невзрачен жилищен блок. Стената отвън е изрисувана с детски рисунки, но няма видими обозначения, че дневният център е основан от Ислямската федерация във Виена. Организацията е свързана с което има много последователите сред турските преселници. Али Кая управлява шест дневни центъра \"Джуа\", които се грижат за 300 деца във Виена. Макар \"Джуа\" да са цитирани в доклада на Аслан, 30-годишният управител подчерта, че в ръководените от него центрове няма никакво религиозно обучение. Той обаче призна, че ценностите на \"Джуа\" съответстват на исляма. \"Най-важното за съвсем малките деца е човечността: За мен е важно децата да знаят какво е морал, какво е етика, какво означава достойнство, как да се отнасят с родителите си\", каза той за ДПА. През 2010 г. търсенето в областта на дневните центрове се засили, след като Австрия въведе задължителна година на  предучилищно обучение  преди началния образователен курс. Мюсюлмански организации и отделни личности запълниха празнината, предлагайки дневни центрове, които обслужват специално мигранти и мюсюлмански деца. Хелена Стокингер - изследователка, проучвала католически и мюсюлмански дневни центрове, казва, че преди висшите училища за учители в дневни центрове не са давали адекватна подготовка по отношение на културното многообразие, въпреки че има толкова много имигрантски деца. \"Като погледнем назад, можем да кажем, че отбеляза тя пред ДПА. \"Много родители мюсюлмани имат усещането, че утвърдените заведения за предучилищно обучение не задоволяват нуждите им, особено когато става въпрос за религиозните правила за храната, казва Кая. Говорителка на две от най-големите частни организации за дневни грижи във Виена каза за ДПА, че на всички деца се осигурява храна според специфичните им нужди. Коментарът ѝ обаче беше общ, тя избегна да спомене конкретните нужди на мюсюлманските деца. Тяхното колебание може да е съвсем основателно, предвид нажежената политическа обстановка. Телевизия \"Сервус Ти Ви\" съобщи в началото на юли, че държавните дневни центрове в Залцбург са престанали да сервират  свинско месо , за да не се налага да готвят отделно за мигрантските деца. В репортажа се цитираше допитване, според което 92% от австрийците отхвърлят подобна политика. докато крайнодясната Партия на свободата го разкритикува като опит \"да се угажда на имигрантите\". Социалдемократическата партия на канцлера Кристиан Керн, която управлява в столицата от десетилетия, се сблъска с обвинения, че градът не успява да въведе строги норми за качество за заведенията за предучилищно обучение. Юрген Чернохорски, градски съветник, отговарящ за образователните и интеграционни дейности във Виена, каза за ДПА, че контролът върху качеството е засилен, особено по отношение на учителите, които не знаят добре немски и учебните заведения с финансови проблеми. Миналата година градът затвори 31 частни дневни центъра, главно по тези две причини. Инспекторите не откриха нито една институция, която да насажда ислямски разбирания на децата. Чернохорски каза, че дебатите за интеграцията не бива да се фокусират само върху децата, а и върху жилищната и социалната политика, за да се гарантира, че имигрантите и австрийците не живея в два напълно отделни свята. \"Това със сигурност е огромно предизвикателство. Всеки, който каже, че няма какво да се върши, ще е абсолютно наивен и сляп\", каза той./ БТА", "date": "2017.07.25", "title": "Ислямски детски градини обучават 10 000 деца във Виена"}
{"url": "http://www.dnevnik.bg/skorost/2017/07/25/3012993_v_eko-rali_bulgariia_shte_uchastvat_15_elektromobila/", "text": "Електромобили, производство на компании като \"Тесла\", БМВ, \"Рено\", \"Киа\", \"Хюндай\", \"Опел\" и \"Нисан\", ще участват в поредното издание на ЕКО-Рали България, съобщиха организаторите на пресконференция днес. Надпреварата, която е кръг от Е-световния шампионат за Е-регулаторна купа на FIA за нови енергии и задвижвания, ще се проведе от 28 до 30 юли 2017. Заявки до момента са подали повече от 15 екипажа със задвижвани от електричество возила. Освен тях на старта ще застанат хибриди и задвижвани от алтернативни горива автомобили, които ще спорят за съпътстващата \"Национална екокупа\". На старта на ЕКО-Рали България 2017 ще застанат претендентите за Световната купа Хесус Ехаве от Испания с БМВ i3 и Валтер Кофлер от Италия с \"Тесла\". Те ще се изправят срещу опитни и силно ентусиазирани български пилоти и навигатори, които искат купата от надпреварата да остане на родна земя. Три общини ще се включат със свои екипажи в надпреварата – София, чрез екипаж на Столичния инспекторат, Самоков и Сливница, като идеята е да се популяризира използването на екологичен транспорт в населените места. Екоралитата не са скоростни състезания, при които се гони минимално време и максимална скорост. В случая правилата на състезанието включват придвижване по пътна книга и провеждане на т.нар. регулаторни тестове, като общата идея е за икономично и екологично шофиране. За участие в ЕКО-Рали България 2017 по изискванията на FIA се допускат електромобили, коли с горивни клетки и задвижвани от електричество автомобили, разполагащи с ДВГ, който не е механично свързан към колелата. За автомобили, задвижвани от алтернативни горива като пропан-бутан и метан, както и за хибридни автомобили се провежда и съпътстващо Национално екосъстезание, като участващите в него ще се движат по същия маршрут и ще извършват същите тестове като състезателите в Световната купа. Официалният старт на ЕКО-Рали България 2017 ще бъде в петък, 28 юли, от 19 часа, на площад \"Александър Батенберг\" в София. В събота участниците ще се отправят по маршрут от София към Боровец, минаващ през Бистрица, Железница, Самоков и Костенец. Закритият парк ще е в Боровец, като в неделния ден маршрутът на надпреварата ще протече, общо взето, наобратно към столицата.", "date": "2017.07.25", "title": "В ЕКО-Рали България ще участват 15 електромобила"}
{"url": "http://www.dnevnik.bg/sviat/2017/07/25/3013079_evrokomisiiata_kum_polsha_shte_ima_posledstviia_ako/", "text": "Европейската комисия се очаква да направи официално изявление в сряда, на което да предупреди полските власти, че ги очакват \"бързи правни последици\", ако кабинетът във Варшава започне да уволнява съдии съгласно новия закон, който му дава тези правомощия, предаде агенция \"Ройтерс\". Миналата седмица комисията вече заплаши, че  заради реформата  в правосъдието и подронването на демокрацията да направи стъпки към замразяване на европейското членство на Полша. Предупреждението идва, след като президентът Анджей Дуда  подписа закона , даващ на правителството властта да назначава и уволнява ръководителите на обикновените съдилища в страата. Само ден по-рано държавният глава  наложи вето  на два други спорни текста. Освен от Европейската комисия критики за съдебната реформа, която управляващата в Полша \"Право и справедливост\" (ПиС) изтъква като свой основен проект, дойдоха и от стотици хиляди поляци, които дни наред протестират срещу предлаганите промени. Според ПиС реформата ще направи съдебната система по-ефикасна и ще увеличи отчетността сред съдиите. Критиците обаче настояват, че тя посяга на независимостта на съда. Най-лошият сценарий Европейски представител, пожелал да запази анонимност, казва за \"Ройтерс\", че на срещата ще се обсъжда възможността за задействане на Член 7 - процедура срещу страни, които подкопават демократичните устои на блока (повече за тази клауза  четете тук ). \"За нас крайната цел е да спрем уволняването на съдиите,\" каза представителят. \"Утре ще отправим допълнителна препоръка за върховенството на закона заради последните развития, очевидно със срок за Полша да предаде отговори или да промени закона. Ако те не реагират, нямаме никакъв избор освен да задействаме Член 7,\" каза той. Според Брюксел възможни нарушения, които могат да доведат до активиране на Член 7, са свързани с невъзможността граждани да получат достъп до съд, който е независимо от политиците. Източници на \"Ройтерс\" в комисията твърдят и че комисията обсъжда с властите в европейските столици възможността да подкрерят започването на процедурата. Възможно е среща, на която държавите членки да обсъдят това, да се проведе на 19 септември. \"Ако уволняването на съдиите започне, това ще е червена линия, при чието пресичане диалогът се смята за провален.\" Най-лошият сценарий, предвиден от Член 7, е Варшава да бъде лишена от правата си на глас в Европейския съвет, но това би изисквало единодушие от останалите страни членки, а Унгария вече обяви, че би блокирала подобен ход. Възможно е в сряда също така Комисията да даде правомощия на председателя си Жан-Клод Юнкер или на първия му заместник Франс Тимерманс да започне нови процедури срещу Полша, ако има уволнения на съдии или отхвърле на ветото, наложено от президента на двата текста. За нови процедури комисията не би имала нужда от подкрепата на останалите правителства, а с подобни действия Варшава рискува да отнесе сериозни глоби, ако не се съобрази с препоръките на Брюксел.", "date": "2017.07.25", "title": "Еврокомисията към Полша: Ще има последствия, ако започнете да уволнявате съдии"}
{"url": "http://www.dnevnik.bg/sport/2017/07/25/3012560_hoshsu_donese_purvo_zlato_za_ungariia_ot_svetovnoto_po/", "text": "Катинка Хошсу спечели първия златен медал за домакина Унгария на световното по плуване. Тя защити титлата си на 200 м съчетано. Адам Пийти и Сара Шострьом бяха другите герои във втория ден на надпреварата в Будапеща. Хошсу завърши за 2:07,00 минути и зарадва публиката в \"Дуна арена\". Тя остана далеч от собствения си световен рекорд в дисциплината, който постави преди две години в Казан (2:06,12), но времето й беше достатъчно да стъпи на върха. Втора остана японката Юи Охаши с 2:07,91 мин, а третото място зае американката Медисън Кокс с 2:09,71 мин. Шострьом триумфира на 100 метра бътерфлай с нов рекорд на шампионатите - 55,53 секунди. Среброто взе австралийката Ема Макиън с 56,18, а бронза заслужи Кейси Уоръл с 56,37 секунди. Британецът Адам Пийти беше най-бърз на 100 метра бруст. Световният рекордьор завърши за 57,47 секунди, което е рекорд на шампионатите. Американецът Кевин Кордс е втори с 58,79 сек, следван от руснака Кирил Пригода с 59,05 сек. Бенджамин Прауд спечели златото на 50 метра бътерфлай с 22,74 секунди. Втори на 0,04 сек остана Николас Сантос от Бразилия, а трети е украинецът Андрий Говоров с 22,84 сек.", "date": "2017.07.25", "title": "Хошсу донесе първо злато за Унгария от световното по плуване"}
{"url": "http://www.dnevnik.bg/skorost/2017/07/25/3012539_mercedes_obiavi_che_shte_se_vkljuchi_v_elektricheskata/", "text": "Германският автомобилен концерн \"Мерцедес\" обяви снощи, че се включва в електрическата Формула 1 от сезон 2019–2020 година. До скоро намеренията на концерна бяха да се присъедини към \"Формула Е\" година по-рано. Към момента в надпреварата между електрическите болиди от големите производители участват \"Ягуар\", \"Рено\", \"Ауди\", \"Махиндра\" .", "date": "2017.07.25", "title": "\"Мерцедес\" обяви, че ще се включи в електрическата формула година по-късно"}
{"url": "http://www.dnevnik.bg/bulgaria/2017/07/25/3012492_sudiiskata_kolegiia_shte_izbira_mejdu_dvama_kandidat/", "text": "В дневния ред на съдийската колегия на Висшия съдебен съвет (ВСС) днес е записан избор на председател на Софийския районен съд (СРС). Сега той се ръководи от временен председател - доскорошния прокурор Стефан Милев, след като миналата година административният ръководител Методи Лалов подаде оставка в знак на несъгласие с политиката на съвета. Кандидатите за ръководния пост в най-натоварения съд са двама -  Петър Савчев и Александър Ангелов . Ангелов е съдия в СРС от 2011 г., като до 2016 г. е бил командирован от съда в Монтана. След като спечелва конкурс, е назначен за титуляр. Завършил е Академията на МВР, и е работил като инспектор, след което се е дипломирал по право в Югозападния университет \"Неофит Рилски\". Магистър е и по финанси във Великотърновския университет \"Св.св. Кирил и Методий\". По-рано документи е подал Савчев, който беше издигнат при първото номиниране от общото събрание, но не получи подкрепа от колегите си. Зет е на съдията от Конституционния съд Румен Ненков. През януари съдиите от СРС предложиха на съдебния съвет две номинации за мястото на подалия оставка Лалов - на съдиите Албена Ботева и Борис Динев, но съдебните кадровици игнорираха мнението на съдиите и избраха за временно изпълняващ функциите Стефан Милев. Сега предстои да изберат титуляр. След избора съдийската колегия трябва да разгледа и предложения за дисциплинарни производства срещу 14 съдии от Районния съд – 10 от тях са на Инспектората, а 4 на Стефан Милев. В списъка на Милев е бившият шеф на съда Методи Лалов. Искането на Милев е да бъде уволнен Методи Лалов \"заради накърняване на престижа на съдебната власт, тъй като се е държал грубо със служителка, отговорна за стопанисването на сградата на бул. \"Цар Борис Трети\", където се премести Гражданското отделение на съда. Сред другите предложения за наказания е и за  съдия Мирослав Петров,  когото вече бе санкционирал със \"забележка\", защото е върнал на два пъти дело на прокуратурата.", "date": "2017.07.25", "title": "Съдийската колегия ще избира между двама кандидат шефове за районния съд в София"}
{"url": "http://www.dnevnik.bg/analizi/2017/07/25/3012135_obemut_na_obvinitelniia_akt_za_ktb_ne_pomaga_a_prechi/", "text": "\"Дневник\" препечатва с незначителни съкращения статията от сайта  defactolegal.bg  с разрешение на редакцията. Заглавието и акцентите са на \"Дневник\". Умопомрачаващ размер на обвинителен акт! Аферата КТБ става съизмерима с Нюрнбергския процес, но смайващият обем на обвинителния акт неволно ме накара да направя асоциация с една любопитна и странна за европейския парламентаризъм практика в американския Сенат – филибустерството. Когато някой – обикновено от малцинството – иска да осуети или поне да забави приемането на някой законопроект, прилага т. нар. филибустерство. Понеже няма ограничение за изказването на всеки отделен сенатор, прилага се тактиката за прознасяне на нескончаеми речи – докато ораторът може да издържи. Последният по значителен случай е през 2013 г., когато трима републикански сенатори се помъчиха да осуетят приемането на здравната реформа \"Обамакеър\", като един от тях, сенаторът Круз, стоя на трубината 21 часа. Само да поясня, че \" филибустер\" / filibustier/ е един от синонимите на пират, доходно занятие във времената на първоначално натрупване на капитала, което даже се е считало за законно ако филибустерът има т.нар. \"каперско свидетелство\", издадено от краля, което дава право на притежателя му да граби корабите на други държави. Най–известният английски пират – Френсис Дрейк, е бил даже удостоен от кралица Елизабет с титлата \" сър\". Защо ми хрумна тази асоциация между обема на обвинителния акт по аферата КТБ и практиката на филибустерите в американския конгрес? Искаш ли да осуетиш едно начинание – ако не можеш директно да му се противопоставиш – проточи го във времето Мярката във всичко е основно изискване за успех. Пунктуалността и прецизността в един юридически акт е условие без което не може, но не бива да се прекалява с подробности, които само пречат да си види основната нишка. \"Истината е винаги кратка\", гласи една древноиндийска поговорка. За да се докаже основното обвинение срещу Цветан Василев по чл. 321, ал. 3 и пр. от НК – образуване и ръководене на организирана престъпна група, създадена с користна цел – съвсем не са необходими описания в над 5 000 страници. Изобщо, претрупването с подробности не само не допринася за убедителното доказване на обвинението, но е пречка ясно да се откроят основните факти, които го обосновават. Внесеният обвинителен акт в този обем наподобява филибустерска акция която – ако не осуети изобщо финален резултат с осъдителни присъди – е от естество да ги отложи толкова далеч във времето, че от тях изобщо да няма смисъл, било поради естествени причини – смърт, заболяване, отсъствие на някои от участниците в процеса, независимо от коя страна на съдийската банка се намират, било поради отпадане на обществения интерес или новопоявили се юридически пречки, включително давност. А юридически трудности – и то предимно от процесуално естество – ще се появят още в самото начало на процеса. Защитниците имат благодатна почва за изяви, които могат да доведат до стопиране на процеса или до затъване в блатото от подробности, в които прокуратурата сама се набутва. Качеството на един обвинителен акт се преценява не по неговата дължина, а от логическата връзка между доказаните   факти и престъпния състав, по който е квалифицирано обвинението. Това важи за всички видове наказателни дела и делото КТБ не може да прави изключение. Ако се съди по бомбастичните сравнения на шефа на специализираната прокуратура Иван Гешев, че разликата между делото КТБ и другите дела е като между операция на апендикс и присаждане на глава, а работата по него по сложност била близка до тази с дизелов двигател да се кацне на луната, може да се направи заключението, че той е неосъществен литературен талант, скаран с фактите и логиката. Още никой не е присадил глава, а даже и Жул Верн не прати своите герои на луната с дизелов двигател. Нищо чудно, че прокурорът се затрудни да даде смислени отговори не на школувани юристи, а на обикновени журналистически въпроси, които и всеки нормален човек си задава, но на които няма отговор в обвинителния акт. Защо например липсва  Делян Пеевски  в обвинителния акт, след като акцията на прокуратурата срещу шефа на КТБ започна като разследване на опит за убийството на Пеевски, поръчано от Цветан Василев? Публично е известно , че версията на Цветан Василев е, че атаката срещу КТБ е организирана от Делян Пеевски или хората, които стоят зад него, с цел завземане на бизнеса му. Това е версия на обвиняем, но тя също задължително трябва да бъде проверена и събрани доказателства в тази насока и въз основа на тях тя трябва да бъде приета или отхвърлена. Фактът, че Делян Пеевски не е разпитан дори като свидетел, свидетелства, че тя не е проверена, както личи от резюмето \"Общ поглед върху модела КТБ\". На логичния журналистически въпрос: защо не е  разпитан Делян Пеевски , главният прокурор отговаря, че няма пречка защитата да поиска призоваването му. Това е смайващ отговор за прокурор, и то главен Г–н Цацаров е ерудиран юрист, но с такъв отговор той ще бъде скъсан на изпит по наказателен процес. Изискването за обективност, всестранност и пълнота на разследването е основен принцип в работата на разследващите органи в наказателния процес и прокурорът е длъжен да разкрие и изследва всички обстоятелства, които са не само във вреда на обвиняемия, но и са в негова полза. Най–малкото, което тя беше длъжна да направи с оглед на тези изисквания е да разпита Пеевски, независимо в какво качество. От \"Общия поглед върху модела КТБ\" става ясно, че версията на Цветан Василев не е изследвана, както и изнесената в публичното пространство информация, че част от активите на банката са придобити от свързани с Пеевски фирми. А подхвърлената с обвинението бомба, че колосална сума от активите на банката с влезли в портфейлите на политици, но е поименно посочено само финансирането на проекта \"Бареков\", повдига логичния въпрос: Посочването на Цветан Василев като единствен виновник за организирането на престъпна група, осъществила грандиозна измама, в която потънаха пет милиарда обществени средства, повдига още по-съществения въпрос: които, вместо да разкрият пирамидата, която според обвинението представлявала КТБ, допуснаха той даже да бъде обявен за банкер на годината! Обвинителният акт повдига повече въпроси, отколкото дава отговори на българската общественост, за действителните причини и фактори причинили фалита на КТБ Истината за рухването на банката вероятно може да се посочи в няколко десетки страници, но нито прокуратурата, нито политическата класа, се осмеляват да я разкрият. Да се надяваме, че в процеса ще научим нещо повече, отколкото се съдържа в хилядите страници на обвинителния акт. Но при този подход на обвинението, краят на този процес не се вижда в обозримо бъдеще Във всеки случай – не до края на мандата на сегашния главен прокурор, за да може да оправдае дитирамбите по повод работата на прокуратурата. А след мен – и потоп!", "date": "2017.07.25", "title": "Обемът на обвинителния акт за КТБ не помага, а пречи"}
{"url": "http://www.dnevnik.bg/biznes/2017/07/25/3009014_koe_e_nai-vajnoto_kogato_izbirame_jilishte/", "text": "Като изключим цената, за четири пети от потенциалните купувачи на жилища най-важно е мястото, на което то се намира, а на второ място - дали има магазини, пазари, детски площадки, услуги. Това сочат резултатите от проучване на \"Дневник\" сред читателите в периода 7 - 17 юли 2017. На въпроси за начина, по който биха избирали недвижим имот, отговориха 614 регистрирани потребители на сайта. Едва трето по важност условие е наличието на удобни транспортни връзки (за 32%), но заедно с тези, за които е от значение близостта на метрото и местата за паркиране, делът им надхвърля 60 на сто. С каква цел бихте купили жилище Мнозинството - близо 40%, отговарят, че искат да разполагат със собствено, но заедно с тези, които искат да се преместят в по-голямо, делът им достига две трети. Едновременно с това съществен процент - 30.2 на сто, обмислят покупка с инвестиционна цел. Българската традиция да се осигури пространство за живеене на децата се подкрепя от 14% от отговорилите. За сравнение - да осигурят дом за родителите си планират едва 1.4%. Всеки пети планира второ жилище в друг град или ваканционен имот. Жива е и друга традиция - на подхода \"направи си сам\", се вижда от резултатите. Едва за под 8% е важно жилището, което купуват, да е напълно завършено. От какво зависи покупката на жилище Отговорите на този въпрос показват, че нивото на доходите в семейството е много по-съществен фактор (31.4%), отколкото лихвите по ипотечните кредити (под 5 на сто). Тези, за които е важно да намерят подходящото за себе си жилище (23.6%) пък са повече, макар и с малко, от тези, за които по-важна цената (22.3%).", "date": "2017.07.25", "title": "Кое е най-важното, когато избираме жилище"}
{"url": "http://www.dnevnik.bg/sport/2017/07/25/3012551_kris_frum_zlodei_kato_armstrong_ili_edna_ot_legendite/", "text": "Тазгодишното издание на \"Тур дьо Франс\" е вече в историята, 3540 км са зад гърба на колоездачите и както винаги е време за равносметки.  Четвъртата победа на Крис Фрум  ще се помни като най-трудната за британеца. Той триумфира за трета година поред на Шанз Елизе, но го направи със само 54 секунди пред Ригоберто Уран. Макар и много завързана, битката даде категоричен отговор, че Фрум все още е силата, с която всички останали трябва да се съобразяват. Трансформацията, която доведе до четвъртата титла Според мнозина на 32 г. Крис Фрум вече се намира в зенита на своята кариера. Основният мотив на някои анализатори е малката разлика, с която спечели. Досега единствено Найро Кинтана през 2015 г. успя да бъде на по-малко от две минути зад шампиона, а в тазгодишното издание първите четирима завършиха събрани в 2.21 мин. При първия си успех през 2013 г. британецът беше с 4.20 минути пред  Кинтана , а през 2016 с 4.05 пред Ромен Барде. \"Още когато видяхме маршрута за 2017 г. знаехме, че той не е много по вкуса ми, защото няма как да наблегна на силните си страни. Наясно бяхме, че битката ще е много по-завързана\", каза Фрум след финалния етап в неделя. От \"Скай\" признаха, че макар и да спечелиха жълтата фланелка, Тура се разви по съвсем различен сценарий от този, който са планирали. Мозъкът зад четирите победи на Фрум – спортният директор Никола Портал обясни, че през последните години британецът е успял да стане много по-комплексен, което му носи успехите. \"Преди Крис беше обвиняван, че е скучен и еднообразен състезател, а в момента отново се намират критики. Това не ни влияе, защото той стана много по-комплексен. Печели време, където другите не очакват, точно това си поставихме като цел, когато видяхме маршрута за 2017 г.\", каза Портал. И наистина Фрум се разви основно тактически, като през последните две години спечели ценно време срещу съперниците си в равнинни етапи при страничен вятър, спускания и спринтове, а не както преди само при изкачвания и бягане по часовник. Тур 2017 – странният Тур Освен изброените по-горе причини, Обиколката на Франция през тази година ще се запомни и с големите обрати, които претърпя. Конкретно за Фрум през 2017 г. имаше много първи неща освен малките разлики. Британецът за първи път пристигна във Франция без да има нито една победа в друго състезание през сезона и завърши Тура без да спечели нито един етап. За първи път той изгуби жълтата фланелка по време на състезанието за сметка на пряк съперник – Фабио Ару го \"съблече\" в 11-ия етап, но Фрум си върна лидерството два дни по-късно. \"Тур дьо Франс\" изгуби и още по-голяма интрига след ранното отпадане на двама от големите фаворити Алехандро Валверде, счупил капачка в първия етап и Ричи Порт, който падна брутално в деветия. Всичко това доведе до много различна тактика на някои от отборите. Мнозина се задоволиха просто да карат защитно и да пазят местата си в Топ 10, а други като Кинтана и Контадор или нямаха сили, или просто изгубиха шансове за добро класиране твърде рано. Може ли Фрум да печели без \"Скай\" \"В колоезденето победителят е един, но той е нищо без добър отбор\", обича да казва един от най-известните коментатори на спорта Фил Лиджет. През 2017 г. Фрум и \"Скай\" за пореден път доказаха, че са непобедима комбинация. Британецът имаше зад гърба си най-силния отбор, който много рядко допуска грешки, а направи ли го – ги поправя мигновено. Основният въпрос на тазгодишния Тур беше дали \"Скай\" трябва да заложи на Микел Ланда, след като се видя, че Фрум не е в най-добрата си форма. Испанецът, който спечели приза най-добър катерач в Джирото, свърши отлична работа, но отново блесна в момент когато върху него нямаше никакво напрежение. Ланда не успя да стъпи на подиума, изоставайки само със секунда от третия Барде, но отново както през 2015 г. в \"Астана\" беше най-силен тогава, когато от него не се очакваше нищо повече освен помощ за лидера си. Извън интригата между Ланда и Фрум, \"Скай\" отново впечатли всички, като британецът имаше на разположение колоездачи, които в други тимове ще са лидери. Невъзпятият герой Микел Ниеве за 11-и път от 13 участия в големи обиколки завърши в Топ 20, свършвайки отлична работа за лидера си. А Михал Квятковски беше най-силният колоездач на \"Скай\", с право наречен от Фрум \"истинско животно\". Макар и без  Герант Томас , \"Скай\" отново изведе своята звезда до успеха, повдигайки въпроса дали Фрум би бил толкова силен, ако не е в най-добрия отбор. Неизбежните сравнения с Армстронг При четири победи в рамките на пет години и тотална доминация от негова страна няма как да не следват и сравненията с най-големите колоездачи на последните години и в частност Ланс Армстронг. Седемкратният шампион (1999-2005), който беше изтрит от историята на Тура след признанията, че е бил допингиран, мачкаше по същия начин както Фрум. Още след пробива на британеца в елита на спорта започна много да се говори как той е новият Ланс. Отборът на двамата също много си приличат - \"Ю Ес Постал\" (по-късно \"Дискавъри\") разполагаше с неограничен бюджет, както в момента \"Скай\". Американският тим доминираше тотално в Обиколката на Франция и също както \"Скай\" не беше долюбван от широката публика заради победите си. По време на Тура тази година Армстронг коментираше на живо в страницата си във \"Фейсбук\", с което генерира огромен трафик и интерес към себе си. Тексасецът обаче се подразни на сравненията с Фрум, смятайки че е далеч по-успял в исторически план. Арстронг обаче побърза да посъветва \"Скай\" да променят поведението си, заради имиджа който трупат. Причина за това стана скандал с директора на отбора  сър Дейв Брейлсфорд , който изгони най-влиятелната колоездачна медия в света Cycling News, недоволен от материали за себе си. \"Това не е добре и Брейлсфорд трябва да го разбере. Гледал съм този филм и много добре знам как приключва\", коментира Армстронг. Той сам си изпати от надменното поведение на своя шеф Йохан Брюнел към медии и съперници, докато мачкаше в Тура, а след това методите на белгиеца се стовариха с пълна сила върху Армстронг и \"Ю Ес Постал\". Според мнозина същото може да се случи и със \"Скай\". Британците са новатори в спорта,  използват последния писък на модата при всички технологии , но така и не успяват да убедят всички, че се състезават чисти. Има ли Фрум място сред легендите \"Крис е на 32 години и има достатъчно време пред себе си да запише още победи в Тура\", коментира ден след победата Брейлсфорд. Няма съмнение, че британецът ще стартира в Обиколката на Франция и догодина, в опит да изравни легендите Жак Анкетил, Еди Меркс, Бернар Ино и Мигел Индураин, които имат по пет победи. До момента основната разлика между Фрум и останалите четирима е, че на 32 години всеки един от тях вече беше спечелил пет титли в Тура. При успех догодина обаче британецът може да закръгли сметката си на пет от общо осем старта (такива са показателите на Анкетил и Ино). Меркс има пет победи в седем Тура, а Индуараин пет от 12 опита. Може ли обаче пета победа да го нареди сред легендите, това е основният въпрос. За разлика от всички изброени, успехите на Фрум идват само и единствено във Франция. Във времена, в които спортът е много по-профилиран откогато и да било, британецът избира да се готви основно за Тура. За сметка на това Меркс има 11 големи обиколки (5 пъти Тур, 5 пъти Джиро, 1 път Вуелта), Ино е с 10, Анкетил с общо осем, а Индуарин със седем (единствен не е печелил и трите). \"Фрум е най-добрият колоездач на нашето съвремие, но му липсва харизма\", е основното обвинение към британеца. Явяващ се първият доминатор в спорта от времето на Ланс Армстронг, Фрум е обречен да се лута между двете крайности. За едни той ще остане сред големите имена на колоезденето, каквото и да постигне оттук насетне, а за други ще бъде продукт на добре смазана машина. \"Скай\" е №1 и по спечелени пари Освен тоталната си доминация по шосетата на Франция, отборът на \"Скай\" обра и лъвския пай от наградния фонд на състезанието. За британеците се пада повече от една трета от приходите на стойност 2 287 650 евро. Победителят в Тура прибира 500 хил. евро, както и бонус от 500 евро за всеки ден, в който е носил жълтата фланелка (общо 15 дни). \"Скай\" добави към тази сума още 70 хил. евро за четвъртото място на Ланда, 50 хил. евро за победата в отборното класиране. Други 13 хил. евро идват от победата на Герант Томас в първия етап и четирите му дни в жълто. Общо \"Скай\" спечели над 700 хил. евро от Тура. Вторият тим в тази класация \"Канъндел\" е с 243 хил. евро, основно идващи от втората позиция на Ригоберто Уран (200 хил. евро от наградния фонд). Сред последните три са два от отборите с най-големи бюджети и претенции. \"Мовистар\", който пристигна с Найро Кинтана за победа заработи едва 24 хил. евро, а \"Бахрейн Мерида\" и \"Кофидис\" не успяха дори да достигнат до 20 хил. евро.", "date": "2017.07.25", "title": "Крис Фрум – злодей като Армстронг или една от легендите на \"Тур дьо Франс\""}
{"url": "http://www.dnevnik.bg/zdrave/2017/07/25/2996888_sled_goliam_probiv_v_lechenieto_na_levkemiia_uchenite/", "text": "Преди около пет години учени в лабораториите на голяма фармацевтична компания достигат до ключа за нещо, което се търси от десетилетия. Намират начин да убиват ракови клетки, които иначе отказват да умрат, а ключът се оказва малка молекула, която успява да се намести точно там, където механизмът им за самоунищожение се е счупил, и да го поправи. След приема на новото лекарство, което се появява като резлутат от откритието, защитите на клетките падат и те са осъдени на смърт и изхвърляне от тялото като отпадъци почти незабавно. Това прави нов медикамент с болестотворните клетки на някои видове левкемия и за пръв път в историята дава шанс за пълното им излекуване. От края на 2016 г. компаниите \"Абви\" и \"Рош\" имат патентовани медикаменти на базата на тази молеклуа в Европа, САЩ и други развити страни, и сега си сътрудничат лекарството да стигне по-бързо до пациентите, на които може да помогне, и при които нищо друго досега не е проработило, макар че е все още  . Пробивът в лечението на левкемия с този нов медикамент беше една от най-големите новини на тазгодишния конгрес на Световната асоциация по хематология, който се проведе през юни в Мадрид. Смърт за рака  Стандартните химиотерапии от първа и втора линия на лечение действат по различни начини, но със сходна философия - опитват да намерят и да убият агресивно раковите клетки в тялото, атакувайки различни техни компоненти. Това не винаги сработва, защото може терапията да не е най-подходящата за конкретния вид мутация (а и изобщо да няма подходяща), или пък защото защитните механизми на болните клетки са по-силни от атаките на лекарството. Затова в последните две-три десетилетия учените търсят начини да рушат раковите клетки отвътре, вместо отвън - чрез така наречената прицелна или таргетна терапия. При някои от тях, както в случая на  , за която е разработено новото лекарство, е нарушен механизмът на естествена смърт, наречен  . Когато една клетка е повредена или остаряла, той се включва и я елиминира като ненужна от тялото, но при мутиралите клетки този механизъм не работи, затова се натрупват в тялото и го разболяват, поясни пред \"Дневник\" един от създателите на новата молекула - д-р. Питър Хилмън от Университетската болница в Лийдс. Решението, което учените са намерили, е да парират действието на белтъка BCL-2, който при някои онкологични заболявания може да е в свръхпроизводство, а функцията му е да спира процеса на апоптоза. Засега лечебната молекула е изпитана и има ефект   конкретно с хронична лимфоцитна левкемия, но е възможно да подейства и при останалите видове левкимии или дори при други видове рак, при които е на лице същата пречка за разрушаването на нежеланите клетки. , дава аналогия д-р Питър Хилман. Възможността лекарството да подейства и при другите видове левкемии се тества в момента, но процесът на клиничните изпитвания отнема няколко години. Учените трябва да са сигурни, че новото лекарство (това, или което и да е друго) не нанася повече вреди, отколкото ползи за здравето на човека, а това се доказва само с хода на времето и натрупване на критична маса от изпробвали го пациенти с благоприятен резултат. При новия медикамент обаче изненадващият нежелан ефект проличал почти мигновено и сега откривателите му търсят начини да го отстранят. На бързи обороти Най-сериозната нежелана реакция, която се появила при новото лекарство за хронична лимфоцитна левкемия, е това че  . И макар че това звучи като нещо, което всеки раково болен би искал да чуе, всъщност засега представлява проблем и се търси решението му, казва д-р Хилман. Умъртвяването на раковите клетки с новата терапия става толкова бързо и едновременно, че тялото не успява достатъчно бързо да обработи и изхвърли разградените им съставни части. В резултат на това в кръвта се натрупват токсични отпадъчни вещества от мъртвите клетки и може да се получи отравяне, наречено  .Той се среща и при някои познати химиотерапии, особено при първия прием, и засяга най-вече бъбреците, ескалирайки понякога до бъбречна недостатъчност, също и проблеми със сърцето и нервната система. \"Това е проблем, с който можем да се справим. И за останалите нежелани ефекти важи, особено на фона на тежките химиотерапии, които масово се прилагат сега\", смята специалистът по хематология. Затова при приложението на молекулата върху пациенти се отделя особено внимание на детоксикацията успоредно с приема на лекарството, както и се работи за забавянето на ефекта й. Какво е хронична лимфоцитна левкемия Левкемията е рак, който започва в кръвотворните клетки на костния мозък. Когато една от тези клетки се промени и стане левкемична, тя вече не съзрява нормално - дели се по-бързо от останалите и бързо създава свои себеподобни, които   първо в костния мозък, след това и в кръвта. По това левкемията се различава и от всички останали онкологични заболявания, които обикновено първоначално са концентрирани в един орган. Оттам те могат да достигнат и до костния мозък, но в този случай не става въпрос за същата болест. Има четири основни вида левкемии и комбинациите между тях. В зависимост от темпа си на развитие са  , и в зависимост от вида на увредените клетки -  . От всички комбинации, най-разпространената е хроничната лимфоцитна левкемия (ХЛЛ), която също има разновидности и може да се развива много бавно, или много бързо. \"Около половината от пациентите с ХЛЛ изобщо не се нуждаят от лечение, а може и да не разберат, че са болни през целия си живот, защото болестта не се развива. Другата половина обаче се нуждаят от лечение, като при около 20-25% то преминават успешно и никога повече не се нуждаят от него. При останалите ракът се проявява отново и отново трябва да се лекува, обикновено до края на живота\", разяснява д-р Хилман. По думите му новото лекарство дава шанс точно за тези хора с повтарящ се проблем. Ако болестта се развива бавно, в кръвта се натрупват десетки милиони ракови клетки преди да се стигне до лечение. \"Когато започваме лечението, количеството им е огромно, но в края на терапията нивата са толкова ниски, че вече не могат да се забележат в кръвта. Следващата стъпка от клиничните изпитвания ще е да опитаме и да спрем поддържащата тепрапия при пациентите, при които резултатът е такъв. Възможно е болестта никога вече да не се появи, но все още сме стигнали до този етап\", коментира докторът. По-големият приоритет сега е да се провери дали терапията ще подейства и при острите форми на левкемия, при които опасността за живота е по-голяма. Кога ще дойде бъдещето Клиничните изпитвания с другите видове левкемия продължават, като засега са концентрирани във Великобритания. Макар че фармацевтичните компании вече имат разрешително за разпространение на лекарството в Еврола, това ще става бавно и трудно, докато фирмите се преборят то да се покрива от здравните системи на национално ниво. С приоритет да получат лекарството в момента са хората, при които други лечения не са проработили и се надпреварват с часовника. Има и още една възможност, свързана с новото лекарство, която тепърва ще се проверява - дали то няма да е най-ефикасният вариант за   вместо стандартната химиотерапия - т.е. да се прилага веднага след диагнозата, вместо първо да се пробват остарелите варианти. Сега прицелната терапия, заради това, че е много скъпа, се ползва чак след като са изпробвани първо познатите онкологични медикаменти. Ако пациентите не се повлияват от тях обаче, това е за сметка на тяхното време и влошаващо се здраве. Освен неуспешните опити с неправилни лекарства, може да им отнеме и още повече време, докато таргетната терапия им се позволи от здравната система на страната им, или успеят да се включат в клинично изпитване - време, с което едва ли разполагат. Прогнозата на д-р Хилман обаче е, че само  в което старата химиотерапия вече окончателно ще отстъпи място на модерната прицелна терапия, и то не само при левкемиите. \"Достигнали сме ниво на науката, на което сме наистина близо до крайната си цел - познаваме и обясняваме в съвършенство болестта и нарушенията в клетките, което пък ни позволява много бързо и ефективно да откриваме решения за тези нарушения\", казва той. Това е валидно и за хематологията и за повечето клонове в медицината, така че няма пречки пред бъдещето, допълва специалистът.", "date": "2017.07.25", "title": "След голям пробив в лечението на левкемия, учените се борят с изненадващ страничен ефект"}
{"url": "http://www.dnevnik.bg/sviat/2017/07/25/3012478_gnevut_sreshtu_nepriznavaneto_ili_vunshnata_politika/", "text": "Нарастващото напрежение между Германия и Турция кулминира до тревожни нива. Кризата наскоро се засили, след като Германия реагира гневно срещу ареста на германски гражданин заедно с турски представители на неправителствени организации, обвинявани в заговор срещу Турция. Освен това турското правителство твърди, че Германия защитава \"кюрдските и гюленистки терористи\", които се борят срещу Турция, казано най-общо. Всъщност отчуждаването с Германия достигна до тези нива след изтеглянето на германските военни от военната база Инджирлик в южния окръг Адана още преди най-новия случай. Взаимните обвинения могат да бъдат обяснени според различните становища на всяка от страните, но истината е, че двете страни са сериозно разочаровани една от друга от известно време. По-лошото е, че това не е само проблем между Турция и Германия, но и неизменна част от задълбочаващия се разрив между Турция и нейните западни съюзници. Освен това обратите във външната политика на Турция са продължение на вътрешнополитическите проблеми и спорове вътре в страната. Именно кюрдският въпрос и борбата срещу гюленистите е това, което има основно въздействие върху това кого Турция възприема като приятел и кого - като враг в международните отношения. Президентът Реджеп Тайип Ердоган и неговата партия смятат нежеланието на западните правителства да предприемат действия спрямо \"враговете на Ердоган\" за директен заговор срещу Турция, тъй като в \"нова Турция\" вече няма разлика между президента като политик и Турция като държава. Дори и опозиционни партии са смятани за врагове на страната, ако те се противопоставят на президента. Това е така, защото президентът е възприеман като единствен спасител на страната и нацията, при това като спасител не само на турската нация, но и на мюсюлманската нация, от всички заплахи и врагове. Президентът и партията му твърдо вярват, че западната политика не е оформена от \"тривиални\" национални, икономически и политически интереси, а е мотивирана от тъй като тя при управлението на Ердоган се е превърнала в последния бастион на мюсюлманска власт. Следователно и всичките приказки за човешки права, критиките за липса на свободи и тям подобни са не само крайно неубедителни, но и потвърждение за всеобхватната атака срещу Турция. Наред с всичко, това, което оформя външната политика на управниците на нова Турция, е комбинацията от историческите и интелектуалните корени на турския ислямизъм и сегашните политически развития. Ако националистическият акцент на турския ислямизъм е един от факторите, попречили на уреждането на кюрдския проблем, то и показната западна подкрепа за Отрядите за защита на народа (YPG) в Северна Сирия е това, което задейства скептицизма на управляващата партия. Ако причината, поради която западните съюзници на Турция не желаят да подкрепят борбата срещу гюленистите, е фактът, че гюленисткият преврат е използван като претекст за чистка срещу опозицията, то и прекомерният скептицизъм на Запада е това, което подбужда антизападната реакция, демонстрирана от кръговете около управялващата партия. Като заключение, ислямистката интерпретация на историята на модернизацията на Турция и основаването на светска западно ориентирана република е това, което формира възприемането на Запада за неизменен враг на исляма. Ислямистите и консерваторите в Турция винаги са вярвали, че републиканското управление е някакъв вид западна конспирация, която има за цел да откъсне Турция от ислямското ѝ минало и власт. Сега, нова Турция се изгражда на базата на идеята за еманципация на Турция от западнистко-светските й окови. В този смисъл въпросът не касае просто външната политика и международните отношения, но и отказа на Запада да признае новото самоопределение на Турция. /БТА", "date": "2017.07.25", "title": "Гневът срещу непризнаването, или външната политика на \"нова Турция\""}
{"url": "http://www.dnevnik.bg/sviat/2017/07/25/3012603_blizo_40_ot_rusnacite_smiatat_che_globalnoto/", "text": "Почти 40 на сто от руснаците смятат, че глобалното затопляне е измислица и предмет на спекулации. Това показва анкета на държавната социологическа агенция ВЦИОМ, цитирана от БТА. Според 39 процента от анкетираните, което е с 5 пункта повече, отколкото преди 10 години, \"затоплянето на климата е измислен проблем и обект на спекулации за онези, които искат да се възползват от естествения страх на хората от природни катастрофи\". 51% обаче са на мнение, че глобалното затопляне е сериозен проблем, който изисква незабавно решение, а мнозинството запитани - 55 на сто, смятат, че това явление има вредни последици за Русия. В началото на юли руският президент Владимир Путин увери, че Русия ще зачита Парижкото споразумение за климата, което има за цел намаляване на емисиите на газове с парников ефект и беше  отхвърлено от американския му колега Доналд Тръмп. По данни на Световната метеорологична организация през 2016 г. планетата ни е счупила за трети пореден път годишния рекорд за високи температури, регистрирайки повишение с около 1.1 градуса по Целзий в сравнение с прединдустриалната епоха. В някои части на Русия температурите миналата година са превишавали с 6-7 градуса обичайните стойности. Допитването на ВЦИОМ е от средата на юли. В него са участвали 1200 души.", "date": "2017.07.25", "title": "Близо 40% от руснаците смятат, че глобалното затопляне е измислица, сочи анкета"}
{"url": "http://www.dnevnik.bg/detski_dnevnik/2017/07/25/3012184_negramotnostta_moje_tragichno_da_podkopae_bulgariia/", "text": "Ще ти пиша една тройка, защото не ми се занимава с теб! Мнозина са чували това изречение като ученици. То изразява не само безсилието на учителя, а и на цялата българска образователна система. \"Tя създава у учениците изкуственото усещане, че се справят, че всичко е наред. Че е окей да не ходиш на училище и да минеш в следващия клас. Че е окей нищо да не си научил, но да ти пишат тройка, защото не им се занимава с теб\", казва Нели Колева от фондацията \"Заедно в час\". \"Бумеранг за държавата ни\" Tя изтъква, че неграмотните ученици, които са завършили училище, не са способни да се справят в реалния живот, където важат други правила. А броят на неграмотните не е малък. Според международното изследване ПИЗА, около 40% от 15-годишните български ученици са функционално неграмотни, което означава, че те формално могат да четат, но не разбират съдържанието на прочетеното. \"Представете си какво означава това за гражданската култура на тези хора. Става дума за младежи, които някой ден ще бъдат шофьори, ще гласуват на избори, ще подписват договори. Ако българската образователна система не се промени, това ще се върне като бумеранг и трагично ще подкопае държавата ни\", коментира образователната експертка. Всъщност, конкретният повод за разговора ни с госпожа Колева са матурите. Матурите, които се проведоха през май и които трябваше да предизвикат смислен и задълбочен разговор за състоянието на системата. \"Матурите трябва да са оснoва за разговор. Те трябва да са началото, а не краят. Не трябва всичко да приключва с оценките. Ето, че от матурите изминаха повече от два месеца, но за това време нищо не се случи. Проблемите просто бяха забравени\", казва Нели Колева. Според Министерството на образованието, тази година обобщените резултати от външното оценяване на 4-ти и 7-и клас показват по-малко двойки и повече шестици в сравнение с 2016. С оглед на това, че системата на обучението не се е променила през последната година, резултатите яно се дължат на подобрената ѝ ефективност – смятат в министерството. Образователните експерти от \"Заедно в час\" обаче се отнасят критично към това заключение. \"Не може да се говори обективно за напредък, защото няма реална база за сравнение на оценките. Прагът за оценка \"Среден 3\" всяка година е различен, а това не позволява да правим заключения\", подчертава Нели Колева и добавя: \"Диагностика има, когато има сравнимост, а тук сравнимост няма\". Образователната експертка изтъква, че тройката тази година се е давала при 23% правилни отговори и посочва, че в държавите с добре развити образователни система тройка се пише при поне 40% верни отговори. А защо това е така? \"Вероятно защото, ако прекалено много училища изпаднат под критичния минимум, това ще бъде доказателство, че образователната система в България се е провалила. И в момента положението някак се поддържа, дори и с помощта на оценките от тези матури.\" Майчиният език на 45% от първокласниците не е българският  От разговора с Нели Колева става още ясно, че матурите не измерват реалната стойност на училищата. \"Има например училища, които не стигат до високите нива на класациите, но все пак полагат големи усилия за подобрение на резултатите. От матурите обаче не стана ясно дали тези училища са се подобрили в сравнение с миналата година\", посочва Колева и подчертава, че в страната има много учебни заведения, които работят в трудни условия и в среда, различна от тази в елитните училища. \"Така например има училища, чиито ученици не са ходили на детски градини. Има училища, чиито ученици се отглеждат от баби и дядовци, защото родителите им са в чужбина. Има такива, в които децата не говорят добре български език. Впрочем, майчиният език на 45% от първокласниците в България през последната учебна година не е бил български. Погледнато отвъд оценките от матурите, може би тези училища дори бележат по-големи успехи, отколкото елитните. Само че това не се отбелязва никъде.\" Нели Клева подчертава, че оценяването далеч не е единственият проблем на образователната система. \"В България системата продължава да е негъвкава и неориентирана към изисканията на 21 век. Учениците все още учат много неща наизуст, те не са научени да търсят сами информация, не са научени да я осмислят\", казва експертката и добавя, че е много по-важно учениците да се научат да мислят, да взимат решения, да подхождат критично към определени информации. \"Българското училище обаче не учи учениците на тези неща. В България дебати се разпалват като че ли единствено около това какъв учебник ще се ползва. А това е безмислен дебат, защото учебникът е само един от множество начини на преподаване, казва експертката. \"Добрият учител използва много методи и материали. Предложения за промени Тя и колегите ѝ от фондацията \"Заедно в час\" имат няколко предложения за промени. \"Първо скалата за оценяване на матурите трябва да се фиксира, а не да се променя всяка година, за да има някаква база за сравнение. Освен това трябва да се намери и утвърди система, която да отчита реалната стойност на училищата. Изключително важно е и напасването към т.нар. умения за успех в 21 век - способността на учениците да прилагат наученото в реалния си живот, критично и творческо мислене, четене с разбиране и т.н. От голяма полза ще бъде и това училищата да споделят добрия си опит. Защото има училища, които постигат много добри резултати. Нека те да споделят опита си с другите\", приканва Нели Колева и подчертава, че смислените промени в образованието не са свързани непременно с много разходи, а най-вече с добра воля и здрав разум.", "date": "2017.07.25", "title": "Неграмотността може трагично да подкопае България"}
{"url": "http://www.dnevnik.bg/sport/2017/07/25/3012609_kontuziia_v_lakutia_vadi_djokovich_ot_us_open/", "text": "Бившият №1 в тениса  Новак Джокович  по всяка вероятност ще пропусне последния турнир от Големия шлем за годината US Open, заради контузия в лакътя. Това твърдят медиите в Сърбия, цитиращи лекаря на тима за купа \"Дейвис\". Джокович се  оттегли от четвъртфиналите на \"Уимбълдън\"  именно заради травма в лакътя и обяви, че обмисля да си вземе кратка почивка, за да се възстанови напълно. Контузията в дясната ръка го мъчи от много дълго време. Според \"Спортски Журнал\" Джокович може да бъде далеч от кортовете за 12 седмици. \"Костта му е изтънена, заради продължителна игра и тежки натоварвания. В момента Новак е в Торонто, където се консултира със специалисти\", коментира лекарят на сръбския тим Зденко Милинкович. Съмненията, че сърбинът ще пропусне турнира се засилиха, след като той свика пресконференция в Белград през следващата седмица. Брифингът е анонсиран като обявяване на плановете му до края на сезона. Джокович има 12 титли от Големия шлем, като спечели два пъти на US Open – 2011 и 2015 г. Тази година надпреварата в Ню Йорк започва на 28 август.", "date": "2017.07.25", "title": "Контузия в лакътя вади Джокович от US Open"}
{"url": "http://www.dnevnik.bg/sviat/2017/07/25/3012321_prosto_shou_-_kak_moskva_izpolzva_rusnacite_v/", "text": "Кариерата на Сергей Елисеев помага да се обясни защо въоръжените сили на Украйна се отказаха от Крим почти без битка, а и защо НАТО днес казва, че е с повишено внимание заради руските опити да се подкопае военната лоялност на източноевропейските членки на алианса. Издигането му до номер 2 в украинския флот дълго време преди Русия да анексира Крим илюстрира колебанията в лоялността, които все още може да имат някои военнослужещи в бившия Съветски съюз. Елисеев е с руски корени, но служи в Украйна - а когато е изправен пред изпитание, минава на другата страна. Военни от НАТО, заминаващи се с планиране на операции, смятат, че Москва смята хора с подобни \"двойни\" лични връзки като потенциално важни, ако избухне нова конфронтация със Запада. През 2014 г. Елисеев е първи заместник-командир на украинския флот, тогава базиран основно в Крим, когато руски войници без опознавателни знаци на униформите завземат корабите и военните бази на Киев на полуострова. Вместо да окаже съпротива, Елисеев напуска и получава нова работа в руския Балтийски флот. Петдесет и петгодишният военнослужещ не отговори на въпросите на \"Ройтерс\", изпратени му през руското министерство на отбраната. В Киев обаче не се и съмняват на кого е лоялен. \"Когато се закле във вярност на Украйна, това бяха празни думи за него. Винаги е бил проруски (настроен),\" каза вицеадмирал Ихор Воронченко, който днес е командир на украинския флот, а някога е служил с Елисеев. Да чукаш на отворена врата Руските войници всъщност чукат на отворена врата през февруари 2014 г. - Елисеев е само един от всички, които дезертират, а почти всички украински военнослужещи в Крим не оказват съпротива. Русия анексира Крим месец по-късно, като това отприщва скандал със Запада, който се задълбочи заради ролята на Москва във въстанието в Източна Украйна, което продължава и до днес. Тогава Русия и съюзниците и в Крим се възползват от слабости в армията на Киев, за да подкопаят възможността му да се съпротивлява, показват интервюта на \"Ройтерс\" с дузина събеседници от двете страни на конфликта. Руското министерство на отбраната не отговори на въпроси за версията си за събитията през 2014 г. Командир от НАТО обаче каза за \"Ройтерс\", че руското разузнаване изглежда е опитало да наеме етнически руснаци, служещи в армиите на граничещи с Русия държави. Под условие да запази анонимност командирът обяви, че Алиансът е особено внимателен заради риска в страните с голма концентрация на етнически руснаци, особено в балтийските държави. НАТО трябва да се пази от това явление, каза командирът, макар че рискът не бива да се надценява - руските корени не означават непременно, че въпросният човек е лоялен към Москва. Властите в балтийските държави, преди бивши съветски републики, а днес членки на НАТО (за разлика от Украйна), отричат да има голяма опасност. Генералният секретар на НАТО Йенс Столтенберг каза, че има доверие на армиите на Естония, Латвия и Литва. Същевременно той заяви за \"Ройтерс\": \"Винаги трябва да сме нащрек. Трябва да разработваме разузнавателните си инструменти и да можем да предвидим всякакви опити да се подрива лоялността на въоръжените ни сили.\" Назначен по невнимание, но верен на думата си Години преди анексията на Крим панел, който отговаря за назначенията в украинските въоръжени сили, изглежда не е внимавал достатъчно, интервюирайки Елисеев за поста на заместник-командир. Роден край Москва, той завършва военноморско училище в Калининград през 1983 г. и служи за Руския тихоокеански флот. Панелът го пита какво би направил, ако Русия и Украйна започнат война помежду си. Той отговаря, че би подал молба за ранно пенсиониране, твърди Мирослав Мамчак, бивш капитан от военноморския флот на Украйна, служил с Елисеев. Въпреки отговора си получава поста през 2006 г. Мамчак не сподели с \"Ройтерс\" откъде знае за разговора, но случилото се впоследствие потвърждава версията му. Отношенията между Русия и Украйна се влошиха драстично, след като Киев започна сближаване с НАТО. Осем години след назначаването си, докато двете страни бяха на ръба на конфликта заради Крим, Елиеев изглежда е останал верен на думата си, избирайки да напусне. Действията на Русия не са единственият фактор в кримските събития. Украинската армия дълги години е пренебрегвана - в Киев имаше и властови вакуум след свалянето на правителството, а и много жители на Крим се чувстваха по-близки с Русия. Същевременно украинските военнослужещи с руски корени преминаха на другата страна, след като започна анексията, а някои офицери дори се престориха, че оказват съпротива само за да не бъдат изправени пред военен съд. Москва също така е засякла заповеди от Киев, които никога не стигнали кримския гарнизон. \"Нямаше нищо спонтанно. Всичко беше организирано и всеки актьор изигра ролята си,\" казва Михайло Ковал, по това време заместник-началник на украинската гранична полиция, а сега заместник-ръководител на Съвета за сигурност в Киев. Поканени да дезертират Воронченко, който също е заместник-комантир на флота по време на анексията, казва, че получил покани да премине на страната на Москва малко след началото на руската операция. Те, разказва той за \"Ройтерс\", дошли от Сергей Аксьонов, по това време оглавяващ самопровъзгласилото се кримско правителство, подкрепящо Русия, както и от командир от южния военен окръг на Русия и от руски заместник-министър на отбраната. Попитан какво са му предлагали, ако се съгласи, той обяснява: \"Постове, апартамент... Аксьонови ме предложи да ме направи министър на отбраната на Крим.\" Нито Аксьонов, нито руското министерство на отбраната отговориха на въпроси на \"Ройтерс\" за контактите с Воронченко. Последният, подобно на много висши украински офицери, е бил в съветската армия редом с хора, които сега служат в руските въоръжени сили. Прекарал е години в Крим, където Русия ползваше бази на Украйна за черноморския си флот от разпадането на Съветския съюз насам. \"Тези генерали, които дойдоха да ме убеждават... казаха, че сме от един и същи кръг, че всички идваме от съветската армия,\" казва той. \"Но им обясних, че съм различен... Не съм ваш.\" Тогавашният командир Денис Березовски обаче преминава на страната на Русия заедно с няколко командири и по-късно е назначен за заместник-началник на Черноморския флот. Много военнослужещи решават да го последват. В украинско свързочно поделение войниците гледат руска телевизия, когато президентът Владимир Путин се появява на екрана. \"За моя изненада те всички се изправиха,\" казва Святослав Велтински, който работи там като инженер. \"Чакали са това.\" По-голямата част от поделението преминава на руска страна. Просто шоу Дори онези, които се опитват да окажат съпротива, се оказват в безнадеждно положение. Един офицер разказва за \"Ройтерс\", че командирът му наредил разполагаме на корабите така, че да не попаднат в руски ръце, а на служителите заповядал да стрелят по всеки, който се опита да влезе в базата. Комуникациите на самата база обаче не работели - били или заглушени, или прекъснати от руснаците. Изолиран и превъзхождан числено от руските войски отвън, командирът сключил сдела с ръководителя на поделение на руските специални части: на проруски настроени цивилни било позволено да щурмуват базата без последици. Украинците \"нямаше как да направят нищо; не може да стреляш по цивилни,\" каза военнослужещият, пожелал да запази анонимност, тъй като все още живее в Крим и се опазява, че думите му може да имат последствия. Тогава руските войски последвали цивилните, превзели базата и предложили на поделението шанс да премине на руска страна. Половината се съгласили, въпреки че командирът на базата отказал и му било разрешено да напусне Крим. \"Командирът не се съпротивляваше. От друга страна напрви каквото можа при тези обстоятелства.\" Други двама души, замесени в анексията - бивш украински военнослужещ, който сега работи в руска база в Крим, и източник, близък до руската армия, който е бил на полуострова по това време, също описа подобни инсценировки. \"Трябва да разберете, че завземането а украински военни обекти в Крим беше просто шоу\" казва източникът, близък до армията. Научени уроци? Балтийските страни членки на НАТО са доста различни от Украйна. Командирите от съветско време например масово напуснаха въоръжените им сили, след като страните се присъединиха към Алианса през 2004 г. Представители на тези страни посочват и че сред седемте латвийски войници, които загинаха на мисии в Афганистан и Ирак, имаше и говорещи руски. Все пак от случилото се с Крим са научени някои уроци. \"Научихме, разбира се, че не ставаше дума само за лоялност, но и че (на украинските военнослужещи) бяха разпратени фалшиви заповеди, а по време на кримската операция комуникациите бяха блокирани,\" казва Янис Гарисонс от латвийското министерство на отбраната. Латви дори промени закони, за да задължи командири да оказват съпротива в подобни ситуации. Гариносн обаче каза, че най-простата стъпка е направена много преди анексията с въвеждането през 2008 г. на процедура на одобряване на \"всеки, който се присъединява към въоръжените сили, от редник до генерал.\"", "date": "2017.07.25", "title": "\"Просто шоу\" - как Москва използва руснаците в украинската армия, за да анексира Крим"}
{"url": "http://www.dnevnik.bg/bulgaria/2017/07/25/3012615_dvete_prebiti_jeni_-_notariusi_sa_v_dobro_sustoianie_i/", "text": "Пребитите вчера в центъра на София майка и дъщеря са в добро състояние. Очаква се те да бъдат изписани от болницата до 2-3 дни. Това заяви началникът на клиниката по лицево-челюстна хирургия на УМБАЛ \"Св. Анна\" Желю Димов, който даде извънредна пресконференция. Двете жени са нотариуси и са били нападнати от двама мъже.  Те са били удряни основно в лицевата част. Майката е с по-сериозни и дълбоки рани по лицето, като Димов добави, че тя е била влачена по земята. Нотариусите са контактни, но уплашени. Очаква се още днес или утре с тях да говорят психолози. Председателят на нотариалната камара Димитър Танев заяви пред Би Ти Ви, че пострадалата по-възрастна жена е нотариус е Валентина Механджийска. По думите му тя е една от най-добрите в България и до сега не е имало оплакване от работата ѝ. Той предположи, че е възможно посегателството върху нея да е свързано с нейната работа и евентуално отказана от нея сделка, защото нотариусите следят за пране на пари. Танев изрази убеденост, че извършителите ще бъдат установени бързо. \"Нотариусът защитава интересите на държавата и затова трябва и неговата неприкосновеност да бъде защитена подобаващо\", добави Танев. Все още няма задържани за нападението. От полицията уточниха, че продължават разпитите на свидетелите на инцидента.", "date": "2017.07.25", "title": "Двете пребити жени - нотариуси са в добро състояние и ще бъдат изписани до 2-3 дни"}
{"url": "http://www.dnevnik.bg/sport/2017/07/25/3012618_iliia_carski_ostana_bez_sustezatelen_licenz_zaradi/", "text": "Скандал между най-титулувания български пилот  Илия Царски  и организаторите, беляза автомобилната надпревара \"Шипка-Дамасцена\". След него 18-кратният шампион остана без лиценз заради арогантно поведение. Според организаторите, един от механиците на Царски е отправил заплахи към директора на състезанието заради отстраняването на екипа от втория манш. В основата на скандала са неправомерни действия по автомобила на нерегламентирано за това място. След като е поискан рестарт заради катастрофа, Царски е трябвало да зареди гориво в предстартовата зона, но той нарушил правилата и се е отправил към бокса, където механиците освен гориво, са сменили и гумите му. Пилотът твърди, че не е указано място за зареждане, че е напуснал зоната с пилотиращ автомобил и че не е сменял гуми, а само ги е почистил. \"Правилата са за всички и те трябват да се спазват от абсолютно всички. Няма значение как се казваш и какви постижения имаш\", каза пред БНТ Милен Узунов, директор на състезанието \"Шипка-Дамасцена\". Спортните комисари отстраняват Царски, като му отнемат освен първото място и състезателния лиценз. Той обаче отхвърля всички обвинения. \"Ощетен съм, защото ми е отнето първото място – аз съм първи в това състезание, спечелих го. Вината е изцяло на организатора, на Николай Манчев, на Милен Узунов. Всички тези хора, които са се опитали да направят нещо, но то още не е дорасло да бъде част от европейското семейство. Аз им го казах в очите и затова бях наказан\", коментира Царски. Последното решение ще има Националният спортен трибунал, който трябва да отсъди виновен ли е Царски или не.", "date": "2017.07.25", "title": "Илия Царски остана без състезателен лиценз заради скандал на \"Шипка-Дамасцена\""}
{"url": "http://www.dnevnik.bg/na_put/2017/07/25/3012606_neobichainata_jega_presushi_fontanite_na_vatikana/", "text": "Властите във Ватикана започнаха да спират водата в стотина фонтана, включително два изящни водоскока в бароков стил на площад $Свети Петър$, заради продължителната суша в папската държава и Рим, предаде Ройтерс. В италианската столица настъпи лятна жега, след като две години валежите бяха под средните и това наложи да бъдат спрени фонтаните и да се мисли за режим на водата. Говорителят на Ватикана Грег Бърк каза, че това се случва за пръв път. \"Ватикана иска да прояви солидарност с Рим и се опитва да помогне в тази криза\", каза той. През следващите дни предстои спиране на всичките около сто фонтана в папската държава. Вчера пресъхнаха двата водоскока, сътворени през 17-и век от скулпторите Карло Мадерно и Джан Лоренцо Бернини. Метеорологичният канал \"Скай Италия\" съобщи, че в Рим през юли са паднали със 72 на сто по-малко дъждове от средните за месеца, а през юни - със 74 процента по-малко. Грижата за ресурсите на планетата е важен въпрос за папа Франциск, който за първи път публикува документ на Светия престол, посветен на опазването на околната среда и в него призова световните лидери да предприемат бързи действия. \"Решението (за спиране на фонтаните) е в синхрон с възгледите на папата за екологията: нямаме право да прахосваме ресурсите и понякога трябва да сме готови на лишения\", добави говорителят на Ватикана.", "date": "2017.07.25", "title": "Необичайната жега \"пресуши\" фонтаните на Ватикана"}
{"url": "http://www.dnevnik.bg/biznes/2017/07/25/3012625_drujestva_na_vasil_bojkov_petia_slavova_i_cvetelina/", "text": "Четирима кандидати са заявили интерес към покупката на банка \"Виктория\", дъщерна на фалиралата КТБ, която сега синдиците опитват да продадат за четвърти път, информира  \"Капитал Daily\"  в днешния си брой. Това са дружество на бизнесмена с интереси в хазарта Васил Божков  \"Вабо Интернал\", учредено на 13 юли, \"Инвестбанк\" на Петя Славова, Българо-американската кредитна банка (БАКБ) на Цветелина Бориславова и група инвеститори, действащи съгласувано - Kerbler Holding, Imfarr Beteiligungs и Green Finance. При предишния опит за продажба на банката отново участваха \"Инвестбанк\" и БАКБ, а  австрийския Kerbler Holding беше в консорциум с \"Лев инс\".  Планът предвижда продажбата да се извърши на четири етапа. Първият е подаване на писма за интерес, след това ще се подават необвързващи оферти от потенциалните кандидат-купувачи. Те се изготвят на база предоставен информационен меморандум. На третия етап ще се прави нова проверка на финансовото и правно състояние на банката (дю дилиджънс) и подаване на обвързващи оферти. Последният етап е избор на купувач, получаване на регулаторни разрешения и сключване на сделка. \"Виктория\" на практика функционира в режим на полудействаща банка от 2014 г. - от фалита на собственика й КТБ. Основните й кредитни портфейли бяха продадени, повечето депозити бяха изтеглени и тя остана почти без дейност, а трупаща разходи, припомня \"Капитал Daily\".", "date": "2017.07.25", "title": "Дружества на Васил Божков, Петя Славова и Цветелина Бориславова подадоха оферти за банка \"Виктория\""}
{"url": "http://www.dnevnik.bg/sviat/2017/07/25/3012635_izrael_shte_demontira_metalnite_detektori_na_vhodovete/", "text": "Израелските власти ще демонтират металните детектори на входовете към Площада на джамиите и ще ги заменят с други средства за наблюдение, съобщава БТА. Правителството на премиера Бенямин Нетаняху обяви в декларация, че решението е гласувано от министрите на заседание късно снощи. Това стана след телефонен разговор между йорданския крал Абдула Втори и Нетаняху. Именно Йордания е пазител на мюсюлманската светиня в Ерусалим. В съобщението на Петра не бе споменато дали кралят и Нетаняху са говорили за стрелбата снощи в израелското посолство в Аман, в която  израелски охранител уби двама йорданци , след като единият от тях го нападна. Напрежението в Ерусалим се засили рязко, след като властите монтираха металните детектори на входовете към комплекса на джамията Ал Акса. Тази мярка бе предприета след като на 14 юли въоръжени мъже убиха там двама израелски полицаи.", "date": "2017.07.25", "title": "Израел ще демонтира металните детектори на входовете към Площада на джамиите"}
{"url": "http://www.dnevnik.bg/skorost/2017/07/25/3012633_samo_30_kusmetlii_shte_pritejavat_vduhnoveno_ot/", "text": "Придворното тунинг ателие на \"Бентли\" – \"Мулинер\" представи най-новата си разработка на базата на модела \"Континентал GT кабрио\". Версията \"Гален едишън\" (Galene Edition) е вдъхновена от луксозните яхти. При изработката на колата от \"Мулинер\" са си партнирали с британския прозводител на яхти \"Принсес Яхтс\" (Princess Yachts). Отвън автомобилът е издържан в основен бял цвят и допълнителен син. Джантите са 21 цолови, също със син оттенък. В салона е използвана позната от яхтите кожена тапицерия, като на избрани места присъства и алкантара. Не липсват и вложки от орехов фурнир. По отношение на двигателя \"Бентли Континентал GT кабрио Гален Едишън\" не предлага нищо революционно. Колата се задвижва от стандартния за модела четирилитров осемцилиндров V-образен мотор с двойно турбо и мощност 507 конски сили. Твърдият покрив е от четири части. Единствената неприятна новина е, че от специалната версия на \"Бентли Континентал GT кабрио\" ще бъдат произведени едва 30 бройки.", "date": "2017.07.25", "title": "Само 30 късметлии ще притежават вдъхновено от яхтите \"Бентли Континентал GT кабрио\""}
{"url": "http://www.dnevnik.bg/bulgaria/2017/07/25/3012500_dobrovolci_pri_bedstviia_i_pojari_shte_izlizat_v/", "text": "Доброволците при бедствия, пожари и извънредни ситуации да бъдат пускани от работи в платен отпуск. Това предвиждат изменения в наредба, качени за обществено обсъждане от МВР. Досега, за да помагат на пожарникарите, доброволците излизаха в неплатен отпуск и им трябваше разрешение на работодателя, което промените предвиждат да отпадне като изискване. Въвежда се промяна, която предвижда след регистриране на доброволеца, кметът да уведомява работодателя, че негов служител е доброволец към общината. В проектонаредбата е записана още възможността доброволните формирования да се сдружават на териториално и национално ниво за решаване на общи въпроси и за постигане на цели от взаимен интерес. Регламентира се и възможността фирмите да създават доброволни формирования за своя сметка. Предвижда се юридическото лице да определя структурата, реда за организиране дейността на доброволното формирование, ръководител и зам. -ръководители, да осъществява подбора на кандидатите, осигурява обучението им, застраховката и екипировката на доброволците. Заради предвиденото в последното изменение на Закона за защита при бедствия задължително създаване на доброволни формирования в общини с население до 20 хил. души, които се обучават и осигуряват със специализирана техника и оборудване, се дават три възможности за осигуряването им - пожарен, спасителен или друг автомобил със съответното оборудване. \"Целта на тази промяна е да се даде възможност за мобилност на доброволните формирования и гарантиран минимум от технически средства, с които да се повиши ефективността им при оперативна намеса\", е записано в мотивите на проектонаредбата. С нея се иска въвеждането на възможност кметът на една община при необходимост да иска участие на доброволни формирования от други общини, както и възможността кметовете на общини да имат право да командироват доброволци на територия на друга община. За целта е регламентирано взаимодействието и координацията между кметовете. В друга проектонаредба, която също е качена на сайта на портала за обществени консултации се предвижда размерите на възнагражденията на доброволците да се определят съобразно извършените дейности сто на сто от минималната часова работна заплата за страната - за обучение с продължителност до 80 часа годишно вместо сега записаните 10 дни. Причината за промяната се аргументира с това, че в повечето случаи участието на доброволците е в рамките на часове, а не на дни, както и изплащаното им възнаграждение. Поради наличието на случаи на откази на доброволци да получават предвиденото възнаграждение, се дава право на доброволеца да откаже получаването му, като писмено декларира желанието си.", "date": "2017.07.25", "title": "Доброволци при бедствия и пожари ще излизат в платен отпуск без разрешение от работодателя"}
{"url": "http://www.dnevnik.bg/sport/2017/07/25/3012613_derik_rouz_shte_podpishe_s_kavaliurs_za_edna_godina/", "text": "Гардът Дерик Роуз и  \"Кливланд кавалиърс\"  са постигнали договорка за едногодишен контракт, твърди ESPN. Роуз, който в момента е свободен агент ще получи 2.1 млн. долара за сезона, като се очаква днес да парафира с шампионите на Източната конференция. В понеделник гардът е имал среща с новия генерален мениджър на \"Кавалиърс\" Коби Алтман и бързо се е разбрал с отбора. Само няколко дни по-рано Роуз се срещна и с представители на \"Лос Анджелис лейкърс\", които също имаха оферта към него. Според източници на ESPN, за решението на гарда, който спечели приза за MVP през 2011 г. е натежал фактът, че с \"Кливланд\" той ще може да играе на финалите в Лигата. Преминаване на Роуз в Охайо стана актуално, след като  Кайри Ървинг пожела да си тръгне . Титулярният плеймейкър на \"Кавалиърс\" се срещна със собственика Дан Гилбърт и изяви желание да бъде трансфериран в друг отбор. През миналия сезон Роуз игра за \"Ню Йорк никс\", записвайки 64 мача със средно 18 точки, 3.8 борби, 4.4 асистенции и 47% при стрелба. Гардът, който е на 28 години има дългогодишни проблеми с коляното, които не му позволиха да се върне на нивото си от 2010-11 г.", "date": "2017.07.25", "title": "Дерик Роуз ще подпише с \"Кавалиърс\" за една година"}
{"url": "http://www.dnevnik.bg/evropa/zemedelie/2017/07/25/3012639_brjuksel_ne_vijda_nujda_ot_zakon_sreshtu_dvoiniia/", "text": "Европейската комисия не вижда нужда на този етап да се създава допълнително законодателство, чрез което да се бори практиката с двоен стандарт при храните, за каквото настояваха България и други държави от Централна и Източна Европа. Това е станало известно на последното заседание на съвета на европейските министри по земеделие, което се проведе през миналата седмица, съобщава в днешния си брой  \"Капитал Daily\". Същевременно независимо от този резултат България предстои да стартира ново проучване за качеството на около 30 продукта като ще се сравняват продаваните на местния пазар и техни еквиваленти в Италия, Франция и Швейцария. Според информацията на последното заседание през миналата седмица в Брюксел Чехия и Словакия отново са повдигнали въпроса с двойния стандарт на храните, предлагани на източните и на западните пазари. За целта те са представили нови изследвания, както и резултати от среща по темата на държавите от Централна и Източна Европа, която се е провела в Братислава. В доклада след срещата на европейските министри се посочва, че комисията е \"обобщила оценката на делегациите за сериозността на проблема и е повторила своя ангажимент за борба срещу нелоялните търговски практики\". Въпреки това обаче ЕК е съобщила, че на този етап няма нужда от допълнително законодателство по темата, каквото е настояването на централно- и източноевропейски държави, става ясно от доклада. Предложението на комисията е да бъдат ангажирани по-активно в казуса органите за защита на потребителите и да се подобри синергията по темата с форума на високо равнище за по-добро функциониране на веригата за доставка на храни. Междувременно от земеделското министерство са съобщили пред \"Капитал Daily\", че предстои да стартират нови проверки на качеството на храните на 30 продукта, които се предлагат на българския пазар. Те ще бъдат сравнявани с техни еквиваленти, предлагани в търговската мрежа в Италия, Швейцария и Франция. Сравнението ще бъде единствено на база посоченото на етикета съдържание и цените, а резултатите ще бъдат представени пред ЕК.", "date": "2017.07.25", "title": "Брюксел не вижда нужда от закон срещу двойния стандарт при храните"}
{"url": "http://www.dnevnik.bg/bulgaria/2017/07/25/3012677_ekip_ot_prokurori_pristigna_v_dobrich_za_da_razsledva/", "text": "Екип от трима прокурори, сред които и говорителят на главния прокурор Сотир Цацаров Румяна Арнаудова, е пристигнал в Добрич, за да разследва на място скандала с депутата от ГЕРБ Живко Мартинов.  Неговият имунитет беше поискан , след като проверка установила, че е упражнявал натиск над търговец за предоставяне на 4 тона суджук. За целта народният представител е  използвал името на премиера Бойко Борисов , като е заявил, че месото е за него. Самата Арнаудова обясни пред Би Ти Ви, че специализираното звено прокурори ще разпитва днес и утре свидетелите по случая. Тя добави, че екипът обвинители е в Добрич, тъй като имало сигнали, че е оказван натиск на свидетелите. \"Решихме да дойдем, за да осигурим защита на свидетелите, тъй като има индикации, че и по време на проверката са подложени на натиск, изразяващ се в административни проверки, отправяне на заплахи и закани\", заяви Арнаудова, като уточни, че за целта в Добрич са пристигнали и служители от Бюрото по защита на свидетелите към главния прокурор. Тя добави, че се води досъдебно производство за извършени 5 престъпления от Живко Мартинов. Едното от тях е за принуда, а другите са свързани с опит да се съсипе досъдебно производство чрез опит да се укрие извършителят на престъплението, престъпление срещу правосъдието, както и съмнения за престъпление против реда на държавното управление. Арнаудова каза още, че в града са били уволнявани полицейски служители, които не са се подчинявали на волята на Мартинов.", "date": "2017.07.25", "title": "Екип от прокурори пристигна в Добрич, за да разследва аферата със суджука"}
{"url": "http://www.dnevnik.bg/sviat/2017/07/25/3012670_haosut_i_lipsata_na_nezavisimost_drazniat_visshi/", "text": "Липса на дисциплина, лоша организация и недостатъчна независимост – от това все по-често се оплакват висши служители в сферата на разузнаването и международната политика в администрацията на президента Доналд Тръмп. Сблъсъкът между интернационалистите, които държат на традиционната лидерска роля на САЩ в света, и на защитниците на принципа на Тръмп \"Америка първа\" уморява и дразни високопоставени членове на правителството, пише агенция \"Ройтерс\", позовавайки се на вътрешни източници. Си Ен Ен твърди, че скорошното интервю на Тръмп за \"Ню Йорк таймс\", в което  той напада главния прокурор  и министър на правосъдието Джеф Сешънс, задето си е направил отвод от \" руското разследване \", също е разтревожило високопоставени лица в администрацията, съобщава Си Ен Ен. Според източници на телевизията Рекс Тилърсън е сред хората, които са намерили поведението на президента за непрофесионално. Според агенцията държавният секретар – който  комуникира с медиите много по-малко , отколкото предшествениците си – е казал пред приятели, че ще е късметлия, ако изкара и една година на поста. Той не е съгласен с Белия дом по редица външнополитически проблеми и неведнъж публично е изразявал недоволството си. Източник на \"Ройтерс\", твърди, че той се дразни от липсата на независимост и че не може да изпълнява традиционната си роля. Макар да не е чувал нищо за евентуална оставка, той казва: \"Ситуацията не се подобрява, а в някои аспекти се влошава.\" Макар досега да е оставял впечатлението, че планира да остане поне до края на годината в опит да реорганизира департамента, двама източници на Си Ен Ен твърдят, че не биха се изненадали, ако Тилърсън напусне поста скоро. По думите им топ дипломатът е все по-разочарован и се съмнява, че битките му с Белия дом скоро ще приключат. Миналата седмица Тилърсън постигна успех, когато администрацията обяви, макар и неохотно, оценката си, че  Иран спазва ядреното споразумение  от 2015 г. Президентът обаче е посрещнал това съобщение с яростна критика, към която са се присъединили негови съветници (сред тях и главният му стратег  Стивън Банън ). \"Секретарят не смята, че служители на Белия дом би трябвало да имат право да провеждат враждебни кръстосани разпити на членове на кабинета\", твърди източник на \"Ройтерс\". След като миналия месец Саудитска Арабия, Обединените арабски емирства, Бахрейн и Египет започнаха  блокада на Катар , Тилърсън ги призова да облекчат мерките си и да работят за преодоляване на кризата. Около час по-късно  Тръмп обвини Катар , че е високопоставен спонсор на тероризма, и предложи помощ на арабските държави. Не е щастлив от позицията си и съветникът по националната сигурност  Хърбърт Макмастър , след като предложенията му за твърда позиция спрямо Кремъл са били пренебрегнати. Генералът се тревожи и продължаващия дебат за изпращане на повече американски войници в Афганистан.", "date": "2017.07.25", "title": "Хаосът и липсата на независимост дразнят висши членове на кабинета на Тръмп"}
{"url": "http://www.dnevnik.bg/detski_dnevnik/2017/07/25/3012701_pet_medala_za_mladite_bulgarski_fizici_ot/", "text": "След вчерашния  успех на българския отбор по математика  на международната олимпиада в Бразилия (4 сребърни и 2 бронзови медала) днес стана известно, че състезателите от олимпийския отбор по физика ще се завърнат в България с общо 5 медала. Между 16 и 24 юли в Джоякарта, Индонезия, 48-ата Международната олимпиада по физика прие 424 ученици (171 ръководители, 78 наблюдатели) от 88 държави от целия свят. На нея първенецът по астрономия и астрофизика Бойко Борисов спечели един сребърен медал, а другите в отбора - 4 бронзови медала, съобщиха от Сдружението на олимпийските отбори по природни науки (СООПН). Отборът пристига днес в 19.30 ч. на летище София, Терминал 2. Ръководители на отбора са Мирослав Абрашев и Нено Тодоров, а децата са: Бойко Борисов, 10 клас, СМГ - сребърен медал Димитър Ружев, 12 клас, СМГ - бронзов медал Александър Иванов, 12 клас, СМГ - бронзов медал Александър Атанасов, 12 клас, МГ Плевен - бронзов медал Георги Александров, 10 клас, СМГ - бронзов медал До 2017 г. българските ученици са спечелили общо 119 медала: 14 златни, 38 сребърни, 67 бронзови медала и 59 почетни грамоти. Изключително постижение за България е абсолютното първо място на Иван Иванов на XIV Международна олимпиада по физика през 1983 г. Ръководител на отбора от 2000 г. е доц. Виктор Иванов.", "date": "2017.07.25", "title": "Пет медала за младите български физици от международната олимпиада"}
{"url": "http://www.dnevnik.bg/sviat/2017/07/25/3012680_tova_ne_e_kraiat_na_glavorezite/", "text": "С падането на Мосул т.нар. \"Ислямска държава\" (ИД) загуби най-големия си град и най-важния център на властта си в Ирак.  Сирийският град Ракка , който \"Ислямска държава\" беше обявила за своя столица, също се намира под засилен натиск от страна на антиислямистката коалиция. Означава ли това, че крайните ислямисти са окончателно победени? Едва ли. Защото основните проблеми на иракската държава остават нерешени, а именно тези проблеми бяха хранителната среда, върху която поникна джихадизмът на \"Ислямска държава\". Преди всичко става въпрос за маргинализирането на сунитското малцинство след американската военна намеса през 2003, което още преди появата на \"Ислямска държава\" беше довело до кървави бунтове. Градовете на сунитите сега са в развалини. Не само Мосул, а и Фалуджа, Рамади и Тикрит. Експертът за Близкия изток Джошуа Лендис от Университета в Оклахома смята, че сега всичко зависи от това дали религиозните и етническите общности в региона ще успеят да преодолеят гнева и старите обиди и вместо това да развият стремеж към национално единство. \"Много ще зависи от великодушието на победителите – от тяхната способност да протегнат ръка за помирение\", изтъква експертът. Екзекуциите и малтретирането на бойци на \"Ислямска държава\" и членове на техните семейства в Мосул, документирани от \"Амнести интернешънъл\" и \"Хюмън райтс уоч\", свидетелстват по-скоро за отмъщение, отколкото за помирение – а това е опасно, защото отново налива масло в огъня на ислямистите и тяхната пропаганда. Слабостта на държавата е силата на джихадистите Освен това \"Ислямска държава\", както и други джихадистки групировки ще продължат да печелят от гражданската война в Сирия и от слабостта на иракската държава. Наред с липсата на интеграция на сунитите в иракската политика има и други фактори,  подхранващи екстремизма , смята експертът за Ирак Йезид Саиг от Бейрут. Той посочва следните: нефункциониращ държавен апарат, масивна корупция, отсъствие на най-основни услуги за голяма част от иракското население, недостатъчно инвестиране и ниска производителност на труда във всички сектори, които не са обвързани с нефтодобива. Германският експерт за борба с тероризма Гидо Щайнберг от берлинската фондация \"Наука и политика\" посочва, че идеологията на \"Ислямска държава\" ще продължи да оказва въздействие. Той се отнася критично към последните инициативи за борба срещу източниците за финансиране на тероризма. \"Изобщо не се съмнявам, че \"Ислямска държава\" ще продължи да извлича финансови ползи от конфликта в Ирак\", изтъква експертът. Холандският експерт за борба срещу тероризма Томас Оливие изтъква, че въпреки загубата на Мосул и очакваната загуба на Ракка т.нар. \"Ислямска държава\" продължава да контролира територии както в Ирак, така и в Сирия. Освен това е успяла да утвърди свои клонове в Северна, Западна и Източна Африка, в Южна Азия и  Югоизточна Азия . Особена загриженост буди според експерта способността на \"Ислямска държава\" за \"гъвкави реакции\". Макар и да търпи поражения, тя успява да организира бойни оперативни акции в Западна Европа. Според Оливие тя е преминала към тактиката на \"децентрализиран джихад\" и насочва вниманието си към акции, извършвани от хора, необвързани в джихадистката мрежа - т.нар.  вълци единаци . Затова на полицейските органи в света ще става все по-трудно да осуетяват комуникативните връзки на ислямистите. Все пак имиджът на \"марката\" \"Ислямска държава\" е сериозно накърнен от поражението в Мосул и загубата на обширни части от територията на Ирак. Когато няма територия, на която да властва т.нар. халифат на ислямистите, ще е значително по-трудно и да се привличат джихадисти от чужбина. Но с мракобесната си идеология \"Ислямска държава\" ще продължи да се опитва да привлича местни бойци. Техният брой ще нараства толкова повече, колкото се влошава животът на хората в Ирак.", "date": "2017.07.25", "title": "Това не е краят на главорезите"}
{"url": "http://www.dnevnik.bg/sport/2017/07/25/3012624_ludogorec_ne_moje_da_se_sravniava_s_curvena_zvezda/", "text": "Вратарят  Милан Борян  официално премина в \"Цървена звезда\". Стражът, който беше собственост на \"Лудогорец\", финализира трансфера си в гранда от Белград в понеделник следобед. Той направи интересно изказване, запитан за сравнение между \"Лудогорец\" и новия му клуб. \"Лудогорец\"  постигна много в Европа, голям клуб е в България и като финанси има разлики със \"Звезда\". Но само това не е достатъчно, за да бъде сравняван \"Цървена звезда\". Това е голяма марка, има богата история и велики фенове, а \"Лудогорец\" не e на нивото на \"Звезда\". По информация на \"Дневник\" Борян, който записа 21 мача за \"Лудогорец\" между 2014 и 2017 г. е продаден за около 100 хил. евро. В Сърбия обърнаха внимание на факта, че съпругата на вратаря Снежана е бивш маркетингов директор на кръвния враг \"Партизан\". \"Това е така, но Снежана на първо място ми е жена и ще бъде на стадиона във всеки един мач, за да подкрепя мен и отбора\", коментира вратарят. През миналия сезон Борян беше в състава на \"Лудогорец\", който отстрани  \"Цървена звезда\"  в третия предварителен кръг на Шампионската лига.", "date": "2017.07.25", "title": "\"Лудогорец\" не може да се сравнява с \"Цървена звезда\", смята Милан Борян"}
{"url": "http://www.dnevnik.bg/bulgaria/2017/07/25/3012699_chast_ot_trakiia_shte_bude_zatvorena_zaradi_demontaj/", "text": "Утре вечер движението по част от магистрала \"Тракия\" ще бъде отклонявано заради демонтаж на пешеходния мост над аутобана в района на Ихтиман. От Агенция \"Пътна инфраструктура\" (АПИ) уточниха, че от 21 ч. на 26 юли до 5 ч. сутринта на 27 юли в участъка при 42-ри километър, в района на мотел \"Ихтиман\", движението ще се осъществява през локалните платна вляво и дясно на съществуващите търговски крайпътни обекти. Трафикът в посока Пловдив ще бъде пренасочен през отбивката за мотел \"Ихтиман\". В посока София пък движението ще се отклонява през отбивката за бензиностанция \"Петрол\". От АПИ допълват, че по обходния маршрут ще бъде поставена пътната сигнализация, и призоваха шофьорите да карат внимателно и да не превишават скоростта. Участъкът, който ще бъде затворен, е по-малък от километър и се намира в непосредствена близост до мястото, където в началото на юли стана голяма верижна катастрофа,  при която пострадаха над 30 души.  Версиите тогава бяха за намалена видимост или заради мъгла, или заради задимяване от тлеещото наблизо старо сметище, а  прокуратурата започна разследване . След произшествието неведнъж движението в участъка бе ограничавано заради задимяване.", "date": "2017.07.25", "title": "Част от \"Тракия\" ще бъде затворена заради демонтаж на пешеходния мост край Ихтиман"}
{"url": "http://www.dnevnik.bg/biznes/2017/07/25/3012686_bulgarite_sa_zapochnali_da_kupuvat_po-skupi_stoki_na/", "text": "През първата половина на годината българите са купували на изплащане по-скъпи стоки от тези година по-рано. Смартфонът измества телевизорите от първата позиция на най-купуваните по този начин стоки. Това показват данните на \"БНП Париба Лични финанси\". Най-търсеният модел телефон е среден клас на цена 450 - 500 лв. В новото издание на рейтинга \"Топ 10 на изплащане\" шест от десетте стоки са с по-висока средна цена в сравнение с първата половина на 2017 година. Например най-търсеният телевизор в периода януари - юни 2017 г. е на цена 1000 - 1050 лева, а година по-рано хората са кандидатствали за финансирането на телевизори на средна цена 500 - 550 лева. Друга стока, която отбелязва значителен ръст в средната стойност на молбите, са лаптопите, при които ръстът е от 500 - 550 лева до 1050 - 1100 лева. Друга интересна тенденция е нарастващото търсене на обзавеждане и климатици. Според експертите на компанията то е в резултат на ръста на строителството и раздвижването в сектора на недвижимите имоти. Новото издание е базирано на над 150 хил. стоки, за които клиентите кандидатстват за покупка на изплащане през първата половина на 2017 година. Около 50% от тях са за 10-те най-търсени стоки. Смартфонът е най-важното устройство за българите През първата половина на 2017 година смартфоните достигнаха първа позиция в рейтинга \"Топ 10 на изплащане\". В последните три издания те бяха много близо до телевизорите и беше въпрос на време да оглавят класацията. Според експертите на компанията България смартфоните са най-важните устройства за хората, които те използват най-често. Съвременните мобилни телефони осигуряват възможности за работа, забавление и комуникация и могат да заместят редица ИТ устройства като таблети, лаптопи и дори телевизори. Те могат да се използват и за мобилни разплащания, като помощник при пазаруване и при кандидатстване за потребителски кредити. Хората използват смартфоните си и за информация от новинарски уеб сайтове или социални медии. Това са и двата източника, на които българите вярват най-много.  През първата половина на 2017 година хората най-често кандидатстваха за покупка на смартфони с голям екран и мощен процесор на разумна цена. Най-търсеният модел е среден клас на цена 440 - 490 лева. Той е с 5.5\" HD дисплей и операционна система Android. С цел да се възползват максимално от предимствата на съвременните технологии хората по-често си купуват нови смартфони. Едно от обясненията на тази тенденция е бързото развитие на мобилните телефони. От друга страна, смартфоните са устройства, които са изложени на по-голям риск в сравнение с телевизорите и таблетите и се чупят по-често. Както показаха и предишните издания на \"Топ 10 на изплащане\", българите не са склонни да харчат много пари за устройства, които ще бъдат морално и технически остарели след 2 години или има сериозен риск да се счупят. Ето защо средната стойност на молбите за финансиране на покупката на смартфони на изплащане е много близо до нивата от първата половина на 2016 година. Противоположна е тенденцията за повечето от останалите стоки в класацията – техните цени са по-високи. Българите купуват на изплащане по-скъпи стоки Новото издание на \"Топ 10 на изплащане\" показва, че жизненият стандарт на българите се повишава. Доказателство за това е фактът, че хората купуват по-скъпи стоки на изплащане. Шест от десетте най-търсени продукта са на по-висока цена в сравнение с първата половина на 2016 година. Най-значителен ръст отбелязват средните стойности на молбите за финансиране на покупката на телевизори и лаптопи. Най-търсеният модел телевизор през първата половина на 2017 година е на средна цена 1000 - 1050 лева, докато през 2016 година тя беше 500 - 550 лева. Разбира се, има значителна разлика между двата модела. В периода януари - юни 2017 година хората най-често купуваха на изплащане 43\" Ultra HD телевизори с мощни четири ядрени процесори и връзка с интернет. Това им позволява да се възползват от всички предимства на съвременните технологии – директно гледане от YouTube или платформи за видеострийминг, разглеждане на интернет страници, онлайн игри и така нататък. Цената на най-търсения лаптоп също отбеляза значителен ръст. Новият победител е на средна стойност 1050 - 1100 лева, а през първата половина на 2016 година тя беше 500 - 550 лева. През 2017 година хората кандидатстваха за покупката на лаптопи с последно поколение процесор, мощни видеокарти и SSD дискове, които осигуряват бърза работа на системата. Това доказва, че лаптопът се превръща в нишово устройство за професионалисти като архитекти и дизайнери или за гейминг ентусиасти. На по-висока средна цена са и готварските печки. Най-търсеният модел в новото издание на класацията е на средна цена 740 - 790 лева, което е ръст от около 350 лева в сравнение с първата половина на 2016 година. Победителят е енергийно ефективно устройство с голяма фурна и много на брой функции. Ръстът на средните цени на най-търсените дивани е около 150 лева и стойността на молбите достигна 850 - 900 лева. Това показва, че хората инвестират в домашния комфорт и са готови да отделят повече пари за по-висок клас обзавеждане и техника, които ще им служат дълго време. Събуждането на жилищния пазар стимулира покупките на обзавеждане  Ръстът на новото строителство и  цялостното раздвижване в сектора на недвижимите имоти , което се потвърждава от данните на НСИ и на брокерски агенции, доведе до повишено търсене на потребителски кредити за покупка на изплащане на обзавеждане, техника и климатици. В новото издание на \"Топ 10 на изплащане\" осем от най-търсените стоки са за домакинството. Това са телевизори, перални, хладилници, готварски печки, дивани, обзавеждане за спалня, матраци и климатици. Единствените стоки, които не са пряко свързани с дома, са смартфоните и лаптопите. През първата половина на 2017 година в класацията като свързана с дома стока се появиха климатиците, които са на 10-а позиция. Най-търсеният модел е на средна цена 1050 - 1100 лева, което го позиционира в горния сегмент на средния клас климатици. Хората най-често кандидатстваха за устройство, което осигурява домашен комфорт както през лятото, така и през зимата. Всичко това показва, че хората обзавеждат и осигуряват техниката за домовете си с потребителски кредити. Това им позволява да купят по-висок клас стоки, без да харчат много пари наведнъж. Фактът, че смартфоните са най-търсената стока, купувана на изплащане, показва, че българите са в крак с развитието на технологиите и желаят да се възползват от всички предимства, които те предоставят. Друга положителна тенденция е повишаващият се стандарт на живот, което се доказва от по-високите средни цени на повечето от най-търсените стоки, коментира Нели Недялкова, заместник изпълнителен директор на \"БНП Париба Лични финанси България\".", "date": "2017.07.25", "title": "Българите са започнали да купуват по-скъпи стоки на изплащане, сочи анализ"}
{"url": "http://www.dnevnik.bg/bulgaria/2017/07/25/3012691_sujuzut_na_juristite_do_prezidenta_sprete_zakona_za/", "text": "Промените в Закона за съдебната власт (ЗСВ), приети вече на първо четене, са безусловно противоконституционни и ще окажат ретроградно въздействие върху правовата държава и демократичната следа. Това категорично становище изрази Съюзът на юристите в България в писмо до президента Румен Радев, призовавайки го да осъществи правомощията си и да върне закона на парламента. В промените на ЗСВ се предвижда ограничаване на финансирането на съсловните организации от външни източници, както и деклариране на членство в самите организации при постъпване в съдебната система. Наред с това се предвижда кариерна привилегия за сегашните членове на Висшия съдебен съвет при изтичане на мандата им, без никакви мотиви на това предложение. Промените в ЗСВ минаха на първо четене в пленарната зала без дебати, с гласовете на ГЕРБ, Обединени патриоти и ДПС. СЮБ предупреждава, че никой не дава обяснение защо спешно се приема проектът в нарушения на Закона за нормативните актове Съюзът на юристите подчертава в писмото до президента, че измененията нарушават чл. 44 от конституцията, но наред с това и Пакта за политически и граждански права, както и чл.11, ал.1 от Европейската конвенция за защита правата на човека и основните свободи. Промените засягат пряко СЮБ и съсловните организации на магистратите, и то в посока на ограничаване на правото на сдружаване и нормалното им функциониране, което не е допустимо в една правова държава, се казва в писмото. На първо място, напомня организацията. На второ място, предложените промени въвеждат забрана, която прегражда възможността на магистратските организации да се ползват от финансиране по редица програми на ЕС, Съвета на Европа и други източници, които са доказали своя благотворен ефект върху организационното им укрепване, обучението на членовете им и издаването на литература, която подпомага професионалното им израстване. В тези случаи, ако приемем, че наистина се засяга независимостта на съдебната власт, то в по-голяма степен независимостта би била засегната при прякото финансиране на органите на съдебна власт – Висш съдебен съвет, съдилища, прокуратура. СЮБ се надява президентът да изрази позиция по този спорен законопроект и да упражни правомощията си по чл.101, ал.1 от Конституцията на Република България. Преди СЮБ подобна позиция изразиха всички съсловни организации на магистрати. За разлика от Висшия съдебен съвет, където мнозинството развали кворума на заседанието миналата седмица, за да попречи да изрази съветът становище по скандалния законопроект.", "date": "2017.07.25", "title": "Съюзът на юристите до президента: Спрете Закона за съдебната власт"}
{"url": "http://www.dnevnik.bg/sviat/2017/07/25/3012728_razdelenieto_vuv_velikobritaniia_spuva_brekzit/", "text": "Луси Харис приема решението на Великобритания да напусне Европейския съюз като сбъдната мечта. За Ник Хопкинсън то е кошмар. Тези двама британци - привърженик на излизането и привърженик на оставането - олицетворяват огромната поляризация в Обединеното кралство, което само преди малко повече от година направи крачка в неизвестното, след като избирателите гласуваха с 52 срещу 48 процента страната им да напусне ЕС. Какво точно ще представлява излизането от съюза за двамата е също толкова голяма неизвестна, колкото и за останалата част от хората в кралството, а кога ще стане факт то - също. След шокиращия резултат от референдума започна работата по договаряне на условията за раздялата с ЕС. Но с времето разговорите забуксуваха, тъй като мащабите и сложността на предизвикателството, което представлява тази задача, започнаха да стават все по-ясни. Харис, която е основател на про-Брекзит организацията \"Лондончани за излизане от ЕС\", изразява надежда, а не убеденост, че Великобритания наистина ще скъса отношенията. \"Ако не постигнем окончателен резултат, тогава нищо не е ясно, каза тя. Играта все още няма да е приключила.\" Тя не е единственият брекзитър, както наричат подкрепящите излизането от ЕС, който изразява безпокойство. Изборите миналия месец подрязаха крилата на британските консерватори, а в резултат онези, които искат оставане в съюза, започнаха да добиват увереност. \"След парламентарните избори съм по-голям оптимист, че поне ще има  меко излизане от ЕС , а защо не и че ще можем изобщо да спрем процеса на напускане на съюза\", заяви Хопкинсън, председател на проевропейската организация \"Лондон за Европа\". \"Очевидно правителството се опитва да покаже смелост. Но мисля, че в крайна сметка неустойчивият му курс към излизане от ЕС ще рухне.\" Много хора и от двете страни на разделителната линия са мислели, че досега картината щеше да се е избистрила. Но пътят към излизането от ЕС не е лесен. Първо британското правителство загуби  спора във Върховния съд  за това дали е необходимо разрешение от парламента, преди напускането да започне. След като и депутатите дадоха подкрепата си, правителството на Тереза Мей официално започна процеса. Тя откри преговори, които ще продължат две години, а успоредно с това тръгна и процедура за бързата отмяна - до март 2019 г. - на законодателството и правилата на ЕС, действали на територията на Великобритания четири десетилетия. След това  Мей свика предсрочни избори  в опит да си осигури възможност да води преговорите от по-силни позиции. Вместо това обаче избирателите лишиха  нейната Консервативна партия  от парламентарно мнозинство, което беше сериозен удар за авторитета на премиера - както и за шансовете ѝ да удържи единството в партията, която е разделена на про- и антиевропейско крило. Откакто минаха изборите на 8 юни, предоставяйки на медиите поредица истории с анонимни източници, в които взаимно се компрометират. Една от главните мишени беше  финансовият министър Филип Хамънд , най-важната фигура сред министрите, която подкрепя варианта за \"мек Брекзит\". В резултат британското правителство е поляризирано, а ЕС все повече започва да губи търпение. Съюзът определи представените досега от Лондон предложения като неясно формулирани и незадоволителни. Първият кръг по-значими преговори в Брюксел миналата седмица завърши без пробив, след като главният преговарящ на ЕС  Мишел Барние  заяви, че Лондон трябва да разясни позициите си във важни области. По думите му все още остават \"фундаменталните\" различия по един от най-значимите въпроси - статута на наброяващите 3 милиона граждани на ЕС във Великобритания и на наброяващите милион поданици на Обединеното кралство, живеещи в други европейски страни. Европейският парламент на свой ред окачестви като незадоволително и обременително предложението на Великобритания гражданите на ЕС, живеещи на нейна територия, да получат  право на постоянно пребиваване. Задава се спор и за сметката, която Лондон трябва да плати, за да изпълни вече поетите си ангажименти като член на съюза. Наскоро британският министър на външните работи Борис Джонсън каза, че ЕС не е познал, ако си мисли, че Великобритания ще се съгласи с определянето на прекалено голяма сума за излизането. \"Кой какво е познал, не знам. ЕС настоява, че не може да има никакви преговори за бъдещо двустранно търговско споразумение, докато не бъде постигнат \"съществен напредък\" по въпросите за правата на гражданите, сметката за излизането и статута на ирландската граница. \"От референдума досега не изглежда да сме постигнали кой знае какъв напредък\", каза Тим Бейл, преподавател по политология в Лондонския университет \"Куин Мери\". \"Не съм сигурен дали изобщо някой знае как ще се развият нещата. Не съм сигурен и дали правителството си е подредило преговорните цели. Не съм сигурен също дали ЕС изобщо е наясно какви са те (преговорните цели на Великобритания). Мисля, че ще бъде изключително трудно да изпълним този двегодишен краен срок и ще отпаднем безславно от надпреварата.\" Възможността да се излезе от ЕС, а с това и от свободния му  единен пазар на стоки и услуги  и да се влезе в света на митата и търговските бариери кара британската икономика да потреперва. През последната година лирата поевтиня с повече от 10% спрямо долара, стопанският растеж се забави, а производителността започна да намалява. Конфедерацията на британските индустриалци, работодателска организация, заяви, че несигурността поражда заплаха за работните места. Според нея, за да бъде всичко по-безболезнено, Великобритания трябва да остане в  единния пазар и митническия съюз  на ЕС, макар и за преходен период, щом излизането стане факт. Това предложение среща подкрепа сред много от народните представители както от Консервативната така и от Лейбъристката партия, но може да стане и причина подкрепящото излизането от съюза крило на консерваторите да стовари гнева си върху и без това отслабеното правителство на Мей. Сред възможните развръзки, до които би могло да се стигне в такъв случай, е например в партията да избухне съревнование за лидерството, а дори и предсрочни избори - което би означавало още отсрочки и хаос. В това време не се наблюдават особени признаци страната да е възприела призивите на Мей да се обедини. Вълната от престъпления от омраза срещу хора от континента и други страни намаля, но из цялото Обединено кралство темата за излизането от ЕС скара семейства и обтегна приятелства. \"Създадоха се противоречия, които просто допреди това не съществуваха\", каза Хопкинсън и окачестви като кошмар силите, които решението за излизане от съюза е отприщило. По тази тема той и Харис са на едно мнение. Харис основала \"Лондончани за излизане от ЕС\" като инициативен комитет в подкрепа на излизането от съюза, след като стигнала до извода, че мнението ѝ не съвпада с това на много от връстниците ѝ над 20 години. \"Омръзна ми да ме наричат ксенофоб, каза тя. Започваш някакъв разговор и после нещата много бързо придобиват неприятен оттенък.\" Тя изразява силна увереност, че Великобритания ще бъде по-добре извън ЕС. Но направи и следната прогноза: \"Очаква ни труден път, и двата лагера.\" /БТА", "date": "2017.07.25", "title": "Разделението във Великобритания спъва Брекзит"}
{"url": "http://www.dnevnik.bg/sport/2017/07/25/3012724_kristiano_ronaldo_ostavam_v_real_madrid/", "text": "Носителят на \"Златната топка\"  Кристиано Роналдо  ще остане в \"Реал\" (Мадрид). Това обяви той пред авторитетното испанско издание \"Марка\". \"Да спечеля най-значимите трофеи с моя тим през миналия сезон беше невероятно. Така се чувствах, когато завоювах и всички индивидуални отличия. Да го направя отново ще е страхотно\", каза Роналдо от Шанхай, където в момента е на рекламно събитие с \"Найк\". Португалецът трябва да започне лятната си подготовка съвсем скоро, след като получи по-голяма почивка. Роналдо ще се включи в тренировките на европейския клубен шампион в края на месеца, след като през юни участваше в Купата на конфедерациите с националния тим на Португалия. \"Ще продължа да тренирам здраво година след година. Футболът е моят живот, най-голямата ми страст\", добави нападателят пред \"Марка\". В началото на лятото темата около евентуално  напускане на Роналдо  стана много актуална, след като той беше обвинен в укриване на 14 млн. евро. В момента върви разследване на испанската прокуратура, като футболистът ще се яви пред съда по-късно през годината.", "date": "2017.07.25", "title": "Кристиано Роналдо: Оставам в \"Реал\" (Мадрид)"}
{"url": "http://www.dnevnik.bg/bulgaria/2017/07/25/3012733_gerb_spazi_zarukata_na_borisov_i_vnese_popravkite_za/", "text": "Парламентарната група на ГЕРБ спази обещанието си и заръката на премиера Бойко Борисов и внесе промени в Закона за съдебната власт, които разрешават съсловните организации на магистратите да получават финансиране по европейски програми и от държави от Европейското икономическо пространство. Текстовете са внесени преди второто четене и смекчават първоначалното предложение за пълна забрана за финансиране от чужбина. От проекта, подписан от председателя на правната комисия Данаил Кирилов, се вижда, че забраната за финансиране ще важи за всички останали държави, включително САЩ. Мнозинството от организациите на магистрати работят по проекти финансирани от американски програми. При внасянето на промените в началото на юли от фондация \"Америка за България\" обявиха, че с тези предложения страната отстъпва от евроатлантическите ценности, които твърди, че е приела. Срещу промените се обявиха и повечето организации на магистрати. Текстът на внесените предложения гласи: \"Организациите могат да са получатели на средства по програми и фондове на Европейския съюз, както и на средства по финансовия механизъм на Европейското икономическо пространство и Норвежкия финансов механизъм\". Най-вероятно проектът ще бъде гласуван тази седмица на второ четене в пленарната зала. При последното обсъждане на темата в правната комисия от думите на депутати се разбра, че се бърза тези промени да бъдат приети преди лятната ваканция. В тях е предвиден още членовете на Висшия съдебен съвет да могат да се върнат след края на мандата, който изтича през октомври, на по-добри позиции в съдебната система. На последното си заседание ВСС не успя да вземе становище по промените, тъй като за пореден път мнозинството напусна залата и провали заседанието.", "date": "2017.07.25", "title": "ГЕРБ спази заръката на Борисов и внесе поправките за еврофинансирането на магистратски организации"}
{"url": "http://www.dnevnik.bg/sport/2017/07/25/3012748_antuni_ivanov_se_klasira_na_polufinal_na_200_metra/", "text": "Антъни Иванов направи страхотно плуване и се класира на полуфиналите на 200 метра бътерфлай на  световното първенство в Будапеща . Българският плувец завърши втори в четвъртата серия, което го класира автоматично сред 20-те най-добри. Времето на Иванов 1.55:55 мин. е нов национален рекорд на България, като 18-годишният състезател подобри собственото си най-добро постижение с повече от секунда. Иванов  влиза на полуфиналите с четвърто най-добро време от сериите, като неговият резултат е по-силен от този на Чад льо Клос. Олимпийският шампион в дисциплината от Лондон 2012 и втори от Игрите в Рио, завърши с 1.55:90 и се нареди пети. Българският състезател ще плува в първия полуфинал, в който ще бъде заедно с един от фаворитите за титлата Даия Сето. Иванов и японецът бяха и в една и съща серия. Българинът се размина с легендата Ласло Чех, който ще плува във втория полуфинал. Полуфиналите в дисциплината 200 метра бътерфлай са тази вечер от 20.04 часа. В сутрешната програма падна и един световен рекорд.  Адам Пийти  записа 26.10 секунди в сериите на 50 метра бруст, подобрявайки собственото си постижение от Игрите в Рио (26.42 сек). Ден по-рано Пийти спечели титлата на 100 метра бруст с рекорд на шампионатите (57.47 секунди). \"След 100-те метра си мислех, че мога да плувам толкова добре и на 50, така че съм много доволен. Бях много спокоен, преди да започне серията, просто исках да съм най-бърз, това е\", каза рекордьорът.", "date": "2017.07.25", "title": "Антъни Иванов се класира на полуфинал на 200 метра бътерфлай с нов рекорд"}
{"url": "http://www.dnevnik.bg/biznes/2017/07/25/3012743_onlain_turgovecut_remix_oceniava_shtetite_ot_pojara_na/", "text": "Компанията за продажба на дрехи втора употреба онлайн в България - Remixshop.com, оценява щетите от  пожара в склада й в Казичене преди седмица  на около 9 млн. лв. От дружеството съобщават, че ще инвестират 4 млн. лв., за да възобновят дейността си. В помещенията към момента на инцидента са били около 25 служители на фирмата, но те са се евакуирали изключително организирано. Пожарната е била на мястото 6-7 минути след подадения сигнал. Според разкази на очевидци пожарът е възникнал на голяма височина и бързо се е разраснал. В помещението, където е започнал, има само стока. Това е всъщност разпределителният център, откъдето опакованите артикули поемат по пътя към крайните си клиенти на 7 пазара в ЕС. Изгорели са голяма част от артикулите, приготвени в специалните картонени опаковки на Remix за експедиция. Сградата е нова и помещенията отговарят на всички изисквания за противопожарна безопасност, допълват от дружеството. \"Инцидентът ще ни забави, но няма да ни затвори\", коментира Любомир Кленов, един от основателите на Remix. Той уверява, че повечето клиенти, чиито поръчки не могат да бъдат доставени заради пожара, са получили вече парите си. В пожара от 15 юли изгоря стока, с която компанията работи не само в България, но и в Румъния, Полша, Гърция, Унгария, Словакия и Чехия, допълват от търговската компания. Заради инцидента се е наложило компанията да преустанови временно продажбите за всички седем пазара в Европа. Другата загуба, чийто ефект тепърва ще се изчислява, е, че инцидентът ще забави темповете на растеж на компанията. Миналата година Remix бе определена от Ernst & Young за една от най-бързо развиващите се компании в Централна и Източна Европа. ", "date": "2017.07.25", "title": "Онлайн търговецът Remix оценява щетите от пожара на 9 млн. лв."}
{"url": "http://www.dnevnik.bg/sviat/2017/07/25/3012736_sedmica_predi_izborite_vuv_venecuela_opoziciiata/", "text": "Започна решителна седмица за кризата във Венецуела - опозицията увеличава инициативите, за да се опита да блокира изборите за Учредително събрание, насрочени по желание на президента Николас Мадуро на 30 юли. Опозицията призова за бойкот на вота и повтори призива си за 48-часова стачка в сряда и четвъртък и за голямо шествие в Каракас в петък, два дни преди гласуването за 545-те членове на събранието, чиято цел ще е да пренапише конституцията.  \"Тази борба трябва да продължи, народът на Венецуела трябва да започне обща стачка, да дойде в Каракас и да подготви граждански бойкот\", заяви Фреди Гевара, заместник-председателят на венецуелския парламент, в който опозицията има мнозинство. Гевара отправи този призив пред представители на пресата от името на опозиционната коалиция \"Кръгла маса за демократично единство\". \"Това е граждански бойкот, без оръжия, без насилие, но с решимост. Никой да не си мисли, че ще допуснем да бъдем поставени в подчинение\", добави той. \"Сега не е моментът да се предаваме или да изпадаме в паника. В тези часове се решава бъдещето на страната ни\", каза още Фреди Гевара. \"Нека бъде ясно за  Мадуро  и за армията - ключов поддръжник на правителството - че ние няма да отстъпим, че ние няма да позволим да налагат една конституционна измама на нашия народ\", предупреди Гевара. Опозицията във Венецуела смята, че условията, предвидени за избор на членове на Учредителното събрание, не са справедливи и фаворизират чависткия лагер (по името на покойния президент Уго Чавес, чийто приемник е Мадуро). Около 70 процента от венецуелците са против Учредителното събрание, показа допитване на агенция \"Дейта аналисис\". Основните синдикални централи изразиха подкрепа за мобилизацията, подета от опозицията. \"Нещата се простират отвъд синдикалните искания\", каза вчера синдикалната лидерка Марсела Масперо. \"Това е една историческа стачка, която се опитва да спре тиранията\", допълни тя. Паралелно с това  международният натиск над Каракас  нараства. Вашингтон  заплаши президента Мадуро  със санкции, а няколко правителства от Латинска Америка и Европа го призоваха да се откаже от плановете за Учредителното събрание. Но  венецуелският президент , чийто мандат приключва през януари 2019 г., потвърди решимостта си, нареждайки на опозицията \"да спазва правото на народа да гласува свободно и без насилие\". \"Народът не приема заплахите, народът се подготвя да нанесе съкрушителен удар на тази заплашителна, насилствена и фашистка десница и на империализма\", каза Мадуро в седмичната си емисия по държавната телевизия Ве Те Ве. Успокоявайки тона, той представи ремикс на световния хит Despacito, за да насърчи хората да гласуват за Учредително събрание. Президентът отново обвини САЩ, че стоят зад  венецуелската криза . \"Отвън империалистическата десница си мисли, че може да заповядва на Венецуела, но тук единствено народът може да дава заповеди\", каза Мадуро. Опозицията организира от близо четири месеца почти ежедневни  протести срещу Мадуро , когото призова да се оттегли от властта. От началото на тази протестна вълна 103 души бяха убити, хиляди бяха ранени, а стотици арестувани. Обща 24-часова стачка бе свикана от опозицията миналия четвъртък. Опозиционната коалиция \"Кръгла маса за демократично единство\" твърди, че 85% от хората във Венецуела са се отзовали на призива за тази стачка, докато Мадуро и други правителствени представители твърдят, че тя е била провал. В петък опозицията започна друга инициатива срещу властта, като избра паралелен Върховен съд. Опозицията, която контролира парламента от парламентарните избори през декември 2015 г., не признава легитимността на досегашния Върховен съд. Тя смята, че неговите 33 членове са избрани по нередовен начин през 2015 г. от бившето чавистко мнозинство в парламента и ги обвинява в пристрастност в полза на лагера на президента. Ето защо опозицията избра 33 магистрати, които да съставят паралелния Върховен съд. Върховният съд в отговор каза, че създаването на тази паралелна институция е престъпление, представляващо узурпация на функциите му и държавната измяна, които се наказват със затвор. Мадуро пък обеща да накаже сурово членовете на паралелния Върховен съд. \"Един след друг те ще отидат в затвора и ще запорираме тяхното имущество, техните банкови сметки и всичко останало и никой няма да може да ги защити\", предупреди Мадуро в телевизионната си програма. Един от магистратите в паралелния Върховен съд Анхел Серпа Апонте беше арестуван в събота от венецуелското разузнаване, обяви опозицията. /БТА", "date": "2017.07.25", "title": "Седмица преди изборите във Венецуела опозицията започва решителен отпор"}
{"url": "http://www.dnevnik.bg/razvlechenie/2017/07/25/3012753_sledvashtiiat_film_za_djeims_bond_shte_izleze_prez/", "text": "Следващият филм от поредицата за Джеймс Бонд ще излезе през ноември 2019 г., съобщиха продуцентите му, цитирани от \"Ройтерс\". Те обаче не разкриха кой ще влезе в ролята на най-известния филмов шпионин, изпълнявана последно от Даниел Крейг. 25-ият филм от поредицата за агент 007 ще тръгне по световните кина на 8 ноември 2019 г., а във Великобритания - малко по-рано. Седем души досега са влизали в кожата на популярния сред жените британски агент: Шон Конъри, Дейвид Нивън, Джордж Лейзънби, Роджър Мур, Тимъти Далтън, Пиърс Броснан и Даниел Крейг, който игра Бонд в последните четири филма от поредицата. Последният, от 2015 г., изкара 880 млн. долара в световния боксофис. Но завръщането на Крейг в поредицата е под въпрос, след като през 2015 г. актьорът заяви, че  по-скоро би си прерязал вените, отколкото да играе Бонд отново.  Изпълнителният продуцент на поредицата Калъм Макдъгъл каза миналата година на Би Би Си, че 50-годишният актьор е първият избор на студиото и с радост биха го приели отново. Междувременно съзвездие от актьори като Идрис Елба, Том Хидълъстън и Том Харди бяха спрягани за ролята на агент 007. Джеймс Бонд е най-дългата поредица в историята на киното. Новият филм ще бъде написан от Нийл Първис и Робърт Уейд, сценаристите на последните четири заглавия.", "date": "2017.07.25", "title": "Следващият филм за Джеймс Бонд ще излезе през ноември 2019 г."}
{"url": "http://www.dnevnik.bg/bulgaria/2017/07/25/3011566_video_saber_guardian_2017_na_novo_selo/", "text": "Най-голямото учение на НАТО в Черноморския регион Saber Guardian 17  завърши успешно  с \"победа над равностоен противник\" на полигона \"Ново село\". Учението беше базирано на сценарий, според който мултинационалните сили на НАТО се изправят срещу държава, притежаваща равностойни бойни способности. Формированието, което \"отбраняваше\" полигона, изграден от САЩ, беше сформирано от български сили за специални операции, български танков взвод с Т-72, гръцки танков взвод с \"Леопард 2М\", американска механизирана рота с БМП \"Брадли\", грузинска лекопехотна рота, гръцки вертолети \"Апачи\" и \"Чинук\", български хеликоптери Ми-17 и Ми-24, щурмови самолети Су-25, американска минохвъргачна батарея и български самоходни артилерийски установки \"Гвоздика\".", "date": "2017.07.25", "title": "Видео: Saber Guardian 2017 на Ново село"}
{"url": "http://www.dnevnik.bg/biznes/2017/07/25/3012757_nai-uspeshniiat_turgovski_atashe_na_bulgariia_e_vuv/", "text": "В резултат на добре свършена работа от страна на търговските аташета на България германска компания е разкрила производство на компоненти за автомобилната индустрия у нас и така са създадени нови 200 работни места. Друг пример е гръцка фирма с предстоящ инвеститорски интерес за 10 млн. евро. Това отчитат от Министерството на икономиката. Заместник-министърът на икономиката Александър Манолев участва в церемонията по награждаване на най-активните търговски аташета на България за изминалата година, съобщават от икономическото ведомство. Зам.-министър Александър Манолев е връчил голямата награда на търговския аташе във Великобритания - Таня Койчева. Второто и третото място са за представителствата в Узбекистан и Виетнам. Почетни дипломи са получили търговските аташета в Гърция, Швеция и Канада. Сред другите позитивни примери Манолев е посочил работата на търговската служба в Рим, благодарение на която 32 стартъп компании, всяка с капитал от над 2 милиона евро, обмислят делокализиране на бизнеса си в България. Очаква се и испанска фирма за спортно облекло да разкрие производство в страната, става известно от неговото изказване. Той е акцентирал и на добрите примери в подкрепа на български компании за намиране на пазари зад граница като е отличил офисите по търговско-икономически въпроси в Сърбия, Унгария, Румъния, Кипър, Полша, Турция и др. Наградите се връчват за осма поредна годинаq като победителите се избират по разработена методология от БТПП и Министерството на икономиката.", "date": "2017.07.25", "title": "Най-успешният търговски аташе на България е във Великобритания"}
{"url": "http://www.dnevnik.bg/bulgaria/2017/07/25/3012768_pravosudie_za_vseki_organizira_simvolichen_protest/", "text": "Инициатива \"Правосъдие за всеки\" обяви, че ще проведе символично гражданско присъствие край Народното събрание утре сутрин от 8:30 ч. Повод за недоволството им е работата на парламента в последните седмици и скандала с  депутата от ГЕРБ Живко Мартинов, който е разследван,  че е упражнявал натиск над търговец за предоставяне на 4 тона суджук. За целта народният представител е използвал името на премиера Бойко Борисов, като е заявил, че месото е за него. \"В последните седмици преди лятната ваканция в парламентарните комисии и в пленарната зала се приемат трескаво законопроекти - без обществено обсъждане и често въпреки силната съпротива от страна на граждански и съсловни организации. Забележителен е случаят с приетите на първо четене промени в Закона за съдебната власт\", пише в съобщението от \"Правосъдие за всеки\", като се уточнява, че събитието е под надслов \"Правосъдие, а не суджуци!\". В промените на Закона за съдебната власт (ЗСВ),  приети на първо четене,  се предвижда ограничаване на финансирането на съсловните организации от външни източници, както и деклариране на членство в самите организации при постъпване в съдебната система. Наред с това се предвижда кариерна привилегия за сегашните членове на Висшия съдебен съвет при изтичане на мандата им, без никакви мотиви на това предложение. Промените в ЗСВ минаха на първо четене в пленарната зала без дебати, с гласовете на ГЕРБ, Обединени патриоти и ДПС. От Съюза на юристите в България изпратиха писмо до президента Румен Радев , призовавайки го да осъществи правомощията си и да върне закона на парламента. Според организацията промените в ЗСВ са безусловно противоконституционни и ще окажат ретроградно въздействие върху правовата държава и демократичната следа. \"Готвят на тъмно и на спринт промени в основните закони, които трябва да гарантират правото ни на защита в процеса, готвят ни специален трибунал вместо съд, който да оправдава когото трябва и да осъжда неудобните, готвят ни фарс по процеса за \"Обира на века\", където основните грабители дори не са споменати в обвинителния акт, готвят разправа с неудобните магистрати чрез промените в Съдебния закон\", пишат още от \"Правосъдие за всеки\". От инициативата твърдят, че с промените в ЗСВ се цели \"да институционализират мафията в ролята на държавата, като я подчинят напълно на волята на няколко олигарси и прокуратурата\".", "date": "2017.07.25", "title": "\"Правосъдие за всеки\" организира символичен протест заради работата на парламента и скандала със суджуците"}
{"url": "http://www.dnevnik.bg/bulgaria/2017/07/25/3012747_noviiat_shef_na_raionniia_sud_v_sofiia_neochakvano/", "text": "С пълно единодушие съдийската колегия избра Александър Ангелов за следващ председател на най-големия съд в страната - Софийския районен съд (СРС). Кандидатите за поста бяха двама. Другият претендент - Петър Савчев, не получи нито един глас в своя подкрепа. Той обаче заяви, че остава със самочувствието, че е допринесъл за избора на колегата си, като е осигурил състезателност на процедурата. Рядкост в практиката на съдийската колегия е да взима решения с пълно единодушие. Ангелов бе подкрепен и от почти всичките си колеги в СРС по време на общото им събрание преди избора в съдебния съвет днес. При обсъждането на двете кандидатури днес се разбра, че Ангелов е получил около 80 гласа, докато Савчев е имал шест в своя подкрепа. Изслушването на двамата продължи около два часа. След това обсъждането бе кратко като дори председателстващият колегията - председателят на Върховния касационен съд (ВКС) трябваше да подкани колегите си да се изкажат. Той се аргументира с факта, че става въпрос за най-големия и натоварен съд в страната, чиито проблеми са неведнъж обсъждани от съдебния съвет. Думата взеха само Светла Петкова и Галя Георгиева, които се обосноваха защо предпочитат Ангелов. Убедителността му и познанията му и по гражданско, и по наказателно право бяха основните аргументи в негова защита. Както и това, че е бил подкрепен от почти всичките си колеги в съда. Избраният за нов шеф на най-натоварения съд в страната е съдия в него от 2011 г., като до 2016 г. е бил командирован от съда в Монтана. След като спечелва конкурс, е назначен за титуляр. Завършил е Академията на МВР, и е работил като инспектор, след което се е дипломирал по право в Югозападния университет \"Неофит Рилски\". Магистър е и по финанси във Великотърновския университет \"Св. св. Кирил и Методий\". В момента съдът се ръководи от временен председател - доскорошният прокурор Стефан Милев, след като миналата година административният ръководител Методи Лалов подаде оставка в знак на несъгласие с политиката на съдебния съвет. Първият опит за избиране на наследник на Лалов се провали заради липса на кандидати. Сега обаче Ангелов бе подкрепен от всички членове на съвета. Иначе съдийската колегия реши да образува дисциплинарни производства срещу 14 съдии от СРС. Предложенията за десет от съдиите бяха на Инспектората към ВСС - за забавени дела. Те са срещу Йоана Генжова, Никола Попов Методи Шушков, Иванка Болгурова, Таня Плахойчева, Любка Голакова, Александър Ангелов  съвпадение на имената с избрания за председател   бел.ред. Емилиян Лакова, Мария Иванова и Йорданка Ваклева. Колегията образува дисциплинарни производства и срещу още трима съдии отново за забавени дела, но по предложение на временния шеф Стефан Милев. Те са срещу  Мирослав Петров, когото Милев вече наказа със забележка , Даниела Тошева и Върбан Върбанов.", "date": "2017.07.25", "title": "Новият шеф на районния съд в София неочаквано събра всеобща подкрепа (обновена)"}
{"url": "http://www.dnevnik.bg/bulgaria/2017/07/25/3012767_vsichki_kandidati_za_direktor_na_bnt_produljavat_kum/", "text": "На днешното си заседание Съветът за електронни медии (СЕМ) е проверил дали подадените документи формално отговарят на изискванията. Сред тях са наличието на опит в електронни медии, както и най-малко петгодишен трудов стаж в телевизия, както и декларация за тригодишен опит на мениджърска позиция. Деветимата претенденти подадоха и концепции за развитие на обществената телевизия. Предстои разглеждането на документите по същество, като до 17 август СЕМ трябва да обяви кои от тях ще продължат към последната фаза на конкурса - събеседване. Изслушването на допуснатите кандидати е предвидено за 21 и 22 август, а гласуването ще бъде на следващия ден. За избран се счита кандидат, който е получил поне три от гласовете на петимата членове на съвета.", "date": "2017.07.25", "title": "Всички кандидати за директор на БНТ продължават към втората фаза на конкурса"}
{"url": "http://www.dnevnik.bg/sport/2017/07/25/3012785_astun_martin_prouchva_vuzmojnostta_da_vleze_vuv/", "text": "Британският производител на спортни автомобили \"Астън Мартин\" обяви, че има интерес да участва като доставчик на двигатели във Формула 1. Изпълнителният директор на компанията Анди Палмър смята, че това е възможно единствено, ако правилата за агрегатите през 2021 г. устройват \"Астън Мартин\". Наскоро Палмър взе участие в среща на ФИА с компании, произвеждащи двигатели, които имат интерес да влязат в най-елитната автомобилна надпревара. Освен \"Астън Мартин\" присъстваха \"Порше\" и \"Косуърт\", за които се смята, че искат да се завърнат в шампионата. В момента \"Астън Мартин\" е спонсор на \"Ред Бул\" и си партнира с Ейдриън Нюи в създаването на неговия  проект за суперавтомобил \"Валкирия\" . \"В момента сме в периферията, както на Формула 1, така и на проекта на Нюи \"Валкирия\". Въпрос дали искаме да влезем в шампионата винаги е стоял, още повече че нашият основен конкурент на пазара е \"Ферари\", каза Палмър пред motorsport.com. Според него \"Астън Мартин\" не може да си позволи да харчи по 350-400 млн. евро на година, колкото налива \"Ферари\" в проекта си от Формула 1. В момента все още се обсъжда какви промени да влязат в спорта от 2021 г., когато изтича настоящото споразумение  \"Конкорд\" . В последните години тенденцията е към свиване на разходите и постоянно намаляване на обема на двигателите. \"Всички искат повече шоу във Формула 1 – по-шумни двигатели, по-бързи коли, интрига. Едва ли има човек, който да е на обратното мнение. Но все пак всичко трябва да се вкара в някакви разумни граници на харчене\", каза шефът на \"Астън Мартин\". Тепърва ФИА ще реши дали да върне ерата на битурбо двигателите, за която лобират доста голяма част от големите отбори. Евентуално влизане на \"Астън Мартин\" може да бъде подкрепено от настоящия партньор на британците  \"Ред Бул\" . \"Биковете\" имат големи проблеми с двигателите \"Рено\", с които спечелиха четири световни титли между 2010 и 2013 г., но сега изостават значително от \"Ферари\" и \"Мерцедес\". \"Астън Мартин\" има опит с Формула 1, макар и преди много години. През 1959 и 1960 г. британците участваха със самостоятелен отбор, но не успяха да запишат нито една победа.", "date": "2017.07.25", "title": "\"Астън Мартин\" проучва възможността да влезе във Формула 1 през 2021 г."}
{"url": "http://www.dnevnik.bg/bulgaria/2017/07/25/3012788_inspekciiata_po_truda_prekrati_dogovorite_na_izpadnali/", "text": "Правният казус, който  постави в необичайна и трудна ситуация екипа на електронното издание \"Топновини\"  (topnovini.bg) в последния месец се разреши. От Инспекцията по труда обявиха, че са прекратили служебно договорите на 23-ма служители на медията, които са подали заявления за предприемането на подобни действия. В началото на месеца екипът на \"Топновини\" изпрати отворено писмо до премиера Бойко Борисов и омбудсмана Мая Манолова, в което се оплакаха, че са им спрени правата да публикуват новини в изданието, както и че е ограничен достъпът им до редакцията. Заедно с това репортери и редактори са се оказали в абсурдната ситуация да чакат неизплатени заплати, но в същото време да не могат да напуснат работата си или да излязат отпуска или болничен. До казуса се стигна след  смъртта на едноличния собственик на сайта Николай Йонков , който почина на 20 юни след тежко боледуване. Все още никой от наследниците не е коментирал ситуацията около фирмата \"Топ Нюз\" ЕООД, която държи собствеността на сайта. Не се знае и дали наследниците ще приемат завещаното от Йонков, тъй като имат опция и да не го направят. От Инспекцията по труда уточняват, че договорите на журналистите са прекратени поради невъзможност да бъде установен работодател или негов упълномощен представител. Контролните органи са извършили две проверки на адреса на работното място на заявителя и по седалището и адреса на управление на работодателя. И при двете не е бил открит представител на фирмата. Според законодателството, за да бъде коректен записът, вписването в трудовите книжки на прекратяването се извършва от компетентната дирекция по регистрация на фирмата, като в случая това е дирекция \"Инспекция по труда\" София град. В рамките на 7 работни дни от получаване на разпореждането за прекратяване на трудовия договор журналистите трябва да се регистрират в Бюрото по труда, за да се възползват от пълните си права за обезщетение за безработица.", "date": "2017.07.25", "title": "Инспекцията по труда прекрати договорите на изпаднали в безизходица журналисти"}
{"url": "http://www.dnevnik.bg/politika/2017/07/25/3012791_i_chetiri_opozicionni_partii_iskat_veto_na_zakonite_za/", "text": "\"Нова република\", \"Да, България\", \"БЗНС\" и \"Зелените\" се обединиха около съвместна позиция в която искат президентът Румен Радев да наложи вето върху законите за съдебната власт, които трябва да бъдат приети от парламента тази седмица. Те призоваха и \"всички наши съграждани, които искат радикална съдебна реформа по румънски модел за справедлив и независим съд и отчетна и отговорна прокуратура, да са готови за масови протести срещу пълзящото посегателство от \"силните на деня\" политици срещу съдебната власт така, както нашите полски приятели го правят в момента!\".  От съюза на юристите също поискаха вето от президента.  В последните дни преди ваканцията на 44- ото НС, без дебат и със съмнително \"тематично\" мнозинство на ГЕРБ, ДПС и националпопулистите, ударно се променят и допълват важни закони, пряко касаещи независимостта на съдебната власт и възможността, политиците да се месят в работата на съда, напомнят от четирите партии останали извън парламента. В позицията си те противопоставят \"на това срамно и недемократично \"законотворчество\", писано очевидно под нечия чужда диктовката и опорочаващо принципите на парламентаризма в една правова държава\". В позицията се припомнят протестите на десетки неправителствени организации, сред които Съюзът на съдиите в България, Съюзът на юристите в България, които са \"много други са ярко доказателство, че се приема извънредно законодателство, противоречащо на основните принципи на правото и правовата държава\". Ето и останалата част от призива: \"И как по друг начин да определим внесените без обществено обсъждане и задълбочена оценка на въздействието промени в Закона за съдебната власт и НПК, допълнени с появили се \"изневиделица\" и внесени услужливо от трима депутати от мнозинството още десетки параграфи законодателни предложения с неясно авторство между двете четения, които: - Ограничават конституционното право на сдружаване на съдии, прокурори и следователи и участието им в ръководни органи на неправителствени организации с близо 100-годишна история?! Право, гарантирано и от международноправни актове, и от стандартите на Съвета на Европа (Венецианската комисия и Консултативния съвет на европейските съдии). - Ограничават възможностите за финансиране на проекти за съдебната реформа от механизмите на ЕС, страните от Европейското икономическо пространство и от други партньорски държави?! - Дават привилегии за послушното мнозинство в компрометирания ВСС, което да може в края на мандата си да се самоназначи, без публична процедура и конкурс, на висши позиции в съдебната власт?! - Създават нов, извънреден ред за производствата пред Специализирания наказателен съд, превръщащи го практически в извънреден трибунал в нарушение на Конституцията?! - Игнорират постоянните институционални и медийни атаки към представители на съдебната власт (в т.ч. председателят на ВКС, отделни членове на ВСС, ССБ и др.) които защитават независимостта на съда и подкрепят една решителна съдебна реформа. Последното е индикация за стремежа на \"силните на деня\" политици да ерозират демокрацията в страната.\" Политически формации заявяват, че ще предприемат всички допустими от закона мерки \"за противодействие на това извънредно и противоконституционно законодателство, за да защитим европейското бъдеще на България като демократична правова държава и част от ЕС\". \"Ще уведомим и ЕК, тъй като смятаме че приемането му по този срамен начин, особено в навечерието на председателството на Европейския съвет, ще бъде изключително лош знак към нашите европейски партньори. Призоваваме институциите на ЕС и Съвета на Европа да заемат категорична позиция срещу опитите да бъде ограничена независимостта на съдебната власт в България\", пише още в първата съвместна декларация на четирите партии.", "date": "2017.07.25", "title": "И четири опозиционни партии искат вето на законите за съдебната власт"}
{"url": "http://www.dnevnik.bg/sviat/2017/07/25/3012775_polskiiat_prezident_podpisa_tretiia_zakon_ot_spornata/", "text": "Президентът на Полша Анджей Дуда подписа приет от управляващата партия \"Право и справедливост\" закон, който дава на министъра на правосъдието правомощия да назначава и уволнява председателите на общите съдилища в страната, предаде \"Ройтерс\". \"Президентът подписа законопроекта от 12 юли\", съобщи заместник-началникът на президентската канцелария Анджей Муха на уебсайта на президентството. По думите му законът засяга дейността на обикновените местни съдилища. Само ден по-рано Дуда  наложи вето  на два от трите законопроекта за реформиране на съдебната система, приети от парламента и довели до  многохилядни протести  и критики от ЕС и САЩ. Опозицията призова държавния глава да не подписва и третия закон и да го върне в парламента, както постъпи с другите два. Блокираните от него текстове дават на правителството правомощия да контролира назначенията във Върховния съд. \"Законопроектът от 12 юли\" обаче дава на правосъдния министър възможност да създаде по-голяма \"отчетност\" в съдебната система чрез избора на кадри в обикновените съдилища и ще направи системата \"по-ефикасна\". Според критиците обаче законът създава пречки за независимостта на съдиите, като сред изразилите отрицателни оценки е и Европейската комисия. Нейният първи заместник-председател Франс Тимерманс обяви миналата седмица, че Брюксел е  \"много близо\" до задействане на Член 7  от европейските договори, който като крайна мярка би лишил Варшава от право на глас в Европейския съвет. Очаква се Дуда да отправи алтернативни предложения за двата блокирани законопроекта в следващите два месеца.", "date": "2017.07.25", "title": "Полският президент подписа третия закон от спорната съдебна реформа"}
{"url": "http://www.dnevnik.bg/biznes/2017/07/25/3012778_bulgarskite_firmi_baviat_ili_ne_plashtat_izobshto_27/", "text": "Българските компании остават в групата на най-недисциплинираните в Европа с това, че плащат със закъснение голяма част от издадените им фактури. Това показват данни от десетото поред проучване \"Навици на плащане в Европа\" 2017. То е изготвено от колекторската компания EOS съвместно с независимия институт за пазарни проучвания Kantar TNS и обхваща 3200 компании в 16 европейски държави. Какво показват данните  Навременните плащания в Европа в момента са на ниво от 78% от всички издадени фактури. След като цяло положителното развитие на показателя през последните 10 години, навиците на плащане през последните 3 години по-скоро стагнират, като не отчитат значително подобрение. В България тенденцията е сходна – 74% от издадените фактури се погасяват в уговорения срок (при средно 76% за Източна Европа и 72% за България през 2016 г.), 22% се плащат със закъснение (при 23% година по-рано), а 4% се отписват поради невъзможността да бъдат събрани изобщо (показателят не отчита промяна спрямо 2016 г.). Българските бизнес клиенти отново се нареждат в групата с много лоша дисциплина на плащанията – 27% от фактурите, издадени към фирми контрагенти, се плащат със закъснение или изобщо не се погасяват при средно за Европа ниво от 23%. Другите страни със сходен дял нередовни плащания са Гърция (28%), Русия (27%), Румъния (27%) и Хърватия (27%). Закъснението, с което бизнесът у нас се разплаща, е средно 23 дни след падежа на фактурата (при 21 дни за Източна Европа). Гражданите са по-дисциплинирани от бизнеса в това отношение – средно 24% от фактурите се плащат със закъснение или остават неплатени (при 23% за Източна Европа), а средното закъснение е 15 дни след падежа. Последици от несъбраните вземания Забавените плащания от клиенти засягат финансовото здраве на компаниите. Основните негативни последици от тях са намаляване на печалбите (56%), по-високи разходи за лихви (46%) и липса на ликвидност (44%). През 2017 г. повече компании твърдят, че усещат тези последици в сравнение с година по-рано. Тези проблеми в крайна сметка могат да доведат и до крайно негативни резултати – 24% от фирмите в България твърдят, че се чувстват застрашени от фалит поради просрочени вземания на фона на средно 17% в Европа и Източна Европа. В същото време компаниите предприемат и редица мерки вследствие на проблемите, произлизащи от просрочията, които се отразяват и на потребителите – 27% от анкетираните ограничават инвестициите, близо една четвърт от компаниите (23%) съкращават служители или не наемат нови, а 22% увеличават цените за произвежданите от тях стоки и услуги, за да компенсират негативните ефекти. 42% от компаниите ползват колекторски агенции Компаниите намират решение на проблемите, произтичащи от забавени и отписани вземания, в партньорството със специализирани агенции за управление на дългове – 42% в България ползват услугите на външен експерт (при средно 41% за Европа). Анкетираните декларират, че колекторските агенции им възстановяват 9% от годишния оборот. Тези средства се връщат обратно в икономиката, тъй като компаниите ги използват за погасяване на собствени дългове (56%) и създаване на нови работни места (45%) или за различни видове инвестиции – в разрастване на пазарния дял (41%), научна и развойна дейност (34%) или инвестиране на финансовия пазар (30%).", "date": "2017.07.25", "title": "Българските фирми бавят или не плащат изобщо 27% от получените фактури"}
{"url": "http://www.dnevnik.bg/razvlechenie/2017/07/25/3012777_dve_novi_knigi_ot_sveta_na_igra_na_tronove_shte/", "text": "Джордж Р. Р. Мартин, авторът на фентъзи сагата \"Песен за огън и лед\" в основата на сериала \"Игра на тронове\", загатна за не едно, а две продължения на поредицата си, които да излязат през 2018 г., предаде \"Ройтерс\". Първото - \"Ветровете на зимата\" - се чака от 2011 г., а развитието на сериала  вече изпревари известната от книгите история . В публикация на своя блог grrm.livejournal.com през уикенда Мартин за пореден път погъделичка любопитството на изморените си от чакане фенове. \"Все още работя по нея, предстоят ми месеци работа (колко? добър въпрос), все така имам добри и лоши дни и само това ще ви кажа\", заяви писателят. Писателят опроверга слуховете, че не е започнал да работи по книгата, както и друга теория - че я е завършил отдавна, но нарочно не я публикува. И двете са еднакво неверни и еднакво глупави, написа той. За сметка на това Мартин обяви, че планираната му книга за историята кралете от дома Таргариен на име \"Огън и кръв\" ще се превърне в двутомник, като първата част ще излезе в края на 2018 г. или началото на 2019 г. \"Коя от двете ще бъде първа - \"Ветровете на зимата\" или \"Огън и кръв\", е трудно да се каже към този момент. Но наистина мисля, че през 2018 г. ще имате нова книга за Вестерос, а кой знае, може би две... Човек може си помечтае...\", написа Мартин.", "date": "2017.07.25", "title": "Две нови книги от света на \"Игра на тронове\" ще излязат през 2018 г. ... може би"}
{"url": "http://www.dnevnik.bg/sviat/2017/07/25/3012806_makedonskiiat_kabinet_shte_razgleda_zakona_za/", "text": "Македонското правителство в близките дни ще разгледа закона за официалната употреба на албанския език в Македония като въпрос, залегнал в Рамковия договор, пише в. \"Вечер\", позовавайки се на вицепремиера по европейските въпроси Буяр Османи, който се надява законът да бъде приет скоро. Османи каза, че не очаква обструкция от опозиционната ВМРО-ДПМНЕ, която според него е осъзнала, че е имала погрешен подход към албанското малцинство. \"Вечер\" отбелязва, че партия Алианс за албанците на Зиядин Села е поставила ултиматум, че ще напусне правителствената коалиция, ако законът не бъде приет през първите 100 дни на кабинета, предава БТА. Села по-рано през юли подхвана и темата за нуждата от ново преброяване на населението, при което  и българите трябва да могат да се самоопределят  като етническа група. Законът за езиците беше едно от важните условия, на които старшият коалиционен партньор, Социалдемократическият съюз на Македония (СДСМ) на  Зоран Заев , се съгласи в хода на разговорите за съставяне на правителство. Ако бъде приет, това ще направи албанския втори официален за страната наравно с македонския. Това доведе до кампания срещу СДСМ на управлявалата 10 години ВМРО-ДПМНЕ, според която \"двуезичността\", част от споразумение между албанските партии, наричано от партията \"платформа от \"Тирана\", заплашва унитарния характер на страната. ", "date": "2017.07.25", "title": "Македонският кабинет ще разгледа закона за албанския език следващата седмица"}
{"url": "http://www.dnevnik.bg/sport/2017/07/25/3012815_ruski_hokeist_e_nakazan_za_2_godini_zaradi_upotreba_na/", "text": "Руският хокеист Данис Зарипов, който е трикратен световен шампион със Сборная е наказан за две години за употреба на забранени вещества. Нападателят, който играе за \"Ак Барс\" в Континенталната хокейна лига (КХЛ) е дал положителна проба през миналия сезон, когато беше част от \"Металург Магнитогорск\". Информационната агенция Р-Спорт предава, че Зарипов ще бъде наказан до 22 май 2019 г., след като в пробите му са открити забранени стимуланти, диуретици и маскиращи агенти. Санкцията идва от Международната федерация по хокей на лед (IIFH), която е била уведомена от КХЛ. Случаят на Зарипов е един от много редките на допинг сред елитните хокеисти. Той обаче е поредният руски спортист, който дава положителна проба в последните години. Преди месец  руското правителство прие план , който да изкорени допинга от руския спорт, подкрепен лично от президента Владимир Путин. Зарипов, който е на 36 години, записа 16 гола и 29 асистенции в 56 мача за \"Металург Магнитогорск\" през миналия сезон. Той е трикратен световен шампион с Русия, а освен това представляваше родината си на олимпийските игри във Ванкувър през 2010 г. \"Всеки, който нарушава правилата за борба с допинга, трябва да бъде наказан, независимо от неговите имена или титли\", коментира пред \"Р-Спорт\" руският спортен министър  Павел Колобков .", "date": "2017.07.25", "title": "Руски хокеист е наказан за 2 години заради употреба на допинг"}
{"url": "http://www.dnevnik.bg/sviat/2017/07/25/3012803_nad_3000_hektara_gori_izgoriaha_v_jugoiztochna_franciia/", "text": "Над 3000 хектара горски масиви са унищожени от природни пожари в Югоизточна Франция. Това съобщи днес префектът на регион Прованс-Алпи-Лазурен бряг Стефан Буйон в ефира на радио \"Европа 1\". Най-пострадал в региона е департаментът Горна Корсика, където са изгорели 1500 хектара гори, съобщи той. Разпространението на огъня е наложило да бъдат евакуирани жителите на десетки сгради в югоизточните департаменти. В гасенето на пожара участват 19 самолета и около 1000 огнеборци. Четирима пожарникари са леко ранени, а 15 полицаи и 11 служители от републиканската служба за сигурност са натровени с въглероден оксид. Природните пожари са предизвикани от жестоката суша, връхлетяла Южна Франция в началото на това лято.", "date": "2017.07.25", "title": "Над 3000 хектара гори изгоряха в Югоизточна Франция"}
{"url": "http://www.dnevnik.bg/pr_sfera/2017/07/25/3012834_sap_povishava_prognozata_si_na_baza_dvucifreniia_rust/", "text": "Силен ръст на новите облачни абонаменти – с 33% Изключителни приходи от софтуер (ръст от 5%) – подобряват рекордното второ тримесечие на 2016 г. Оперативната печалба спада с 27% (МСФО) и нараства с 4% (извън МСФО в постоянна валута) в сравнение с впечатляващата печалба от второто тримесечие на 2016 г. Дигиталният основен бизнес нараства стремглаво с 6,300 S/4HANA клиенти – ръст с над 70% в сравнение с предходната година Обявено е обратно изкупуване на акции на стойност до 500 милиона евро през 2017 – в следствие на силен оперативен паричен поток с ръст от 20% за полугодието Бил МакДърмот, главен изпълнителен директор Лука Мучич, главен финансов директор   Облачният бизнес на SAP продължава бързото си разрастване и през второто тримесечие на годината. Новите облачни абонаменти [1]  се увеличават с 33% и достигат 340 млн. евро. Приходите от облачни абонаменти и поддръжка са се увеличили с 29% (27% в постоянна валута) в сравнение със същия период за предходната година до 932 млн. евро (МСФО) или 1.09 млрд. евро (извън МСФО в постоянна валута). Договорите за облачни услуги и поддръжка за бъдещи периоди [2]  нарастват с 20% в сравнение с Q2 за предходната година. Приходите от облачни услуги и софтуер са 4,76 млрд. евро (МСФО) или реализиран ръст от 9% (8% извън МСФО в постоянна валута). Общите приходи от облачни абонаменти и поддръжка и от поддръжка на софтуер възлизат на 63% от общите приходи. Оперативната печалба бележи спад от 27% до 926 млн. евро (МСФО). Отбелязва се ръст на оперативната печалба от 4% до 1.57 млрд. евро извън МСФО (2% в постоянна валута). Общият доход на акция спада с 18% до 0.56 евро (МСФО) и нараства с 14% до 0.94 евро (извън МСФО). Оперативната печалба по МСФО и ЕФС бяха засегнати главно от силното увеличение на разходите за преструктуриране и разходите за компенсации на базата на акции през второто тримесечие. Оперативният паричен поток е 3,51 млрд. евро, което е увеличение от 20% в сравнение с предходната година. Свободният паричен поток се е увеличил с 15% в сравнение с миналата година до 2,90 млрд. евро. В резултат на това дружеството продължава да намалява баланса си, като приключва тримесечието с нетен дълг от 1,8 млрд. евро, което бележи подобрение от 2.5 млрд. евро в сравнение с предходната година. Силният растеж и генерирането на приходи на SAP осигуряват значителна гъвкавост по отношение на разпределението на капитала, насочена към повишаване на акционерната стойност. След оценката на очакваното развитие на паричните потоци за втората половина на 2017 г. и в съответствие с приоритетите на компанията за разпределение на капитала, SAP реши да изкупи обратно акции на стойност до 500 млн. евро през 2017 г. Обратното изкупуване на акции ще започне скоро и ще бъде изпълнено в няколко траншове. Внедряването на S/4HANA нарасна до над 6,300 клиента или 70% ръст в сравнение със същия период за миналата година. През второто тримесечие се добавят близо 500 клиенти, от които около 30% са нови клиенти на SAP. През второто тримесечие S/4HANA избраха Google, Centrica и Mercadona. SAP Leonardo е набор от иновативни инструменти, които превръщат системите за документиране в интелигентни системи. SAP Leonardo интегрира иновативни технологии като изкуствен интелект, машинното обучение и интернет на нещата и ги управлява безпроблемно в облака. Той предлага методология за дизайнерско мислене и експертни SAP умения, за да помогне на компаниите бързо да възприемат нови възможности и бизнес модели и да ускорят цифровата трансформация. CITIC Pacific Mining, както и много други, са приели решения на SAP Leonardo през второто тримесечие. С помощта на SuccessFactors и Fieldglass SAP осигурява цялостно управление на човешки ресурси както за служители на постоянни договори, така и за такива с временна заетост в повече от 84 държави и на над 42 езика. Най-добрите анализатори в индустрията наскоро дадоха на SAP SuccessFactors най-висока оценка в класацията Cloud HCM за управление на таланти в глобални организации с над 5000 служители, както и за централните предприятия в Европа. SuccessFactors Employee Central, която е в основата на нашето предлагане за управлението на личностното и кариерно развитие на кадри, има близо 1800 клиенти в края на второто тримесечие. Компании като Vitra и Swiss Post избраха SAP избраха решенията на SAP точно в този период. Следващото поколение решения за ангажиране на клиентите на SAP дават възможност на компаниите да управляват фронт офиса си в пълния спектър от маркетинг до продажби и услуги – безпроблемно и в реално време. Бизнесите получават единна представа за клиентите си – били те социални, търговци на дребно или електронни търговци. Customer Engagement and Commerce решенията на SAP обслужват както B2C, така и B2B компании от различни индустрии, включително в търговията на дребно, телекомуникациите, финансовите услуги, производството и публичния сектор. Най-добрите анализатори в индустрията наскоро избраха SAP Hybris за лидер за B2C и B2B дигитална търговия и управление на многоканални маркетингови кампании. Customer Engagement and Commerce решенията на SAP отново реализират впечатляващ двуцифрен ръст на облачните абонаменти и на приходите от софтуер. Всяко решение от бизнес мрежите на SAP свързва голяма екосистема от клиенти, доставчици и партньори. В мрежата Ариба повече от 2,8 милиона компании в над 180 държави си сътрудничат и търгуват с почти 1 трилион долара стоки и услуги годишно. Повече от 49 милиона крайни потребители са обработвали безпроблемно данни за пътувания и разходи с Concur, а с платформата на SAP Fieldglass клиенти са управлявали над 3,5 милиона служители, наети на проектна база в около 140 държави. Приходите от облачни абонаменти и поддръжка за бизнес мрежата на SAP са се увеличили с 22% до 570 трилиона евро през второто тримесечие. SAP бележи сериозни резултати в региона Европа, Близкия Изток и Африка, като приходите от облачни услуги и софтуер са се увеличили с 9% (МСФО). Приходите от облачни абонаменти и поддръжка са нараснали с 48% (МСФО), бележейки особено силно тримесечие в Германия и Русия. SAP бележи трицифрен ръст в приходите от софтуерни лицензи в Русия и двуцифрен такъв в Германия и района на Близкия Изток и Северна Африка. В региона на Северна и Южна Америка SAP регистрират силно представяне и ръст на приходите от облачни услуги и софтуер с 8% (МСФО), както и увеличение от 20% (МСФО) и на облачните абонаменти и поддръжка, благодарение на силен двуцифрен ръст на приходите в Канада, както и в Мексико и Чили. В Азиатско-Тихооокенския регион и Япония SAP регистрира забележително представяне -приходите от облачни услуги и софтуер нарастват с 13% (МСФО), а облачните абонаменти и поддръжка нарастват с 52% (МСФО), като най-доброто представяне в региона за това тримесечие е в Китай при софтуерните лицензи и поддръжка, както и в Япония и Австралия – при облачните абонаменти и приходи от софтуер.", "date": "2017.07.25", "title": "SAP повишава прогнозата си на база двуцифрения ръст на приходите си за второто тримесечие на 2017 г."}
{"url": "http://www.dnevnik.bg/sviat/2017/07/25/3012829_postaven_mejdu_chuka_i_nakovalniata_evrosujuzut_se/", "text": "Ако зависеше от Моатаз ел Фегиери, първият за последните седем години Съвет за асоцииране ЕС - Египет нямаше да се състои днес.  Ел Фегиери е египетски активист от правозащитната организация \"Фронтлайн дифендърс\". \"Египет днес е много различен от това, което беше през 2010 г.\", когато двете страни организираха за последно такава среща, каза той. През последните седем години Египет - арабската страна с най-голямо население в света - премина през бурни политически промени. През 2011 г. бившият президент Хосни Мубарак бе свален след масови протести. Последваха избори, след които ислямистът Мохамед Морси изкара едва малко повече от година на президентския пост и бе свален през 2013 г. с военен преврат, предвождан от тогавашния началник на въоръжените сили Абдел Фатах ас Сиси. Веднага след преврата ЕС призова за бързо \"връщане към демократичния процес\" и каза, че блокът е \"недвусмислено отдаден на подкрепата си за египетския народ и неговите стремежи към демокрация и всеприобщаващо управление\". Но оттогава президентът Сиси укрепи властта си с мерки, които ООН предупреди, че са в разрез със задълженията на Египет, произтичащи от международните правни норми за защита на правата на човека. \"Ставаме свидетели на нови престъпления като отвличания, убийства без съд и присъда и безпрецедентни нива на репресии срещу правозащитници, журналисти и политически опозиционери\", каза Фегиери. За разлика от 2010 г. той казва, че гласовете на египетските му приятели и колеги дори не могат да бъдат чути в Европа, защото за много от тях има забрана да напускат страната, в затвора са или са подсъдими. Поради това \"Фронтлайн дифендърс\" и още 11 неправителствени организации призоваха топ дипломата Федерика Могерини да не праща официална покана до египетските власти. Те се тревожат, че днешната среща е \"публичен политически жест\", който внушава \"подкрепа за политиките на Египет\", се казва в съвместно писмо, пратено на Могерини. Воля за реформи Но след като регионът потъна в хаос - Либия, Йемен, Сирия и Ирак са разкъсвани от конфликти, а Европа е свидетел на приток на бежанци и увеличаване на броя на терористичните атаки, извършени в името на \"Ислямска държава\" - ЕС се оказа между чука и наковалнята. Египет е смятан за ключов фактор за стабилизирането на съседна Либия, откъдето тръгват основно лодките с мигранти за Италия. По данни на ЕС Европа е най-големият дарител на помощи за Египет, равняващи се на общо над 11 милиарда евро. Двете страни се очаква да обявят допълнителни мерки за сътрудничество тази седмица. Но Петер Сенфт, бивш германски дипломат, който е бил на мандат в Кайро от ноември 2011 до края на 2015 г., гледа скептично на перспективата финансовата помощ да реши който и да било от структурните проблеми на Египет. Според него сегашното политическо ръководство, доминирано от военните, няма воля и визия да приложи икономическите и образователните реформи, необходими за справяне с 40-процентовата младежка безработица в страната и да изправят на крака многото египтяни, намиращи се в окаяна бедност. Той каза, че само през последните четири месеца е поддържал контакти с над 10 синдикалисти, които са били принудени да избягат в Германия, защото са били преследвани в Египет. \"Измъчвам се, като гледам накъде отиват нещата\", каза той. \"Не бива да се отказваме от страната, но също така Европа не бива да подпомага финансово режим, който не позволява каквато и да е демократична еволюция.\" Въпреки това източник от ЕС, запознат със ситуацията около днешните преговори, бе непоколебим, че диалогът и двустранният ангажимент са ключови за постигане на напредък по конструктивен начин. \"Да не повтаряме грешките си\" Планът на ЕС за Египет звучи добре на хартия - икономически реформи, добро управление, върховенство на закона, човешки права, по-тесен диалог и сътрудничество по регионални въпроси. Но доктор Стефан Рол, специалист по Египет от Германския институт по международни дела и сигурност, се съмнява, че блокът възнамерява сериозно да окаже натиск върху египетския режим да спазва минимални стандарти. Той посочва, че най-новият доклад на ЕС за бъдещето на двустранните отношения не споменава изрично Джулио Реджени, италианския студент, който бе отвлечен и убит в Египет през 2016 година. Според някои медии Реджени е бил убит от египетските сили за сигурност. \"Невероятно и скандално е, че убийството на европейски гражданин не е тема, с която ЕС се занимава\", каза Рол. Той предупреди, че непокриването на минимални стандарти във върховенството на закона и човешките права е определящо за икономическото развитие и стабилността на Египет в дългосрочен план. И Рол, и Фегиери са на мнение, че без икономическо и социално стабилизиране на Египет стабилността на целия регион и Европа са изложени на риск. \"Изпробвахме варианта със силни лидери в Ирак, Либия и Йемен. Резултатът бе провал и срив на държавата. Не може да повтаряме същите грешки\", предупреди Фегиери. /БТА", "date": "2017.07.25", "title": "Поставен \"между чука и наковалнята\", Евросъюзът се сближава с Египет"}
{"url": "http://www.dnevnik.bg/bulgaria/2017/07/25/3012817_osuden_za_obir_na_21_mln_lv_ot_banka_e_obiaven_za/", "text": "Бившият главен касиер на Алфа банк Петко Митевски, който на първа инстанция бе осъден на 15 години затвор, защото успял на три пъти да изнесе 21 млн. лв. от касата на банката, е обявен за общодържавно издирване, съобщи \"24 часа\", което бе потвърдено от източници на \"Дневник\". След като Софийският апелативен съд е променил мярката за неотклонение на бившия касиер от подписка в постоянен арест, полицаи отишли да го задържат, но не го открили в дома му. При прочитане на присъдата му от 15 години затвор, първоинстанционният съд е обявил, че Митевски остава на свобода срещу подписка. После прокуратурата протестирала определението на СГС пред апелативния съд, който е решил, че подсъдимият трябва да остане в ареста, докато тече делото му за откраднатите пари. Адвокатът на Митевски - Георги Варамезов, е заявил за \"24 часа\", че подзащитният му не бил избягал. Миналия понеделник Митевски заедно със защитника си отишъл да се предаде в Шесто районно полицейско управление в София, но там още не били получили разпореждането на съда, че Митевски трябва да бъде отведен в ареста. Адвокатът оставил телефона си на полицаите да го търсят при необходимост. Случаят влезе в публичното пространство през 2011 г., когато се разбра, че от главната каса на банката, от която ключ имал само Митевски, се изчезнали над 20 милиона. Той ги изнесъл с пътни чанти. Как стана най-големият банков обир в България четете в  тази публикация на \"Капитал\" . Въпреки присъдата нито прокуратурата нито съдът успяха да отговорят на по-важния въпрос - къде са парите. През пролетта на миналата година Алфа банк бе  купена от Пощенска банка.", "date": "2017.07.25", "title": "Осъден за обир на 21 млн. лв. от банка е обявен за издирване"}
{"url": "http://www.dnevnik.bg/razvlechenie/2017/07/25/3012833_bnt_producira_nov_serial_za_travmite_na_razvoda_i/", "text": "Българската национална телевизия ще продуцира нов минисериал, семейна драма за разводите и отпечатъка им върху децата и бащите, които обикновено са лишени от попечителство, съобщават от обществената медия. \"Денят на бащата\" ще е написан от сценаристите Теодора Маркова и Георги Иванов (\"Под прикритие\"), режисиран от носителя на призове за късометражно кино с опит в сериалите Павел Веснаков и продуциран от Мартичка Божилова (\"Агитпроп\"). Епизодите ще са 6, а снимките ще започнат през септември. \"Ако \"Под прикритие\" е криминална драма, то \"Четвърта власт\" е политически трилър. \"На границата\" е исторически сериал, екранизация по разказите на Йовков, а сега имаме социална драма\", определи го програмният директор на БНТ Севда Шишманова в сутрешния културен блок. Сценарият е по истински случаи. \"Денят на бащата\" ще проследи разпадането на едно семейство и болезнените последствия върху родителите и техните деца. Проектът е спечелил последната конкурсна сесия на БНТ за подбор на сериали, както и грант от европейската програма \"Медия\". Той ще бъде представен на форума за телевизионна продукция на фестивала във Венеция през есента. В момента тече кастинг за участниците в сериала. \"Търсим много драматични, силни актьори, направо бих казала най-силните в момента, които може да има на българския пазар\" – призна изпълнителният продуцент Мартичка Божилова в сутрешния блок на БНТ1 \"Денят започва с култура\".", "date": "2017.07.25", "title": "БНТ продуцира нов сериал за травмите на развода и правата на бащите"}
{"url": "http://www.dnevnik.bg/zelen/2017/07/25/3012874_nudist_beshe_globen_na_kumping_delfin/", "text": "Полицията наложи първа глоба на нудист, прекарващ почивката си на къмпинг \"Делфин\". За случая сигнализира потърпевшият Михаил Калчев, който разказа пред Би Ти Ви, че е бил санкциониран за непристойно поведение. Глобата е дошла, след като мъжът преминал няколко пъти без бански по плажната ивица. Спасителят Яна Пенева, която била на пост в този ден, разказа, че помолила Калчев да не се разхожда гол, тъй като имало много деца. След като той отказал да се облече, тя извикала полиция и така мъжът бил санкциониран, като поведението му било определено като непристойно. Плажът на къмпинг \"Делфин\" е най-старият нудистки плаж по Южното Черноморие. Преди малко повече от две седмици се разбра, че фирмата концесионер на плажа \"Тйва Интернешанъл\" е решила да не допуска нудистите на плажната ивица.  За проблема разказаха хора , които прекарали почивката си там. Тогава е бил подаден сигнал на телефон 112 за летовници, които \"нарушават обществения ред\". Това е обяснил полицаят, който е отишъл на място, но не е имал реално основание да ги глоби, тъй като на плажа е нямало табели, които забраняват нудизма и полицаят не е могъл да издаде акт или да изгони посетителите. Веднага след този случай концесионерът поставил табела, на която е записано, че плажът не е нудистки. Въпреки това  няма закон, който изрично да забранява практикуване на нудизъм в България , но в общинската наредба за общественият ред това може да бъде гласувано от отделната община с решение на общински съвет. Досега обаче такава забрана в община Царево, където се намира къмпинг \"Делфин\", не е имало. Наемателят на плажа Йордан Тодоров заяви пред Би Ти Ви, че е готов да потуши напрежението, като обособи в единия край на плажната ивица място за нудистите. Проверка на място обаче установи, че на въпросния терен в момента се изгражда волейболно игрище. Инициативен комитет пък сезира прокуратурата за незаконно използване на общински имот, незаконна сеч в гората над плажа и незаконно поставена стълба от наемателя.", "date": "2017.07.25", "title": "Нудист беше глобен на къмпинг \"Делфин\""}
{"url": "http://www.dnevnik.bg/zdrave/2017/07/25/3012846_lekari_i_pacientski_organizacii_zashtitiha_centura_za/", "text": "Няма злоупотреби в Центъра за асистирана репродукция и такива не са установени в  одита на Сметната палата от 10 юли . Забележките в него са насоки за подобряване на работата, но не са намерени нередности, а  поисканата оставка на ръководителя му  е неоснователна и е опит за оклеветяване на медицината в България. Тази позиция изразиха пред журналисти днес представителите на Националната пациентска организация и на организации в сферата на асистираната репродукция - Фондация \"Искам бебе\", Сдружение \"Зачатие\", и Фондация \"Майки за донорството\", както и акушер-гинекологът и един от водещите специалисти по инвитро в България д-р Георги Стаменов. Скоро след като излезе докладът на Сметната палата за работата на Центъра за асистирана репродукция, където като най-сериозни проблеми бяха отчетени недостига на финансиране и бавното темпо на одобрение на процедурите, от пациентските организации \"Заедно с теб\" и \"Диабет, предиабет и метаболитен синдром\" поискаха оставката на директора му д-р Мария Георгиева. Те твърдят, че в някои клиники се провеждат ненужни инвитро процедури при жени, които имат несъвместими други заболявания и че това се прикрива с неизрядна медицинска документация, а фондът не успява да наложи контрол. Д-р Георги Стаменов поиска конкретни доказателства и заподозря зад твърденията интереси, целящи оклеветяване. Стаменов обяви, че дори ще подаде сигнал до компетентните държавни институции като НАП да се разследва откъде идва финансирането на двете пациентски организации, които твърдят, че има злоупотреби. Изтъкна и, че един от представителите на тези организации поддържа страница във \"Фейсбук\", където се рекламират възможности за инвитро в клиники в Турция. Мария Георгиева също се защити, като заяви че в доклада няма данни за подобни злоупотреби и нарушения. \"Излизам тук от името на целия си екип. Всичко, което зависи от нас, се опитваме да го свършим в интерес на каузата и на всички, които имат нужда от помощ\", каза тя. Предвижда се засилване на контрола към клиниките, които работят с Центъра за асистирана репродукция, увери директорката му. Подготвят се промени в медицинския стандарт по асистирана репродукция, както и в работата на Центъра за асистирана репродукция, обяви Георгиева. В тях ще пише например, че за да получат финансиране от държавата, клиниките ще трябва да докажат направени поне сто пункции със собствени средства, а тези, които са провели 250 пункции с държавни пари, ще подлежат на задължителна проверка. Новата държавна политика за инвитро процедурите  предвижда финансиране на повече опити от позволените досега три, както и при жени с онкологични заболявания, провеждане на генетични анализи на ембриони при хора с хромозомни аномалии и др., припомниха пациентските организации.", "date": "2017.07.25", "title": "Лекари и пациентски организации защитиха Центъра за асистирана репродукция и шефа му"}
{"url": "http://www.dnevnik.bg/sport/2017/07/25/3012852_marka_real_kupuva_mbape_za_180_mln_evro/", "text": "Световният рекорд за най-скъп трансфер във футбола може да бъде подобрен съвсем скоро. Според \"Марка\" \"Реал\" (Мадрид) и \"Монако\" са постигнали принципна договорка за нападателя Килиан Мбапе. Сделката ще бъде на стойност 180 млн. евро и ще счупи рекорда, който \"Манчестър юнайтед\" постави през миналото лято, с привличането на  Пол Погба  от \"Ювентус\" за 105 млн. евро. Според \"Марка\" европейският клубен шампион ще плати 160 млн. евро веднага за правата на 18-годишния нападател, а останалите 20 млн. ще са под формата на бонуси. Предполага се, че допълнителната сума може да нарасне и до 30 млн. На \"Сантяго Бернабеу\" се отвори свободно място в атаката, след като \"Реал\"  продаде Алваро Мората на \"Челси\" , а треньорът Зинедин Зидан обяви, че иска нов нападател. Мбапе, който направи фурор през миналия сезон с екипа на \"Монако\", ще подпише шестгодишен договор с испанския колос и ще получава по 7 млн. евро на сезон. Минути, след като \"Марка\" разпространи новината, Sky Sports News се свърза с представители на \"Монако\", които отрекоха подобни информации. \"Никаква оферта за Килиан Мбапе не е приета. Няма истина в тази новина\", коментираха от \"Монако\" в ефира на телевизията. През миналата седмица от  \"Монако\" се оплакаха официално , че клубове от Европа са влезли в нерегламентирани преговори с нападателя. Смята се, че това се отнася за среща на Мбапе с мениджъра на \"Манчестър сити\" Хосеп Гуардиола. \"Гражданите\" усилено искаха французина в състава си и според медиите на Острова Гуардиола е бил готов с оферта, близка до тази на \"Реал\" (Мадрид).", "date": "2017.07.25", "title": "\"Марка\": \"Реал\" купува Мбапе за 180 млн. евро"}
{"url": "http://www.dnevnik.bg/bulgaria/2017/07/25/3012897_prokuraturata_razsledva_policai_strelial_po_muj_pri/", "text": "Районната прокуратура в Дупница образува досъдебно производство срещу полицай за причиняване на средна телесна повреда при изпълнение на службата.  Инцидентът стана вчера , когато служителят на реда отишъл до дома на 26-годишен мъж, за да му връчи призовка, съобщиха от държавното обвинение. След като видял полицая, криминално проявеният го нападал, като извадил нож и започнал да го размахва. Служителят на реда извадил веднага служебния си пистолет, произвел предупредителен изстрел във въздуха, след което стрелял в краката на мъжа. Куршумът преминал през меките тъкани на дясното му бедро и се забил в лявата подбедрица на мъжа, причинявайки му средна телесна повреда. Той е без опасност за живота. До момента е извършен оглед на местопроизшествието, разпитани са свидетели, взети са кръвни проби за наличие на алкохол и наркотични вещества от двамата участника в инцидента. Полицаят е предал доброволно служебния си пистолет, за да му се назначи експертиза.", "date": "2017.07.25", "title": "Прокуратурата разследва полицай, стрелял по мъж при връчване на призовка"}
{"url": "http://www.dnevnik.bg/biznes/2017/07/25/3012894_pone_3_godini_sa_nujni_na_laboratoriite_v_sofiia_teh/", "text": "Най-много три години са нужни на лабораториите в \"София тех парк\", за да започнат не само да се самоиздържат, но да включват нови идеи и да имат положителни резултати. Това прогнозира проф. Марин Христов - председател на Сдружението за научно-изследователска и развойна дейност към технологичния парк, на среща на представителите на германския институт \"Фраунхофер\" с изявени български учени, инвеститори и \"зрели\" компании в сградата на технопарка. Колелото на пълната мощност на \"София тех парк\" почва да се завърта, отбеляза дългогодишният ректор на Техническия университет в София, цитиран от БТА, и посочи, че от Нова година досега всички законови и нормативни разпоредби за технопарка вече се прилагат. Оформена е структурата и в лабораториите има назначени хора, има изпратени над десет международни проекти, които се чака да бъдат приети, сключените договори за сътрудничество са шест и вече се подготвят много повече, има и договори за разработки, които са в процес на изпълнение, каза професорът. В технологичния парк работят 11 научноизследователски лаборатории, два са новите междулабораторни центрове. Сега хората си мислят, че след като са дадени много пари за оборудването на уникални лаборатории, те трябва от следващия ден да почнат да се издържат и да имат огромни печалби, коментира проф. Христов. Той се позова на световния опит, който показва, че за да започне този процес, трябва лабораториите да демонстрират научни постижения, а за това те се нуждаят от финансиране. Никой от бизнеса няма да финансира в нещо, което изглежда добре, но досега не е показало резултати, продължи ученият. Заместник-министърът на икономиката Александър Манолев в приветствието си към участниците в срещата посочи, че основната цел на министерството е да създава тясно сътрудничество между науката и бизнеса с идеята всичко, което е вложено в науката, да доведе до възвращаемост през бизнеса. Инвестициите в иновации са един от приоритетите на министерството и усилията ни намират израз в приетата през 2015 г. Иновационна стратегия за интелигентен растеж - основа за изпълнението на оперативните програми \"Иновации и конкурентоспособност\" и \"Образование и наука за интелигентен растеж\", допълни Манолев. Той напомни, че по първата програма, която е основен финансов инструмент за реализация на целите по стратегията, са предвидени 1.039 млрд. евро. Една от основните целите на \"Иновации и конкурентоспособност\" е увеличаване на дела на иновативните предприятия, като се подпомогнат поне 9000 компании и мобилизират повече милиард евро частни инвестиции, за да се увеличи производителността на малки и средни фирми. Подкрепа на иновационната дейност има и чрез Националния иновационен фонд, чиято осма конкурсна сесия е стартирала през август 2016 г. и предстои одобряването на проектите. Министерството работи по подобряването на иновационната инфраструктура чрез създаване на технологични паркове и технологични инкубатори като \"София тех парк\", изтъкна още заместник-министърът. Той посочи, че активното сътрудничество между България и Германия има потенциал в научните изследвания, иновациите и инвестициите. Заместник-министърът напомни данни, според които тази година България се е изкачила с две позиции до 36-о място от 127 страни, включени в Световния индекс на иновациите, а страната ни е сред десетте държави с най-добри резултати по ефективност на иновациите. Това е сред основанията за желанието на страната ни за ускоряване на контактите между българския и германския бизнес и научните организации, посочи още Манолев.", "date": "2017.07.25", "title": "Поне 3 години са нужни на лабораториите в \"София тех парк\", за да започнат да се самоиздържат, смята специалист"}
{"url": "http://www.dnevnik.bg/bulgaria/2017/07/25/3012899_aktivistka_v_partiiata_na_valeri_simeonov_e_sred/", "text": "Председател на структура на Националния фронт за спасение на България (НФСБ) Анелия Велева е сред задържаните в операцията за трафик на мигранти в неделя. Това потвърдиха за \"Дневник\" от пресцентъра на партията, както и източници от разследването, след публикациите в  breaking.bg . От партията ще излязат с официално становище по-късно през деня. За разкрития канал за незаконен трафик на чужденци съобщи преди два дни МВР. Повече за акцията четете  тук . Велева е председател на структурата на партията в Костинброд. Тя не е координатор, защото такъв имало само за София-област, обясниха от пресцентъра на НФСБ за \"Дневник\". Велева бе кандидат за депутат, като преди е влизала в надпреварата и за кметското място в града. От прокуратурата потвърдиха, че задържаната в операцията в неделя е Анелия В., но без потвърждение, че е член на НФСБ, тъй като партийната принадлежност нямала връзка с повдигането на обвинения. Сред задържаните в акцията е и бивш служител на МВР. Очаква се в сряда държавното обвинение да поиска постоянен арест за задържаните две жени и четирима мъже. По-късно пред дена пресцентърът на НФСБ разпространи позиция, с която \"остро осъждат каквато и да е съпричастност към криминално деяние, каквото е трафика на хора\". В нея припомнят, че през 2015 г. партията е била вносител на промяна в закона, с която \"драстично са увеличени санкциите за трафиканти на хора\". От там съобщават, че Велева е избрана за председател в Констинброд от местната структура. Окончателно становище партията се оповести след като разследващите приключат работата. ", "date": "2017.07.25", "title": "Активистка в партията на Валери Симеонов е сред задържаните за трафик на мигранти (обновена)"}
{"url": "http://www.dnevnik.bg/politika/2017/07/25/3012915_deputatut_ot_gerb_iskal_sudjuci_ot_imeto_na_borisov/", "text": "Депутатът от ГЕРБ Живко Мартинов е решил да напусне парламента по собствено желание. Това обяви в Добрич зам.-председателят на партията Цветан Цветанов, съобщиха от пресслужбата на политическата сила. Народният представител е разследван, че е упражнявал натиск над търговец за предоставяне на 4 тона суджук. За целта  Мартинов е използвал името на премиера Бойко Борисов , като е заявил, че месото е за него. Неговият имунитет беше поискан от главния прокурор Сотир Цацаров, а  екип от обвинители беше командирован специално в Добрич , за да разследва на място случая, тъй като имало сигнали, че е оказван натиск на свидетелите. Сред прокурорите, които ще се занимават със случая, е и говорителят на Цацаров Румяна Арнаудова. \"Благодаря му за тази постъпка, защото по този начин се пресичат опитите да бъде хвърлено петно както върху ГЕРБ, така и върху името на премиера\", заяви Цветанов и добави, че още утре в Народното събрание ще бъде гласувано освобождаването на Мартинов. Зам.-председателят на ГЕРБ представи новото временно ръководство на структурите на партията в област Добрич. Областен ръководител става вицеадмирал Пламен Манушев, който в момента е депутат. За общински ръководител e определен Красимир Николов, който понастоящем е заместник областен ръководител.", "date": "2017.07.25", "title": "Депутатът от ГЕРБ, искал суджуци от името на Борисов, напуска парламента"}
{"url": "http://www.dnevnik.bg/analizi/2017/07/25/3012902_avtoritarniiat_pohod_kum_vlastta/", "text": "Когато през 2009 г. предупреждавахме, че масираното купуване на гласове, секционни комисии и систематичните злоупотреби с волята на социално слаби и маргинализирани групи избиратели е преддверие към авторитаризъм, позицията ни изглеждаше на много хора като пресилена. Днес, осем години по-късно, става очевидно, че прогнозата е била акуратна. Все повече ежедневни събития около нас показват, че българската олигархия е решена да се възползва от авторитарната вълна в Източна Европа и в света за да премахне дори формалните белези за принадлежност на българската държава към демократичните политически системи. Години наред малцината магистрати – реформисти, борещи се за изчистване на съдебната система от контрола на организираната олигархична престъпност са натикани в ъгъла на правозащитните институции, а медиите на мафията сипят денонощно помия върху тях. Тези магистрати са малцинство не защото мнозинството магистрати са служители на мафията. Те са малцинство, защото в ключови институции на правосъдната система като ВСС (Висшия съдебен съвет), политическото представителство на олигархията в парламента и изпълнителната власт систематично назначава себеподобни – прислуга на олигархичното задкулисие. При Бойко Борисов №1 за главен прокурор бе избран Сотир Цацаров, при Орешарски всички основни позиции във върховете на службите за сигурност и на правосъдната система бяха запълнени с послушен на олигархията и на ДПС обслужващ персонал. При Бойко Борисов №2 властта на главния прокурор върху цялата система на правораздаване бе циментирана. Ако при Татарчев и Филчев прокуратурата бе феод, подчинен само на Господ, днес с подобен завиден статут под сянката на главния прокурор се ползва цялото правораздаване. Опитът на бившия правосъден министър Христо Иванов и други политически фигури като Радан Кънев да прокарат през мнозинството в парламента разумно разграничение между държавно обвинение – прокуратура и независим съд завърши с поражение – нанесено лично от премиера Борисов и неговата неформална коалиция на подкрепа в прокуратурата, Сарая, задкулисието и послушното им политическо мнозинство. При Бойко Борисов №3 продължават издевателствата над тези политически фигури и магистрати, които отказват да припознаят статуквото като \"реформирана съдебна система\". Мафията и нейните медии трескаво се опитват да се освободят от една своя \"голяма грешка\" – избора на Лозан Панов за председател на ВКС. Натискът върху този човек достигна най-гнусните измерения на сплашване и изнудване от комунистическите времена – срамната афера с болтовете. Предстои избор на нов ВСС, където мнозинството в парламента ще се опита да формира още по-безгръбначно мнозинство в управителния орган на системата за правосъдие. Изборът на съдиите за техни представители във ВСС бе посрещнат с глухо ръмжене. На тези непослушни съдии трябва да се даде урок – да не ритат срещу ръжена на властта, срещу единната, неделима власт на олигархичната мафия в България. Речено – сторено. Мнозинството на ГЕРБ вкара в парламента проект за промяна на съдебния закон. Независимите организации на магистратите вече няма да могат да ползват финансиране от международни източници за своите проекти, обучения и други инициативи. За да се гарантира тяхната \"независимост\". – защото за трите си мандата в управлението ГЕРБ не си е мръднал пръста да ограничи финансирането на цялата огромна кохорта от лобисти на \"Газпром\" и другите руски енергийни олигополи, финансирането на цялата пета колона, водеща хибридна война срещу България, и на цялата медийна машина, подхранвана с безотчетни средства на българската мафия (на която трябва да спрем да викаме КОЙ и да започнем поименно). Това финансиране е изцяло нелегално и безотчетно – това са чистопробни рушвети кеш. Виж, откритото, в съгласие със законите на страната финансиране от международни източници създава \"зависимост\" на магистратите. Ударът на олигархичното парламентарно мнозинство начело с ГЕРБ е насочен преди всичко към фондация \"Америка за България\" само защото нейните решения за финансиране на организации и проекти са напълно независими от властта и напълно подчинени на публично обявени принципи и правила. Олигархичното мнозинство начело с ГЕРБ в парламента ще допусне  \"изключения\" в закона за суспендиране финансите на организациите на магистратите  по отношение на \"европейското финансиране\" – т.е. на тези европейски фондове, които и бездруго се раздават от правителството само на \"наши хора\". Ако мине номерът с отрязването на независимите организации на магистрати от международно финансиране, следващата стъпка ще бъде отрязване на целия неправителствен сектор от правото да работи на международния пазар на неправителствените дейности. ГЕРБ и олигархията имат светъл пример за подобна стъпка – репресивните закони на режима на Путин, които и някои други като унгарския премиер Орбан се опитват да имитират. Когато общественото мнение бъде лишено от инструментите на своето влияние, монополната власт на олигархията ще стане непоклатима. Първо лишиха голяма част от българите от право на глас – с купуване на гласове, с административен натиск и с арогантен корпоративно-мутренски контрол върху волята на обикновените хора. След това монополизираха медиите в пресгрупа \"Мама и гамен\" – сега се опитват да финализират медийния монопол с окончателно превземане на националните тв канали. Подчиниха почти изцяло правосъдието. Следващата стъпка е да накарат неправителствения сектор да се моли за пари на Делян Пеевски и Бойко Борисов. И да работи по \"правилни\" проекти. Вчера ни беше съобщено – да се разкарат синдикатите, защото пречат на онеправдания бизнес. В една страна, където данъците са 10 на сто, където средната заплата е най-ниска в Европа – и не само в Европа, където няма проблем да наемеш нелегално работници, които да срутят една сграда върху себе си – за да е по-евтино на сайбията В тази страна все още се осмеляват да пречат синдикатите. А работниците са нагли – искат и да им плащаш, след като са работили. Ех, не му е лесно на милиционерския бизнес – трудни са условията за оцеляването му. Разпасаното поведение на българската милиционерска олигархия – във всички негови измерения, отчасти изброени по-горе – води до Като гледат какво се случва на върха, дребни и едри мутри отново излизат на улицата и безчинстват – често напълно безнаказано. Ако един депутат може пет години да рекетира бизнеса в собствения си град от името на \"началството\" (аферата \"Суджук\"), защо сравнима с неговия мащаб мутра да не може да бие, да граби и да законодателства около себе си? Защо ако върхът на мафията може да открадне четири милиарда от една банка, бандитите надолу по йерархията да се въздържат да вземат \"своето си\" – според ранга, юмручната сила и защитата, оказвана зад паравана на институциите? То получи своята свобода отново даром през 1989 г. като следствие на един световен \"вятър на промяната\". Затова мнозина не умеят да ценят свободата си и са подвластни на внушения, опиращи до едно и също – благото на \"силната ръка\". Нека бъде ясно, тази силна ръка е ръката на насилници. Тя носи бедност, унижения и подчинение на една безскрупулна олигархия на власт. – всеки ден и от всеки един от нас. Днес живеем в епоха, в която дори и принадлежността ни към обединена Европа може да не се окаже достатъчна за да спре наглите със сопата – сопа, която размахват срещу всички и всичко, което не им е по вкуса.", "date": "2017.07.25", "title": "Авторитарният поход към властта"}
{"url": "http://www.dnevnik.bg/bulgaria/2017/07/25/3012909_sled_sreshta_s_biznesa_kabinetut_potvurdi_che/", "text": "Пред представители на работодателските организации правителството обяви, че премахването на класовете за прослужени години не е в дневния му ред. След срещата министърът на финансите Владислав Горанов съобщи пред журналисти, че няма да се води сепаративен дебат за структурата, организацията на работната заплата, в това число и за класа, а той ще е в Националния съвет за тристранно сътрудничество (НСТС). Тази тема не стои на дневен ред пред правителството днес, допълни министърът, цитиран от БТА. Той уточни, че няма забранени теми за дебат, и добави, че тази конкретно е внесена в тристранния съвет от работодателските организации и вероятно ще се обсъди. Какво ще се реши накрая, нашата позиция е, че това не ни е основният приоритет, много по-важни неща имаме да решаваме, каза Горанов. Надбавките в размер на 0.6% за година бяха отменени в държавната администрация още през 2012 г. и се прилагат само в частния сектор, в държавните компании, в съдебната система, в Народното събрание. Темата за премахването им беше повдигната по-рано този месец от работодателските съюзи на среща с вицепремиера Валери Симеонов, който председателства тристранката. На нея Симеонов подкрепи идеята, а в резултат синдикатите поискаха среща с премиера Борисов, за да изкажат възраженията си. След това Симеонов се извини като обясни, че е изказал лично мнение. Днес финансовият министър упрекна и работодателските съюзи, и синдикатите, че излизат извън рамките на добрия тон и им напомни, че обидите и нападките не са добър начин за правене на социален диалог. \"Направи ни лошо впечатление, и премиерът го сподели, че не ни харесва, че се заразяват от политиците и вземат лошото от начина, по който ние водим дебат\", коментира Горанов. Председателят на Асоциацията на индустриалния капитал Васил Велев повтори аргументите на бизнес съюзите, според които по-високи доходи могат да дойдат от по-висок икономически растеж и производителност на труда, за което са нужни подготвени човешки ресурси, по-добра бизнес среда, привличане на инвестиции и увеличаване на местните вложения, докато надбавките за стаж се начисляват формално. Той информира още, че на срещата са били обсъдени и приоритетите в икономическото развитие на страната и реформите, които се подкрепят от работодателите. Бизнесът е дал висока оценка на постигнатите резултати при ограничаването на административните тежести. Бяхме представили десет най-остри проблема, които от десет години стоят нерешени, има всички изгледи пет тях да бъдат решени до края на годината, в това число един вече е решен - няма да се изисква да доказваме задължения към фиска при участие в обществени поръчки, проекти, изтъкна Велев. Финансовия министър информира, че на срещата е бил обсъден и план за работа на тристранния съвет с приоритетите на работодателите по него. Следващото заседание на съвета ще е през септември.Тогава ще продължи и обсъждането как да се определя размерът на минималната заплата.", "date": "2017.07.25", "title": "След среща с бизнеса кабинетът потвърди, че премахването на \"класовете\" не е в дневния ред"}
{"url": "http://www.dnevnik.bg/sviat/2017/07/25/3012918_rumunskoto_pravitelstvo_se_otkaza_ot_danuk_solidarnost/", "text": "Социалдемократическата партия в Румъния се отказа от плановете си за въвеждане на т.нар.  данък \"солидарност\"  за високоплатени служители след оценка, която е показала, че това няма да донесе много пари в бюджета, заяви днес румънския премиер  Михай Тудосе , предадоха \"Ройтерс\" и БТА.  Тудосе посочи още, че правителството няма да налага никакви мерки, които може да са в тежест на бюджета на населението.  В рамките на няколко дни това е вторият поред данък, който правителството на Румъния се отказва да въвежда. Тудосе съобщи миналата седмица, че правителството  се е отказало от плановете  да замени корпоративния данък печалба с данък оборот след сериозни критики от страна на компаниите и президента Клаус Йоханис, както и от местни и чуждестранни инвеститори. Премиерът подчерта отново, че ангажиментът за запазване на бюджетния дефицит тази година на три или до три процента от БВП ще бъде спазен. ", "date": "2017.07.25", "title": "Румънското правителство се отказа от данък \"солидарност\""}
{"url": "http://www.dnevnik.bg/zdrave/2017/07/25/3012919_amerikanski_ucheni_viarvat_che_sa_otkrili_formulata_za/", "text": "Американско клинично изпитване показва обещаващи резултати за една от големите задачи на съвременната медицина - създаването на ваксина срещу ХИВ.  Проучването  на Националната медицински научен институт на САЩ, съвместно с фармацевтичната компания \"Johnson & Johnson\" е все още на ранен етап, но дава надежда, че учените най-после са на прав път. Разработването на ваксина срещу ХИВ е една от най-големите главоблъсканици във фармацевтиката, откакто светът се срещна с епидемията през 70-те години на миналия век. Причината е, че вирусът е много изменчив, дори повече отколкото този на грипа, и няма как с една или две съставки в ампулата хората да бъдат предпазени от всички стотици негови мутации, които съществуват. Подходът на американците е по-мащабен. Те работят по нещо, което наричат  Работното й име е \"Ad26-env mosaic vaccine.\" За изчисленията на молекулата на ваксината, изследователите използвали алгоритъм, с който анализирали вариациите на вируса, причиняващ СПИН, от целия свят и подбрали най-популярните части от тях. Нарича се \"мозаична\", защото учените комбинирали генетично в една молекула различни части от различните щамове, така че накрая тя да работи едновременно срещу всички тях. Изследователите подчертават, че са в много ранен етап на опитите с хора и засега няма категорично доказателство за ефикасността на подхода им. Въпреки това надеждата им е голяма, защото мозаичната структура не е била използвана досега. За 40-те години, в които медицината търси имунна защита срещу ХИВ, са разработени общо четири концепции, с които експериментират всички иновативни фармацевтични компании. Само една от предишните идеи - HVTN 702 в Тайланд - е достигнала до клинични изпитвания с хора като мозаичната, но също все още без категорично заключение за ефективността й.", "date": "2017.07.25", "title": "Американски учени вярват, че са открили формулата за първата ефикасна ваксина срещу ХИВ"}
{"url": "http://www.dnevnik.bg/razvlechenie/2017/07/25/3012896_uesturn_film_za_nemski_stroitelni_rabotnici_v/", "text": "\"Уестърн\" на Валеска Гризебах - копродукция между Германия, България и Австрия, чието действие се развива у нас, продължава в надпреварата за европейската филмова награда LUX (\"Лукс\"), стана известно днес. Филмът бе един от три с българско участие, селектирани в десетицата за приза, но единствен попадна във финалната тройка. Това означава, че ще бъде преведен и субтитриран на всички езици на ЕС и показан безплатно в държавите от съюза през есента. \"Уестърн\" разказва за група немски работници, които участват в изграждането на хидроелектроцентрала в отдалечено, непознато за тях място с чужда култура. С препратки към класическия жанр на филмите за каубои и индианци той разглежда темите за икономическата миграция и интеграцията, пишат от Европейския парламент. Филмът, трети за Гризебах, бе в конкурса \"Особен поглед\" на Кан. Той е продуциран от Марен Аде режисьорката на оскаровия \"Тони Ердман\" (миналогодишния носител на \"Лукс\"), а братя Чучкови са българските копродуценти. Сниман е в Западните Родопи, съвсем близо до гръцката граница. Филмът ще се състезава с френския   за активисти за повече средства и видимост на борбата със СПИН в началото на 90-те години на миналия век и скандинавския  , за младо момиче от коренното население на полуострова Саами, което се бори с дискриминацията срещу народа си. Голямата награда \"Лукс\" се връчва от евродепутатите за филми, които насърчават диалога, разнообразието и европейските ценности, и ще бъде обявена на 15 ноември. След прожекциите на филмите с гласуване ще бъде определена и награда на публиката. Двете други български номинации в десетката бяха \"Слава\" - вторият филм на Кристина Грозева и Петър Вълчанов, чийто \"Урок\" бе в тройката през 2015 г. и българо-белгийската копродукция \"Белгийският крал\". От надпреварата отпадна и носителят на второ място от Берлинале \"Другата страна на надеждата\" на Аки Каурисмаки, за бежанската вълна.", "date": "2017.07.25", "title": "\"Уестърн\", филм за немски строителни работници в България, е в тройката за наградата \"Лукс\""}
{"url": "http://www.dnevnik.bg/sport/2017/07/25/3012969_levski_ima_nai-dobrite_igrachi_v_bulgariia_no_se_iska/", "text": "Треньорът на \"Левски\" Николай Митов е уверен в успеха на отбора си. Той смята, че разполага с най-добрите играчи в България, но уточни, че е нужно време, за да дойдат положителните резултати. Това лято селекцията на сините включи изграждането на изцяло нов състав. \"Левски\"  отпадна във втория предварителен кръг в Лига Европа след две загуби от \"Хайдук\" , а в първенството започна с  нулево равенство срещу \"Локомотив\" в Пловдив , макар да игра около 25 минути с човек повече. Незадоволителният старт донесе напрежение и натиск върху Митов. \"Мисля, че от неделя резултатите ще ни дадат още по-голяма увереност. Цяла седмица имаше жестока лавина, но не се притеснявам\", каза треньорът пред Би Ти Ви. \"Резултатите сами говорят пред публиката. Хората са прави, искат резултати. Насъбрало им се е от много години. Това го знам и аз. В момента се прави нещо ново и от нулата – много е различно\", посочи той. Митов изтъкна, че се иска време. \"Аз виждам светлина в този отбор. Ще стане. Не може да искаме да се случи за една-две седмици. С магическа пръчка не става. Това е самата истина и реалност. Имаме 12 футболисти, които не са били в миналия отбор.\" Треньорът каза, че сам е избрал всички привлечени футболисти. \"Идват в последния момент, защото така се развиват нещата. Всеки един треньор иска на първата си тренировка да има всички футболисти, но не се получи.\" В следващия кръг \"Левски\" играе с новака \"Витоша\".", "date": "2017.07.25", "title": "\"Левски\" има най-добрите играчи в България, но се иска време, каза Митов"}
{"url": "http://www.dnevnik.bg/bulgaria/2017/07/25/3012972_trima_muje_sa_bili_jurnalista_ivo_nikodimov_v_sofiia/", "text": "Малко след 15 ч. в района на Орлов мост водещият на сутрешния блок \"Денят започва\" Иво Никодимов е бил нападнат и бит от трима мъже, съобщи БНТ. Журналистът сам се е придвижил до сградата на обществената телевизия, където го преглежда лекарски екип, а по-късно е откаран в болница за обстоен преглед. Засега не са известни извършителите и мотивите за нападението, а патрули на столичната полиция са изпратени в района на Орлов мост в Борисовата градина, съобщиха от МВР. Вчера  д ве жени, работещи като нотариуси, бяха пребити  на столичния бул. \"Драган Цанков\". ", "date": "2017.07.25", "title": "Трима мъже са били журналиста Иво Никодимов в София"}
{"url": "http://www.dnevnik.bg/politika/2017/07/25/3012950_ninova_otreche_da_e_predlagala_kompensaciia_na_georgi/", "text": "Лидерът на БСП Корнелия Нинова обяви, че не е предлагала компенсация на Георги Гергов заради изключването му от партийното ръководство заради  скандала \"ЦУМ-гейт\".  В понеделник  Гергов обяви пред Би Ти Ви, че не е поискал нищо, тъй като се чувствал обиден как са постъпили с него . До отстраняването на Гергов от Изпълнителното бюро на БСП се стигна, след като в интернет се появи клип, на който шефът на \"Овергаз\" и собственик на в. \"Сега\" Сашо Дончев признава, че се е срещнал с главния прокурор Сотир Цацаров в офиса на Георги Гергов в ЦУМ. Дончев твърдеше, че Цацаров го е питал за позицията му за карикатурите на Христо Комарницки във вестника, както и дали финансира партия \"Да, България\" и защо го прави, след като има хубав бизнес. Освен това според Дончев Цацаров го е попитал: \"Нима се съмнявате, че вашите телефони и комуникации са под контрол?\" Срещата предизвика проверка от страна на Инспектората към Висшия съдебен съвет (ВСС), която обаче  не откри нищо нередно.  Инспекторатът потвърди, че е имало подобна среща, но не е изяснено какво се е говорило на нея. Друга проверка по този казус няма, след като съдебният съвет отказа да се занимава с него. Днес Нинова обяви, че слага в шегаджийската графа твърденията на Гергов за предложената от нея компенсация. \"Какво инкогнито има да отидеш на публична покана, пред 60 човека в Пловдив, да изразиш позиция!? За компенсации и дума не е ставало. Нещо повече: ако щях да компенсирам Гергов, щях се възползвам от решението на ВСС, че при срещата в ЦУМ е нямало нищо нередно\", обясни лидерът на БСП. Нинова каза още, че коалиция между ГЕРБ и БСП \"при никакви условия не е обсъждана в колективните органи на партията\". \"Г-н Гергов дойде и каза, че е имал разговор с г-н Борисов. Пред Изпълнителното бюро го накарах да го каже. Вследствие на което взехме следната позиция: Г-н Борисов, спрете непублично, зад гърба ми да правите разговори с когото и да е. Ако искате да ни кажете нещо, ни поканете в парламента, където ще дойдем с екип от ръководството и ще ви отговорим. В резултат на което г-н Борисов ми отправи писмена покана за среща, срещнахме се в парламента и аз отговорих, че не приемам да бъда председател на Народното събрание, а Деница Златева да участва в правителството\", каза още Нинова. Тя обяви, че допуска, че Гергов и Борисов не са си говорили за \"един учебник за един клас в цялата страна или как да се оздравят общинските болници\". Лидерът на БСП повтори няколко пъти, че ще се бори с паралелната държава и задкулисието и че трябва да се даде пример за тази битка първо в партията. \"Каквото и да ми струва на мен лично и на екипа ми, дори и по-раншното ми отстраняване, ще продължа с всички сили действията си срещу задкулисието и паралелната държава; срещу договорките зад гърба на легитимните органи на партията и това пренесено и на равнище държава. Ако искаме да променим държавата, трябва да започнем от себе си\", каза още лидерът. На въпрос дали се притеснява, че Гергов може да я отстрани, тя каза: \"Ако ме е страх, нямаше да заемам тези позиции. Нямаше да слагам мандатност. Нямаше да искам списъка на финансираните от КТБ. Който го е страх, не ходи в гората. Седи си вкъщи и плете чорапи.\"", "date": "2017.07.25", "title": "Нинова отрече да е предлагала компенсация на Георги Гергов заради \"ЦУМ-гейт\""}
{"url": "http://www.dnevnik.bg/gradska_sreda/2017/07/25/3012872_v_sofiia_zapochvat_da_se_dvijat_gazovi_avtobusi_na_nov/", "text": "От утре официално частният превозвач \"МТК гроуп\" започва поетапно да обслужва 17 линии от градския транспорт в София. Срокът е 8 години, като Столичната община ще плати общо 144 млн. лева. Днес от Столичната община представиха 40 от общо 60-те автобуса, които ще бъдат пуснати по линиите. Те се движат изцяло на газ, като от общината задължиха \"МТК гроуп\" да купи именно такива автобуси, при одобряването на споразумението през юли миналата година. Линиите, които частният превозвач ще обслужва, са от крайградските маршрути - 18, 20, 21/22, 24, 24А, 25, 27, 30, 29, 31, 81, 86, 117, 118, 119, 90. На последното си заседание миналата седмица Столичният общински съвет гласува линиите 23, 26, 28, които бяха включени в споразумението от миналата година, да бъдат заменени с линии 27, 30, 90. Причината е, че по маршрутите на заменените линии газовите автобуси ще трябва да минават под мост, който води към квартал \"Курило\" в Нови Искър. Габаритът на новите автобуси обаче е по-голям, което прави преминаването им оттам невъзможно, обясни тогава общинският съветник Карлос Контрера (ВМРО). Контрера бе и вносител приетото през юли миналата година предложение именно \"МТК гроуп\" да получи линиите на концесия. Тогава то бе прието с 31 гласа, подкрепено само от групите на ГЕРБ и \"Патриоти за София\" - ВМРО и Атака. Против бяха само 11 общински съветници - БСП, \"Политическа група 5\", \"Коалиция Сердика\" - АБВ и Български социалдемократи, и Иво Божков (ДБС).  Автобусите, които общинарите забравиха... В момента по линиите, които ще поеме \"МТК гроуп\", се движат 57 автобуса със средна възраст 20 години, се казва в отговор на Столичната община до \"Дневник\" от началото на юли. От тях 44 са на възраст между 12 и 19 години, 8 автобуса са произведени през 1989 г. и 5 автобуса са произведени в периода 1978 - 1982 г., се казва още в отговора.  Днес от пресцентъра на Столичната община казаха за \"Дневник\", че някои от тези автобуси  , където се движат стари автобуси, а други ще бъдат прибрани в гаражите на \"Столичен автотранспорт\". ...и продължиха договорите с \"Карат-С\" В края на юни Столичният общински съвет  прие да продължи договорите на друг частен превозвач  - \"Карат-С\", за 15 линии от градския транспорт за срок от до 2 години при цена 3 лева на километър. По тези линии се движат около 30 автобуса, като договорите на \"Карат-С\" изтичат поетапно до септември 2018 г. Основният мотив да бъдат продължени договорите е, че в противен случай ще се наложи \"Столичен автотранспорт\" да пусне по тези 15 линии 37-годишни автобуси, които били пред бракуване. Тогава общински съветници, сред които независимият Войслав Тодоров, казаха, че само след месец \"Столичен автотранспорт\" ще разполага с автобусите от линиите, които ще поеме \"МТК гроуп\".  И малко за собствениците... Собственици на \"МТК гроуп\" са Велизар Илиев и \"Джей Ар инвест\" АД, а управител е Росен Илиев. До 2011 г. сред собствениците е бил и Йордан Илиев.  По информация на \"Капитал\" той е първи братовчед  на покойните братя основатели на застрахователната компания ВИС-2 Георги и Васил Илиеви. Сред собствениците на \"Джей Ар Инвест\" е Валентин Божков, който през 2011 г.  по заповед на Ивайло Московски и с одобрението на Бойко Борисов  беше назначен за директор на Изпълнителна агенция \"Автомобилна администрация\". През август 2013 г. Божков и още петима служители на агенцията бяха   при акция на ДАНС, прокуратурата и МВР. През април \"Дневник\" поиска изнформация за развитието на разследването по реда на закона за достъп до обществена информация.  Отговорът гласеше, че то продължава и по тази причина не може да се даде повече  информация.", "date": "2017.07.25", "title": "В София започват да се движат газови автобуси на нов частен превозвач (допълнена)"}
{"url": "http://www.dnevnik.bg/bulgaria/2017/07/25/3012988_sindikatite_v_mvr_imat_den_da_kajat_dali_priemat/", "text": "Ръководството на Министерството на вътрешните работи и синдикатите се споразумяха до утре синдикалните организации да представят своите становища по предложени промени в Наредбата за размера за допълнителните възнаграждения за постигнати резултати на служителите, съобщи пресцентъра на ведомството. Ако те бъдат приети, сумите за първия отчетен период ще бъдат изплатени през август. Министър Валентин Радев заяви, че разчита на синдикатите за това, че познават детайлите и държи заедно да вземат най-справедливото решение за стимулиране на служителите. Синдикатите се ангажираха в срок до утре да изпратят своите писмени становища. \"Борете се за по-високи доходи, но нека го правим заедно\", призова министър Радев. Той отново помоли да не се манипулира процесът на диалог помежду им. Зам.-министър Стефан Балабанов увери представителите на синдикатите, че складовете са обезпечени със заявените от съответните дирекции униформи. Председателят на Синдикалната федерация на служителите в МВР Валентин Попов изразил задоволство от бързата реакция на ръководството на министерството за изплащане на паричната равностойност на полагащите се дрехи на служителите и допълни, че очаква развитие и по другите поставени от синдикатите наболели въпроси.", "date": "2017.07.25", "title": "Синдикатите в МВР имат ден да кажат дали приемат идеите на ръководството за заплащането"}
{"url": "http://www.dnevnik.bg/video/2017/07/25/3013000_video_drugite_novini/", "text": "Стефано Габана гневен от плагиатство на негов модел", "date": "2017.07.25", "title": "Видео: Другите новини"}
{"url": "http://www.dnevnik.bg/analizi/2017/07/25/3012974_citat_na_denia_boiko_borisov_ne_e_naznachaval_borshosh/", "text": "Депутатът от ГЕРБ Тома Биков на последното заседание на Временната парламентарна комисия за установяване на факти и обстоятелства при разходването на средства, предоставени целево за европредседателството на НДК. Биков отговаряше на критиките на депутата от БСП Румен Гечев, че в доклада за дейността на комисията не е отразен  отказът на ГЕРБ да бъде изслушан Бойко Борисов , нито  отказът на Мирослав Боршош, вече обвиняем, да се яви пред депутатите . С гласовете на мнозинството от ГЕРБ комисията приключи дейността си със заключение, че налице са \"съмнения за злоупотреби\" и препоръча Сметната палата да направи одит в НДК. Комисията възникна след като министърът от кабинета Борисов-3 Лиляна Павлова уволни бившия директор на НДК Мирослав Боршош по подозрения в злоупотреби, а на следващия ден премиера Борисов го възстанови и извади Двореца на културата от министерството на Павлова. В края на краищата Боршош се оттегли сам.", "date": "2017.07.25", "title": "Цитат на деня: Бойко Борисов не е назначавал Боршош обратно в НДК"}
{"url": "http://www.dnevnik.bg/bulgaria/2017/07/25/3012990_bulgariia_e_na_dunoto_v_es_po_doverie_i_spazvane_na/", "text": "България е на дъното по отношение на доверието и информираността в електронната търговия, както и по спазването на правилата ѝ. Това показва  индексът  на условията за потребителите на Европейския съюз за 2017 г. 44.5% от българите (както търговци, така и потребители) знаят основните си права и имат доверие в бизнеса и институциите. Това поставя страната на предпоследно място в ЕС, като по-зле се справя само Гърция с 44%. Средното ниво за ЕС е 59.3%. Търговците в целия съюз спазват правилата повече, но България отново е на предпоследно място с 61.1%, които смятат, че законите се спазват и търговските практики са коректни. По-зле се справя само Полша с 60.6%, на фона на средното за ЕС 75%. В сравнение с изданието на индекса за 2015 г. потребителите са по-добре осведомени за  своите права . Средно 13% от потребителите са напълно запознати с основните си права (увеличение с 3.6 процентни пункта от 2014 г. насам). Например 94.5% от финландците подават жалба, когато се сблъскат с проблем, докато до това прибягват едва 55.6% от българските граждани. Използването на  нелоялни търговски практики  също се различава значително в отделните държави: на такива практики са изложени 40.9% от хърватите в сравнение с 3.4% от австрийците. Доверието на потребителите расте Индексът показва, че доверието на потребителите в  електронната търговия  се е увеличило драстично. За десет години делът на европейците, които пазаруват онлайн, почти се е удвоил (от 29.7% през 2007 г. на 55% през 2017 г.). След последното издание на индекса равнищата на  доверие на потребителите  са нараснали с 12 процентни пункта за покупките от търговци на дребно, намиращи се в същата държава, и с 21 процентни пункта за покупки от други държави — членки на ЕС. Въпреки значителния постигнат напредък индексът показва, че потребителите продължават да се сблъскват с пречки при опит за пазаруване онлайн от търговци на дребно, намиращи се в друга държава от ЕС. Например 13% от участниците в проучването съобщават за отказано плащане, а на 10% е било отказано да им бъдат доставени продукти в тяхната държава. Търговците на дребно се боят Що се отнася до търговците на дребно, едва 40% от тези, които понастоящем продават онлайн, са заявили, че възнамеряват да продават както в своята държава, така и зад граница през следващата година. Те продължават да имат опасения по отношение на онлайн продажбите в други държави, а именно: по-високия риск от измами,  различията в данъчното законодателство  или в националното договорно право, както и различията в правилата за защита на потребителите. Освен това те не са запознати в достатъчна степен с правата на потребителите. Осведомеността им не се е подобрила от последното издание на индекса насам. Едва 53.5% от техните отговори на въпроси за основните права на потребителите са били правилни. Жалбите Въпреки че потребителите срещат по-малко основания за подаване на жалба, тези от тях, които вече са подали такава, са по-удовлетворени от начина, по който са разгледани жалбите им. Почти една трета от потребителите обаче са решили да не се оплакват, тъй като считат, че въпросните суми са твърде малки (34.6%) или че процедурата ще отнеме прекалено много време (32.5%). Поради товакомисията подобри процедурата за искове с малък материален интерес, която вече дава възможност на потребителите да ползват ускорена онлайн процедура за искове на стойност до 5000 евро. Комисията насърчава също така извънсъдебните споразумения с помощта на  платформата  за онлайн решаване на спорове, която предоставя лесен онлайн достъп до структури за алтернативно решаване на спорове за сделки, извършени в интернет.", "date": "2017.07.25", "title": "България е на дъното в ЕС по доверие и спазване на правилата в е-търговията"}
{"url": "http://www.dnevnik.bg/biznes/2017/07/25/3012982_sled_3_godini_otsustvie_gurciia_otnovo_se_vurna_na/", "text": "Гърция продаде на свободния пазар дълг за пръв път от три години, което се оценява като значителна стъпка към финансовата й независимост и излизане от третия спасителен пакет през идната година, съобщава \"Ройтерс\". Сделката идва месец след като финансовите министри от еврозоната одобриха допълнителен заем и набелязаха мерки, които да намалят дълговата тежест на страната. Настоящият спасителен пакет изтича през август 2018 г.  Продадените днес книжа са петгодишни и са тест за това дали Атина може от следващата година да разчита на финансиране от пазара. Продажбата на дълг на пазара ще облекчи и плащанията, които страната трябва да направи, за да излезе от спасителната програма. В началото предложените книжа не предизвикаха голямо търсене от инвеститорите, но предлагането изглежда успешно, а цената на конкурентно ниво - 5% доходност. \"Изключително позитивно е това. Гърция вече може да се самофинансира\", коментира Луис Гаргър от хедж фонда LNG Capital, който планира да купи такива книжа. Анализатори все пак посочват, че някои инвеститори не биха купили такива книжа заради ниския кредитен рейтинг на страната и заради факта, че те не биха се изкупили по програмата на Европейската централна банка за количествено улеснение. Когато Гърция продаде петгодишни облигации за 3 млрд. евро при лихва 4.75% през 2014 г., търсенето надхвърли 20 млрд. евро от страна на 600 инвеститора. Малко след това страната загуби достъпа си до пазарите. Тогава бе съставено левичарско правителство, което влезе в спор с кредиторите за начина, по който да се намали дългът. Това, както и фактът, че дългът на Гърция в момента представлява 180% от брутния вътрешен продукт на страната, със сигурност са оказали негативен ефект върху търсенето на гръцки книжа в момента, посочва \"Ройтерс\". \"Предвид ситуацията на Гърция проблемът с това предлагане в момента е, че то подкрепя спекулациите за желанието на инвеститорите да заемат пари на страна в несъстоятелност\", коментира анализатор от ABN AMRO. \"Независимо от съдбата на тази сделка съотношението между дълга и брутния вътрешен продукт на Гърция остава голямо\", допълва той. Междувременно еврокомисарят по икономика Пиер Московиси коментира, че Гърция обръща нова страница. Днешната продажба е емблематична и по друга причина - тя е показателна за степента на възстановяване на еврозоната от кризата.", "date": "2017.07.25", "title": "След 3 години отсъствие Гърция отново се върна на пазарите"}
{"url": "http://www.dnevnik.bg/bulgaria/2017/07/25/3013024_advokatskiiat_suvet_osudi_napadenieto_nad_jenite/", "text": "В разпратена до медиите декларация Висшият адвокатски съвет изразява възмущението си от  нападението  над нотариус Валентина Механджийска и нейната дъщеря помощник-нотариус Мира Глосова в центъра на София вчера. \"Всяко посегателство над здравето и живота на човешко същество е недопустимо. Когато обаче посегателството е срещу юрист, това е директна атака срещу демократичните устои на държавата и държавността\", се казва в текста. Висшият адвокатски съвет изразява своята съпричастност към колегите си и призовава извършителите и евентуалните поръчители да бъдат открити и наказани с цялата строгост на закона. \"Настояваме държавата в лицето на МВР, прокуратурата и другите компетентни органи да предприемат незабавни и ефективни, осигуряващи гаранции за недопускане на подобни актове на насилие в бъдеще\", завършва декларацията на адвокатския съвет. Днес водещият на сутрешния блок на БНТ Иво Никодимов беше  нападнат и бит от трима мъже  в района на Орлов мост в Борисовата градина.", "date": "2017.07.25", "title": "Адвокатският съвет осъди нападението над жените нотариуси"}
{"url": "http://www.dnevnik.bg/biznes/2017/07/25/3013103_vuv_vseki_region_shte_ima_ofisi_na_operativna_programa/", "text": "Министерство на икономиката планира на изгради регионални офиси на европейската програма \"Конкурентноспособност\" във всички области на страната, съобщи по Би Ти Ви ресорният министър Емил Караниколов. Той допълни, че наблюденията показват, че там, където има звена на програмата, средствата се усвояват по-добре. Караниколов каза още, че сега офиси на \"Конкурентнспособност\" има само в шест области. В отговор на въпрос, министърът каза, че няма данни чудестранни инвеститори да се страхуват да влязат в България, заради опасения от кражби на фирми. Той допълни, че през есента се чакат няколко крупни инвестиции. Караниколов каза, че държавата ще продължи да развива индустриалните зони, като двете нови ще са в Стара Загора и Кърджали. Подходът обаче щял да се промени, като преди да започне продажбата не терени, ще се изгради инфраструктурата. Емил Караниколов обяви, че от днес има решение за изграждане на жп терминал в индустриална зона \"Божурище\", както и два пътя към нея. Коментирайки конфликтът между работодатели и синдикати за добавката прослужено време към заплатите, министърът обяви, че съжалява за нещата, които се говорят в публичното пространство. \"Държавата ще е медиатор за решаването на този спор, но е нужен дебат, който трябва да се проведе в тристранката\", посочи Караниколов. България не продавала оръжие на терористи В отговор на въпрос, минисърът каза, че България, като държава не продава оръжие на терористи. \"Винаги е имало силен контрол върху търговията с оръжие\", каза Караниколов. Според него обаче българско оръжие може да стиге до проблемни държави, след като мине през няколко посредника. Министърът на икономиката подчерта, че приватизацинните сделки се контролират, като сегашният закон е много добър. Той обаче допълни, че до 2002 година не е имало достатъчно законодателство за контрол, а тогава са били сключени повечето сделки.", "date": "2017.07.25", "title": "Във всеки регион ще има офиси на оперативна програма \"Конкурентноспособност\""}
{"url": "http://www.dnevnik.bg/sport/2017/07/25/3013113_cherno_more_se_zavrushta_na_svoia_stadion_sled_poveche/", "text": "\"Черно море\" ще се завърне на своя стадион след повече от 14 месеца. Варненци ще приемат \"Дунав\" в петък от 18.15 ч. Лицензионната комисия е одобрила състоянието на съоръжението, а спортно-техническата реши отборът да играе домакинствата си, предвидени за светлата част на денонощието, на \"Тича\". Дълги години теренът беше в лошо състояние и след промените в изискванията, съоръжението беше обявено за негодно. Държавата отпусна 1 млн. лева за ремонт и поставяне на осветление, но дейността се забави. В началото на втория си мандат спортният министър  Красен Кралев прехвърли топката към предшественика си проф. Даниела Дашева . По-късно той заяви, че \"Черно море\" ще се завърне във Варна  за началото на новия сезон в Първа лига . Това обаче не стана заради забавяне в подготовката. Воденият от Георги Иванов-Гонзо отбор прие новака \"Витоша\" (1:0) в Каварна. \"Черно море\"  е единственият отбор, който има пълен актив след два кръга  при голова разлика 5:0. Клубът призовава феновете да подкрепят своите любимци срещу \"Дунав\", като билетите са по 6 лева.", "date": "2017.07.25", "title": "\"Черно море\" се завръща на своя стадион след повече от година"}
{"url": "http://www.dnevnik.bg/sviat/2017/07/25/3013101_trump_v_tuitur_glavniiat_prokuror_e_slab_ukraina/", "text": "Украйна опитала да повлияе на резултата от президентските избори в САЩ, Вашингтон работи по \"голямо и вълнуващо\" търговско споразумение с Великобритания, а американският главен прокурор се е показал като \"много слаб\" относто \"престъпленията\" на бившия държавен секретар Хилари Клинтън. Това са само част от коментарите, които американският президент Доналд Тръмп направи в профила си в социалната мрежа \"Туитър\" във вторник, преди да потегли за среща с привържениците си в Охайо. Повтаряйки коментари от  интервюто за \"Ню Йорк таймс\"  от миналата седмица, Тръмп разкритикува ожесточено разследването за евентуална руска намеса на миналогодишните президентски избори в САЩ. Той обвини и назначения от самия него главен прокурор и министър на правосъдието Джеф Сешънс, че не разследва съперничката му в президентската надпревара. Сешънс, Клинтън и Украйна \"Главният прокурор Джеф Сешънс зае МНОГО слаба позиция за престъпленията на Хилари Клинтън (където са имейлите и сървърът на демократите) и течовете на информация от разузнавателната общност!\" написа държавният глава. Само седмица по-рано той обвини Сешънс за решението му да се дистанцира от разследванията за предполагаема руска намеса в американските избори. Броени минути по-рано той използва профила си, за да обвини Сешънс, че не се е задействал при предполагаема украинска кампания срещу кандидатурата му миналата година. \"Украински опити да се саботира кампанията на Тръмп - \"работили тихомълком, за да помогнат на Клинтън\". Е, къде е разследването, (г-н) главен прокурор?\" Споменат е журналистът от \"Фокс нюз\" Шон Ханити. Ханити по-рано съобщи, че по време на кампанията представители на щаба на Клинтън са се срещали със служители от посолството на Украйна и представители на украинското правителство, за да обсъдят търсенето на компрометираща информация за бившия шеф на предизборния щаб на Тръмп, Пол Манафорт, който утре ще свидетелства като част от \"руското разследване\" пред комисията по разузнаването към Сената. По време на кампанията представители на украинските власти обвиниха Манафорт, че бил получил пари от \"черна каса\" на Партия на регионите - формацията на бившия украински президент Виктор Янукович. След изборната победа на Тръмп обаче украинското правосъдие се отказа от обвиненията си. След последните туитове на президента пък украинското посолство във Вашингтон обяви, че \"украинското правителство не е помогнало на нито един кандидат на изборите.\" \"Проблемът е, че изпълняващият длъжността шеф на ФБР и човекът, който отговаря за разследването (срещу) Хилари - Андрю Маккейб, е получил 700 000 долара от Х. за жена си,\" продължава държавният глава. Тръмп уволни директора на контраразузнаването Джеймс Коми и Маккейб стана негов временен заместник, но  сенатът се очаква да потвърди  номинацията, направена от Тръмп за нов директор на бюрото.  Миналата година в. \"Уолстрийт джърнъл\", съобщиха, че съпругата на Андрю Маккейб е получавала парични дарения за нуждите на предизборната си кампанията за Сената на щата Вирджиния от губернатора на щата, смятан за съюзник на Хилари Клинтън. Търговска сделка с Великобритания \"Работим по голяма Търговска Сделка с Обединеното кралство. Може да е много голяма & вълнуваща! ЕС е много протекционистки (настроен) към САЩ. СПРЕТЕ!\" С тези думи американският държавен глава съобщи, че Вашингтон вече работи по споразумение за свободна търговия, което би могъл да сключи с Лондон, след като Обединеното кралство напусне съюза. Подобни коментари Тръмп отправи и на срещата на лидерите на Г-20 в Хамбург по-рано този месец, когато се срещна с британския премиер Тереза Мей. Тогава той обяви, че до сделка може да се стигне \"много, много бързо\", но експерти предупредиха, че голяма част от свързаните с подобно споразумение въпроси не са в правомощията на президента. Тръмп коментира с язвителен тон  изслушването  на зет си Джаред Къшнър пред комисията по разузнаването в Сената, което се проведе вчера при закрити врати. Преди  срещата  Къшнър обяви, че не си спомнял името на руския посланик в деня на изборите. \"Джаред Къшнър се справи много добре вчера, като доказа, че не е съглашателствал с руснаците. Лов на вещици. Следващият е 11-годишният Барън Тръмп!\" отбеляза президентът, като с тези думи се пошегува, че очаква най-малкият му син също да бъде призован от комисията в Сената. Най-големият, Доналд Тръмп-младши, вече има призовка заради  срещата си с руска адвокатка , за която  сам потвърди .", "date": "2017.07.25", "title": "Тръмп в \"Туитър\": Главният прокурор е слаб, Украйна подкрепяла Клинтън на изборите"}
{"url": "http://www.dnevnik.bg/sport/2017/07/25/3013127_antuni_ivanov_stigna_istoricheski_final_na_svetovnoto/", "text": "Българинът Антъни Иванов записа забележително постижение, като се класира за финала на 200 метра бътерфлай на световното по плуване. Той стана четвърти в първата полуфинална серия с 1:55,58 мин. Иванов, който е на 18 години, остана на 0,03 сек от  националния рекорд, който постави в сериите по-рано през деня . Той влезе във финала с осмия резултат. Това е четвъртият случай, в който българин се класира сред осемте най-добри на световно първенство след това на щафетата 4 по 100 м свободен стил от Колумбия през 1975 година, на Денислав Калчев в Рим през 1994 г. (100 м бътерфлай) и на Михаил Александров в Мелбърн 2007 (100 м бруст).  Най-бърз в полуфиналите стана японецът Даия Сато с 1:54,03 мин. в серията на Иванов. Унгарците Ласло Чех и Тамаш Кендереши се наредиха след него съответно с 1:54,22 и 1:54,98 мин. Никой от останалите плувци не успя да слезе под 1:55 мин. Финалът е в сряда от 19.01 часа българско време.", "date": "2017.07.25", "title": "Антъни Иванов стигна исторически финал на световното по плуване"}
{"url": "http://www.dnevnik.bg/sviat/2017/07/25/3013122_vlastta_i_opoziciiata_v_libiia_se_suglasiha_na_izbori/", "text": "Властта и непризнатата опозиция в Либия са се съгласили на избори през пролетта в опит да се справят с хаоса, в който затъна страната след началото на Арабската пролет. Това обяви френският президент Еманюел Макрон след  среща  с премиера Файез Сарадж и военния Халифа Хафтар, който наскоро обяви, че е  освободил Бенгази от джихадистите . Целта на Париж е да демонстрира подкрепа за признатото от ООН правителство, което опитва да стабилизира страната, работейки с всички фракции в нея. Един от ключовите въпроси в преговорите е била ролята, която ще изиграе Хафтар в бъдещата власт, както и кой ще контролира  армията на страната .  \"Между двамата е постигнато съгласие за избори следващата пролет,\" каза Макрон на пресконференция, цитиран от в. \"Льо монд\". По-рано във вторник агенция \"Ройтерс\" съобщи, че изтекъл документ на Елисейския дворец, погрешно изпратен от пресслужбата му, сочи, че от двамата либийски представители се очаква да се \"ангажират с прекратяване на огъня\" и да се \"въздържат от всякаква употреба на въоръжена сила за цели, които не са тясно свързани с контратероризъм.\" Досегашни опити за помирение между враждуващите центрове на властта са завършвали с неуспех заради разделенията между множеството въоръжени групировки, които се борят за контрол над Либия от падането на лидера Муамар Кадафи през 2011 г. Това обаче беше втората среща между Сарадж и Хафтар, откакто Макрон пое властта. Първата, през май в Абу Даби, не успя да доведе до значителен напредък. Серадж в момента се подкрепя от съперниците на Хафтар - въоръжени бригади в западния град Мисрата, както и от някои фракции в Триполи. Той обаче дълго се опитваше да разшири влиянието на правителството си. Според документа изборите ще се проведат под егидата на ООН. Това решение е базирано на преговори между пратеници на на Сарадж и Хафтар. Инициативата обаче разгневи властите в Италия, които досега се опитваха да ръководят мирния процес в Либия. \"Има твърде много отворени въпроси за Либия, твърде много посредници, твърде много инициативи... трябва да обединим усилията си и да се съсредоточим върху (представителя на ООН за Либия Гасан) Саламе,\" каза италианският дипломат номер едно Анджелино Алфано за в. \"Ла стампа\".", "date": "2017.07.25", "title": "Властта и опозицията в Либия се съгласиха на избори през пролетта"}
{"url": "http://www.dnevnik.bg/bulgaria/2017/07/25/3013128_napadenieto_sreshtu_jurnalista_ot_bnt_e_bez_motiv_po/", "text": "Нападението срещу журналиста от БНТ Иво Никодимов е без мотив, по хулигански подбуди, каза пред БНТ главният секретар на МВР Младен Маринов. Той обяви, че вероятно извършителите са от криминалния контингент, като вече е разпоредена проверка в техните среди. Иво Никодимов беше пребит  от трима мъже на алея в Борисовата градина, като има счупен нос и рани по лицето. Той е настанен във Военномедицинска академия и му предстои операция. \"Няма данни Никодимов да е получавал предварителни заплахи, а и той самият не свързва нападението със своята работа като журналист и не се сеща за някакъв конфликт, който да доведе до такава хулиганска проява. Всичко сочи, че агресията е непредизвикана, нямаме данни да е с цел грабеж\", допълни Маринов, цитиран от пресцентъра на МВР. Той заяви още, че на този етап няма данни, за връзка между днешният инцидент и този от вчера, п ри който бяха пребити две жени  в района на бул.\"Драган Цанков\". По повод двете престъпления, министърът на вътрешните работи свика спешно съвещание с началниците на районните управление на МВР. От Първо районно управление, на територията на което са и двете нападения, уточнили, че от началото на годината до вчера няма такива престъпления. В профила си във \"Фейсбук\" Иво Никодимов благодари за подкрепата и обяви, че с тази подкрепа може да бъде победена агресията срещу лекари, нотариуси, журналисти, \"както и срещу всички хора, които са пострадали от обезумели побойници\".", "date": "2017.07.25", "title": "Нападението срещу журналиста от БНТ е без мотив, по хулигански подбуди, е първата версия на МВР"}
{"url": "http://www.dnevnik.bg/biznes/2017/07/25/3013130_procedurata_za_koncesiiata_na_letishte_sofiia/", "text": "Процедурата за концесията на летище \"София\" вероятно ще бъде подновена през октомври, прогнозира днес по БНТ министърът на транспорта Ивайло Московски. Като консултант по концесията ще бъде привлечена Европейската инвестиционна банка, която е обявила, че няма да вземе пари за услугата. Московски очаква приходите от концесията на летището да са между 1.2 и 1.5 млрд. лева. Договорът вероятно ще е за 35 години. \"И до днес не знам, защо служебното правителство спря процедурата за концесията. Така те хвърлиха в коша три години работа на ексеперти от Министерството на транспорта, финансите и Министерски съвет\", каза Московски. Той обясни, че му е даден пример с концесията на летище Белград, която била по-добре организирана. \"Там кандидатите бяха 27, а при нас пет, но сега проверих, че сръбското правителство е допуснало до процедурата четири. В Белград са платили 10 млн са анализи и консултации, а тук 200 000 лева\", обясни Московски. Той отново каза, че правителството има за задача до края на следващата година да изчисти дълговете на Български държавни железници. Московски уточни, че към днешна дата те са 393 млн. лева. Вчера е имало разговори с последната голяма група банки - кредитори. Към тях БДЖ дължи 150 млн., като предложението е тази година да бъде изчистена част от сумата, а за другата да се подпише договор за разсрочено плащане през следващата година. Ивайло Московски посочи, че дълговете на БДЖ през 2002 година са били 197 млн лева, като през годините са нараствали постоянно, за да стигнат 853 млн. лева през 2009 година. След това, с идването на ГЕРБ на власт, дължимите пари намалявали. Ивайло Московски посочи, че най-справедливо е сегашните дълговете на БДЖ да се платят с парите, които биха дошли от концесията на летище София. Взимането на средствата от бюджета, би означавало ощетяване на всички българи, смята той.", "date": "2017.07.25", "title": "Процедурата за концесията на летище София вероятно ще се поднови през октомври"}
{"url": "http://www.dnevnik.bg/gradska_sreda/2017/07/25/3013080_pametnikut_na_kulturata_grand_hotel_bulgariia_moje_da/", "text": "Собственикът на \"Гранд хотел България\" на столичния булеварад \"Цар Освободител\" е започнал процеудра по изменение на устройствения план за парцела, която да му позволи да надстрои покрива с един етаж. В предложеното изменение се предвижа строеж на нова 5 етажна сграда от към улица \"Аксаков\" и надстрояване с 4 етажа на сградата до централата на \"Българска банка за развитие\" на ул. \"Дякон Игнатий\". Сградата на \"Гранд хотел България\" е обявена за архитектурен паметник на културата от национално значение през 1978 г. Едноетажната сграда на ъгъла на улици \"Аксаков\" и \"Дякон Игнатий\" пък е декларирана като архитектурен паметник през 1988 г. И двете попадат в зона на групов паметник на културата \"Зона на исторически развилия се обществен градски център\", Втора охранителна зона (главен некропол Сердика – Средец) на историко-археологически резерват \"Централно историческо ядро на София\" като са защитени от Закона за културно наследство. Това означава, че Министерството на културата и Националният институт за недвижимо културно наследство ще трябва да съгласуват искането за промяна на устройствния план и да одобрят проектите за строеж и надстройки. Вчера собственикът на хотела \"Гранд хотел България 2016\" ЕАД е внесъл в районната община \"Средец\"  уведомление за започването на процедура по изменение на подробния устройствен план за парцела , коeто да позволи надстрояване на двете сгради. Освен това се предвижда и построяване на нова, 5-етажна сграда на ул. \"Аксаков\", непосредствено до концертната зала \"България\". През 2016 г. дружеството \"Софсток Инвест\", собственост на Мирослав Печев, купи хотела от две фирми – \"Гранд хотел България\" и \"Гранд хотел България 2016\". Малко по-късно той  съобщи пред \"Капитал\" , че има намерение да надстрои сградата на хотела с един етаж. Всички заинтесовани граждани могат да внасят становища за предложението в община \"Средец\" до 7 август. Информация за проекта е достъпна всеки работен ден между 09.00 - 12.00 часа и 13.00 – 17.00 часа в стая 503 в сградата на районната община на ул.\"Леге\" № 6.", "date": "2017.07.25", "title": "Паметникът на културата \"Гранд хотел България\" може да порасне на височина"}
{"url": "http://www.dnevnik.bg/bulgaria/2017/07/25/3013135_komisiiata_po_dosietata_otkri_osem_agenti_na_ds_vuv/", "text": "В ръководството на осем компании, които са получили привилегировани лихвени условия от Корпоративна търговска банка (КТБ), е имало сътрудниците на тоталитарните комунистически служби, съобщиха от Комисията по досиетата. Става въпрос за получаване на преференциални лихви от въпросните дружества за период от две години преди датата на неплатежоспособността – 20 юни 2014 г. Проверката е засегнала общо 84 души в управителни, контролни и надзорни органи на юридически дружества с преференции в КТБ. Ето и имената на членовете на управителни, контролни и надзорни органи на търговски дружества, които си били агенти на ДС по азбучен ред: , член на съвета на директорите на \"Български енергиен холдинг \" ЕАД (зам.-министър на икономиката, отговарящ за енергетиката, в служебния кабинет на Марин Райков, 2013 г.) Бил е агент към Пето управление на МВР; , член на съвета на директорите на \"Булгаргаз\". Бил е щатен служител; , член на съвета на директорите на \"ТЕЦ Марица Изток 2. Бил е щатен сбужител; , член на съвета на директорите на \"Карент\". Била е секретен сътрудник в Първо главо управление на ДС; , член на съвета на директорите и едноличен собственик на 'Риск Инженеринг\". Бил е сътрудник към разунавателното управление на Генералния щаб; , член на съвета на директорите на – \"ТВ Седем\". Бил е агент в ЦИОУ, отдел международни връзки, отделение координация; , член на съвета на директорите на \"Дунарит\" АД. Бил е щатен служител на ДС; , член на управителен съвета на директорите на \"Главно управление Строителство и възстановяване.", "date": "2017.07.25", "title": "Комисията по досиетата откри осем агенти на ДС във фирми с преференциални лихви от КТБ"}
{"url": "http://www.dnevnik.bg/bulgaria/2017/07/25/3013137_ministurut_na_vutreshnite_raboti_iznenadani_sme_ot/", "text": "\"Изненадани сме от случаите на агресия от последните дни, затова реших да присъствам на срещата с началниците на районните управления в София. Професионалното ръководство обсъжда какви конкретни мерки да предложат и предприемат, за да се подобри сигурността в сезон, в който криминогенната обстановка е по-скоро овладяна. Според информацията до момента, между двата последни случая на агресивно поведение от вчера и днес в столицата няма връзка\", каза днес министърът на вътрешните работи Валентин Радев, цитиран от пресцентъра на МВР. До събирането на началниците на полицейските управление в София се стигна, след като в рамките на 24 часа в София, посред бял ден бяха  пребити две жени  и  журналист от БНТ . Сред набелязаните днес мерки са усилване на патрулите и засилване на вниманието към криминогенните елементи, включително и извън София. На срещата днес са били набелязали и подходящи механизми за подобряване на обстановката на сигурност, така че да се спрат изявите на агресия. \"Професионалистите в МВР и СДВР ще направят обстоен анализ и ще предложат професионални стъпки срещу всички прояви на агресия, включително и на опити на посегателство срещу полицейски служители, но нека първо приключи разследването по двата последни случая, за които засега няма обяснение, обобщи министър Радев. Главният секретар на МВР Младен Маринов допълва, че на днешната среща е било коментирано и разположението на патрулите около Софийския университет и Борисовата градина, както и мерки за инструктажа на патрулите в тези райони. \"Набелязали сме места за проверка, като профилът на нападателите най-вероятно е свързан с лица от криминалния контингент или дори непълнолетни. Има вероятност нападателите да са засечени, затова разпоредихме мерки за запазване на записите от камерите в района, дори и от по-отдалечени обекти, за да се направи обстоен преглед, казал пък директора на Главна дирекция \"Национална полиция\" Христо Терзийски.", "date": "2017.07.25", "title": "Министърът на вътрешните работи: Изненадани сме от случаите на агресия от последните дни"}
{"url": "http://www.dnevnik.bg/sport/2017/07/25/3013140_dermendjiev_shte_buda_dovolen_na_rezultat_koito_da/", "text": "Треньорът на \"Лудогорец\" Георги Дерменджиев заяви, че в мача с \"Апоел\" (Беер Шева) ще е доволен на такъв резултат, който отборът му \"да може да развие в Разград\". \"Апоел\" е изключително добър отбор. Ние имаме респект към него, но ще направим всичко възможно, и на каквото сме способни, за добър резултат. Това са мачове на елиминиране и е важен резултатът от двата мача\", каза треньорът. Според него фаворит няма. \"Апоел\" е много силен отбор, който търси футбола, търси играта, а аз харесвам такъв стил. Разбира се, за всеки от двата отбора би било зле, ако загуби.\" Той коментира и условията, при които ще се играе мачът в сряда вечер. \"Да, специфично е да се играе в такива горещини. За нас е необичайно да играем в пустинята, но това е нашата професия и нямаме право да се оплакваме.\"", "date": "2017.07.25", "title": "Дерменджиев: Ще бъда доволен на резултат, който да развием в Разград"}
{"url": "http://www.dnevnik.bg/sport/2017/07/25/3013133_lili_king_triumfira_sus_svetoven_rekord_v_ochakvanata/", "text": "Американката Лили Кинг спечели дългоочаквания финал на 100 метра бруст от световното по плуване в Будапеща с нов световен рекорд. Сънародничката й Кейти Мейли поднесе изненада, като спечели сребърния медал, а Юлия Ефимова завърши трета. Почитателите очакваха повторната среща между Кинг и Ефимова. Двете  се оказаха в центъра на \"студена война\" между САЩ и Русия в плуването  по време на игрите в Рио миналото лято. Тогава Кинг и Мейли, завършили първа и трета, се обгърнаха с националното знаме, а рускинята остана настрана, обляна в сълзи. Сега Кинг финишира за 1:04,13 минути и заслужи златото. Мейли стигна до второто място с 1:05,03 мин, а Ефимова беше с 0,02 сек по-бавна. Досегашната световна рекордьорка Рута Мейлутите от Литва завърши четвърта. Китаецът Сю Цзяю грабна златото на 100 метра гръб с 52,44 секунди. Той надделя в оспорвана надпревара с американеца Мат Грийвърс, който остана втори на 0,04 сек. Бронзът отиде при Райън Мърфи от САЩ (52,59 сек). Кайли Жаклин Масе стана световна шампионка на 100 метра гръб с нов рекорд на планетата. Канадката финишира първа с 58,10 сек., като свали 0,02 сек от предишното върхово постижение на Джема Спофорт от Великобритания. Втора завърши американката Катлийн Бейкър с 58,58 сек, а трета е Емили Сийбом от Австралия с 58,59 секунди. На 200 метра свободен стил триумфира Сун Ян от Китай с 1:44.,9 минути. Сун вече има златни медали от световни първенства на 200, 400, 800 и 1500 метра свободен стил. Таунли Хаас донесе сребро за САЩ с 1:45,04 мин, а трети е руснакът Александър Красних с 1:45,23 минути. Кейти Ледецки спечели трето злато в Будапеща, като направи много силно състезание на 1500 метра свободен стил. Американката записа 15:31,82 минути, като изпревари с близо 20 секунди испанката Мирея Белмонте. Италианката Симона Куадарела взе бронза с 15:53,86.", "date": "2017.07.25", "title": "Лили Кинг триумфира със световен рекорд в очакваната среща с Ефимова"}
{"url": "http://www.dnevnik.bg/razvlechenie/2017/07/25/3013149_prezidentut_na_venecuela_si_prisvoi_hita_despacito_bez/", "text": "Президентът на Венецуела Николас Мадуро използва популярният в цял свят летен хит Despaсito на предизборна проява, но без да получи за това съгласието на изпълнителите, съобщи БНТ. Придворни текстописци взели мелодията на песента на Луис Фонси и Деди Янки, но вместо оригиналното \"Бавно! Искам да дишам във врата ти. Бавно ме остави да ти шептя неща в ухото\" написали: \"Бавно вземи бюлетина, целта на нашият призив за учредителното събрание е да обедини страната\". Поводът за публичната проява на Мадуро, на която е пуснат преработения хит, са насрочените за неделя избори за учредително събрание. Изборите са важни за президента на Венецуела, защото новите депутати се очаква да промeнят Конституцията и да бетонират властта на държавния глава. Гласуването идва след месеци на протести срещу политиката на Николас Мадуро, в които от април до сега са загинали близо 100 души. Авторите на Despacito пуснаха гневен пост във \"Фейсбук\", в който казва, че никой не е искал, а и те не са давали позволение, за промяна в текста с политически цели. \"Музиката ми не е за пропаганда и за манипулиране на хора, които крещят за свобода\", написа певецът Луис Фонси, който е пуерториканец. Рапърът Деди Янки пък казва, че диктаторският режим на Мадуро е подигравка към целия свят.", "date": "2017.07.25", "title": "Президентът на Венецуела си присвои хита Despacito без да пита"}
