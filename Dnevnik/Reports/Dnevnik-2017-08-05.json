{"url": "http://www.dnevnik.bg/sport/2017/08/05/3019603_gatlin_svali_jusein_bolt_ot_svetovniia_vruh_na_100/", "text": "Американецът Джъстин Гатлин е новият световен шампион в бягането на 100 метра. 35-годишният състезател детронира големия фаворит Юсейн Болт, който пропусна възможността да стане първият човек в историята с четири световни титли в късия спринт. 30-годишният ямаец, който обяви, че това ще е последното индивидуално състезание в легендарната му кариера, дори остана трети във финала. Пред него финишира и другият американец - лидерът в световната ранглиста за 2017 г. Крисчън Колман. Гатлин, който бягаше в осма пътека, стигна до победата с личен рекорд за сезона - 9.92 секунди. Oлимпийският шампион от Атина 2004 загърби постоянните освиркания на публиката, които го съпътстваха при всяка една от появите му на пистата в Лондон, и взе сладък реванш за загубите от Болт в последните години. Колман пробяга дистанцията за 9.94 секунди, а Болт беше с една стотна по-бавен, изравнявайки най-доброто си постижение за годината. След състезанието Гатлин се поклони пред величието на ямайския спринтьор, който му отвърна с поздравление за изстрадания триумф. Гатлин, който през февруари навърши 35 години, спечели втора световна титла на 100 метра в кариерата си след златото в Хелзинки през 2005 г. Нито един атлет не се е връщал на световния връх в късия спирнт след толкова дълго прекъсване. Той е и най-възрастният световен шампион в историята на дисциплината. Американският ветеран вече има три титли от световни първенства заедно със златото на 200 метра в Хелзинки. Общо отличията му от шампионати на планетата вече наброяват седем. Четири от тях са на 100 метра, което му отрежда четвърто място във вечната класация в дисциплината. Болт спечели своя 14-и медал от световни първенства (11 златни, два сребърни и един бронзов), което е абсолютен рекорд за мъжката лека атлетика. Той се изравни на върха във вечната ранглиста със сънародничката си Мерлин Оти, която също има 14 отличия от шампионати на планетата (три златни, четири сребърни и седем бронзови). Легендарният ямайски спринтьор може да излезе еднолично на първото място в класацията, ако завоюва медал в последното си състезание - щафетата на 4х100 метра на 12 август. В същото време южноафриканецът  . В много драматичен финал сребърният медалист от Рио 2016 стигна до първата голяма титла в своята кариера. 27-годишният състезател завоюва златото с най-добър скок от 8.48 метра, които постигна при втория си опит. Американецът Джариън Лоусън се доближи до титлата с последния си скок, но в крайна сметка остана втори с 8.44 метра. Русвал Самаай допълни триумфа на Южна Африка с бронзов медал след най-добър опит от 8.32 метра. За всеки един от трима медалисти това е първо отличие от световно първенство в кариерата. Тази вече бяха раздадени още два комплекта медали. Андриус Гуджиус от Литва стана   с личен рекорд от 69.21 метра. Само 2 см по-малко постигна шведът Даниел Стал, а бронзът отиде при американеца Мейсън Финли (68.03 м). Олимпийската шампионка и световна рекордьорка на 10 000 метра   в дисциплината. 25-годишната етиопка грабна втори златен медал от шампионати на планетата след триумфа на 5000 метра в Пекин през 2015 г.", "date": "2017.08.05", "title": "Гатлин свали Юсейн Болт от световния връх на 100 метра"}
{"url": "http://www.dnevnik.bg/video/2017/08/05/3019443_video_putin_i_shtukata/", "text": "Пресслужбата на руския президент Владимир Путин разпространи снимки и видео кадри от кратката му почивка в Тува - един от любимите за отдих райони на държавния глава. По-малко от година преди президентските избори пиарите на Путин отново го показват гол до кръста и как кара моторна лодка и лови риба, включително под водата. Записът от гмуркането е направен с камера Go Pro, монтирана на костюма му. Говорителят му Дмитрий Песков разказа, че президентът около два часа търсил щука, докато накрая уцели една с харпун. По време на почивката от 1-3 август Путин е бил съпровождан от министъра на отбраната Сергей Шойгу. Анализаторите на случващото се в Русия напоследък внимателно следят подобни кадри и съобщения в опит да разчетат какво се случва между различните кланове и лобита, борещи се за вниманието на президента.", "date": "2017.08.05", "title": "Видео: Путин и щуката"}
{"url": "http://www.dnevnik.bg/sviat/2017/08/05/3019441_mladite_migranti_ot_es_moje_da_poluchat_sled_brekzit/", "text": "Трудовите мигранти от държавите от ЕС до 30-годишна възраст може да получат двегодишни британски визи, които да им дават право да живеят и работят във Великобритания след излизането й от ЕС, съобщи британският вестник \"Телеграф\", цитиран от ТАСС и БТА. Правителството в Лондон е възложило на независимата Консултативна комисия по въпросите на миграцията да проучи икономическите минуси и плюсове на миграцията от ЕС, както и възможността да бъде въведен граничен контрол. Експертите в Обединеното кралство стигнали до извода, че страната им може да използва подхода на Нова Зеландия, Австралия и Канада, които имат специален статут за мигранти на възраст между 18 и 30 години. В доклад на комисията като аргументи в полза на подобно решение се посочва, че на младите имигранти им предстои по-дълъг трудов живот и те имат повече шансове да дадат положителен принос за икономиката, освен това по-успешно се асимилират.", "date": "2017.08.05", "title": "Младите мигранти от ЕС може да получат след Брекзит двегодишни британски визи"}
{"url": "http://www.dnevnik.bg/sviat/2017/08/05/3019280_koi_e_bivshiiat_direktor_v_cru_koito_se_sreshtna_s/", "text": "\"Преди няколко години като служител на агенцията, наричана днес Национална служба за тайни операции (National Clandestine Service или NCS) участвах в операция с потенциал да извлечем ценни разузнавателни данни за финансовата стабилност и политическите намерения спрямо САЩ на страна, която не се съобразява с международните норми. Нуждаех се от помощта на още един служител на ЦРУ с опит на международен банкер. Предвид естеството на операцията и политическите и дипломатически рискове, ако ме бяха разкрили, се нуждаех и от одобрението на централата на ЦРУ. Не получих нито едното от двете. Защо? Защото предложената от мен операция не бе правена досега и защото в ЦРУ нямаха на щат човека, от който се нуждаех.\" Това пише през 2009г. в своя статия за \"Кричсън сайънс монитър\" Джоузеф Огъстин - човекът, който според вашингтонското издание The Hill се е срещнал с Цветан Василев в Сърбия. Той е с над 28 години служба в Централното разузнавателно управление и е логично някои хора в София да се притеснят от тази среща най-малкото заради кариерата му, както и това, с което се занимава след като напуска ЦРУ. В  интервю за телевизия BiT Огъстин разкрива , че през ноември 2016г. \"един човек\" е привлякъл вниманието на компанията, за която работи, към случая на бившия банкер от Корпоративна търговска банка (КТБ). В Белград той е прекарал \"много часове\" с Василев и че след месеци наред проучвания на случая му, са стигнали до заключение, че той може да е станал жертва на българската корупция. В момента той работи за \"Кросхач интернешънъл\" (Crosshatch) - поделение на консултантско-лобистката \"Джеферсън Уотърман интернешънъл\", наемаща изключително бивши разузнавачи. На сайта на базираната в щата Вирджиния фирма за стратегически консултации и комуникации той е представен като \"специалист по деликатни от дипломатическа гледна точка мисии\". В разговора с Ралица Василева за BiT Огъстин казва, че фирмата му не може да придвижи случая на Цветан Василев според американски т.нар. Закон Магнитски, по който до днес няма повдигнато нито едно обвинение в чужбина. Той описа, че това може да стане през фондацията на бившия губернатор Бил Ричардсън, както и сложната и продължителна процедура, която може да приключи с посочване на Делян Пеевски и Главния прокурор Сотир Цацаров като \"главните виновници за нарушаване човешките права на Цветанов\". По думите му като аргумент може да се използва и това, че бил подпомагал партията \"България без цензура\" на Николай Бареков, посочвала примери на корупция и и злоупотреби по високите етажи на властта, че КТБ била платежоспособна, когато започва ликвидацията ѝ и унищожаването на документи и че Пеевски бил взел заеми за 200 милиона евро от банката и е отказал да ги върне. Какво е работил в правителството В профила му се описва, че в ЦРУ Огъстин е бил директор на операциите за прехвърляне на избягали от чужди служби или държави служители, съгласили се да сътрудничат на САЩ. В кариерата си той се издига до асоцииран зам-директор на ЦРУ по въпросите на вътрешната сигурност, като е бил началник на кабинета на директора на ЦРУ по оперативната дейност, зам.-директор на отдела на ЦРУ за Източна Азия, както и ръководител на станции на ЦРУ в три държави. \"Той носи в JWI 30 години на опит по високите етажи на вътрешната сигурност, борбата с тероризма и разузнаването, както и дълбоки познания за агенциите и министерствата, отговарящи за тях\", пише в профила му в компанията. Огъстин е представен и като един от архитектите на Националния център за борба с тероризма и старши съветник на Джон Бренан, докато той бе директор на центъра. През 2013г. Бренан стана директор на ЦРУ и заемаше този пост до идването на власт на президента Доналд Тръмп през януари 2017г. Кои са колегите му След като напуска управлението Огъстин работи за компанията \"Бууз Алън Хамилтън\", подизпълнител на американските спецслужби. Тя се прочу - но след като Огъстин напуска - с това, че нейният служител Едуард Сноудън изнесе откраднати от него строго секретни данни за дейността в интернет на Агенцията за национална сигурност на САЩ, след което избяга в Русия, където живее и до днес. В борда на ръководената от него \"Кросхач\" са бивши високопоставени и с дългогодишна кариера военни, командоси, полицаи, ръководители и агенти на ЦРУ, включително такива, работили в бившия СССР. Специално внимание от тях заслужава Фил Лаго, отговарящ за разузнавателните операции на компанията. Той е с 30 години опит в ЦРУ, където стига до ръководител на Центъра за операции. После работи в Съвета за национална сигурност към Белия дом, в който президентът Джордж Уокър Буш го назначава за изпълнителен секретар, отговарящ за реформиране на т.нар. Ситуационна зала и операциите на съвета. Коя е компанията, за която работи \"Джейсън Уотърман интернешънъл\" е създадена от двама бивши дългогодишни служители на ЦРУ - Чарлз Уотърман и Самюел Уайман, които са президент и вицепрезидент на компанията. Клиентите, за които работят, са от цял свят - на Балканите, в Украйна, Азербайджан, Близкия изток, Персийския залив, Африка. Във Вашингтон те лобират за Косово, като по време на войната в бившата сръбска провинция представляват Демократичната лика на Косово на Ибрахим Ругова. През 90-те години той бе лидер на самопровозъгласената от албанци-националисти т.нар. Република Косово. След отделянето на провинцията той стана президент на Косово през 2002г. Властите в Азербайджан са друг от клиентите на JWI. Те работят за интереса във Великобритания на Camelot Oil and Gas, контролирана от азерския бизнесмен Хагани Баширов, както и за Международната банка на Азербайджан, в която 51% принадлежат на финансовото министерствов Баку. JWI е активна и в Западна Африка, за което помагат Ланън Уокър, бивш американски посланик в Кот Д'Ивоар, както и белгиец и французин, бивши ръководители в МВФ и познаващи се с колегата си от фонда Аласан Утара, станал президент на африканската страна през 2010г. Според задачите в JWI са привличани специалисти не само от разузнавателните и дипломатическите среди, но и от бизнеса, връзки на правителствата с други държави и корпорации, отношения с медиите. Консултанти за милиарди Компанията е част от внушителния сектор на частни консултантски и лобистки компании, фондации и организации, работещи с правителството на САЩ. Това е бизнес за милиарди долари и работещите - и особен оръководителите - са бивши служители на разузнавателните агенции. Понякога, както в случая с \"Бууз Алън Хъмилтън\", те се връщат в спеслужбите - Джеймс Клапър, който до идването на Тръмп в Белия дом бе директор на нациналното разузнаване (практически това е координаторът на 17-те водещи разузнавателни и контраразузнавателни служби на САЩ), бе изпълнителен директор на BAH, базирана също в щата Вирджиния. Когато избухна скандалът с Едуард Сноудън, за нея работеха близо 25 000 души, от които три четвърти имат достъп до секретна информация, а половината - и до строто секретна информация. Секторът се разрасна особено след 11 септември 2001г. и над 1 милион души, работещи за компании подизпълнители, са с достъп до \"поверителна и секретна\" правителствена информация - приблизително всеки пети с такъв статут. В статията си за \"Крисчън сайънс монитър\" Огъстин пише през 2009г., че в Национална служба за тайни операции трябва да се подобрят много неща, включително, защото събирането на информация от хора в чужбина се основава на остаряла концепция от 60-те години. \"Трябва да се промени и моделът за действащите под прикритие. Сегашният традиционен модел използва за агенитте прикритието им като служители на администрацията, но през ХХI век трябва да се наемат повече агенти с с бизнес и техническа експертиза да маневрират в сложния свят извън кръга на дипломатическите коктейли. (...) Американският частен сектор често разполага с критично важна информация, която не успява да пробие до онези от разузнавателната общност, които се нуждаят от нея.\" Огъстин казва пред The Hill: \"Влязох в ЦРУ, говорейки руски, познавам тази част на света. Как използваш това умение в частния сектор? Ами, свикнали сме да работим с определени правораздаващи агенции, познаваме процедурите и много добре \"разчитаме\" хората. Разчитат на нас заради умението ни да маневрираме из Вашингтон и разузнавателната общност и органите на реда. Това правим.\"", "date": "2017.08.05", "title": "Кой е бившият директор в ЦРУ, който се срещна с Цветан Василев"}
{"url": "http://www.dnevnik.bg/bulgaria/2017/08/05/3019456_voenen_helikopter_se_vkljuchva_v_gaseneto_na_pojara/", "text": "Военен хеликоптер се включи в гасенето на пожара, пламнал днес между селата Изворище, Миролюбова и Баново, съобщи агенция \"Фокус\". На място е целият личен състав на бургаската пожарна и техниката на Югоизточното държавно предприятие. На този етап няма опасност за жителите от близките селища. По първоначална информация пожарът е обхванал иглолистна гора на около 300 дка площ, няма информация за пострадали хора, както и за опасност за жителите от околните селища. Към мястото пътува и началника на Главна дирекция \"Пожарна безопасност и защита на населението\" главен комисар Николай Николов. Заради огъня е ограничено е движението по път III-6009 Миролюбово - Изворище, съобщи Агенция \"Пътна инфраструктура\" (АПИ). Оттам съветват шофьорите да се движат с повишено внимание по обхдния маршрут Изворище - Банево - Ветрен - път I-6 Карнобат - Бургас и обратно. Сигнал за възникналия пожар е подаден малко след 12.35 часа. Веднага е създадена организация, на място са изпратени екипи на пожарната. Към гасенето са се включили и служители на местното горско стопанство. Действията на пожарникарите обаче са затруднени от силно пресечната местност и силния вятър. В сряда пламнаха сухи треви и храсти край село Изворище, като ден по-късно  огънят беше потушен . Днес към 14.30 часа бил подаден сигнал за възникнал пожар в района на монтанското село  Савотин, съобщиха от полицията . По първоначални данни огънят е тръгнал от стърнища и ниски треви, но поради силния вятър пламъците са обхванали и част от намиращите се в близост няколко къщи, повечето от които безлюдни. В една от тях имало живущи, които навреме са успели да излязат от сградата и не са пострадали. На място са пожарни екипи, които и в момента полагат всички усилия за погасяване на огъня.", "date": "2017.08.05", "title": "Военен хеликоптер се включва в гасенето на пожара край Изворище (обновена)"}
{"url": "http://www.dnevnik.bg/gradska_sreda/2017/08/05/3019448_stroiteliat_zagradi_chast_ot_zelenata_plosht_v/", "text": "Строителната компания НИКМИ е заградила част от зелената площ на ъгъла на булевардите \"П.Ю.Тодоров\" и \"Иван Евстратиев Гешов\" в столичния кв. \"Стрелбище\", където възнамерява да построи 43-етажен небостъргач. Местните хора  протестираха срещу проекта,  станал възможен благодарение на вратички в законите за застрояване, а Столична община бе обещала да преговаря с инвеститора за друг терен. Тази сутрин жителите са били изненадани от пристигането на багер и екип на НИКМИ в района, предаде  Actualno.com.  Работниците са започнали да заграждат терена, придобит от фирмата чрез заменка, одобрена от общинския съвет през 2007 г. Те са отказали да представят на гражданите разрешение за строителство, позовавайки се на собствеността си. Въпреки това след пристигането на полиция и представители на Столичния инспекторат са напуснали, оставяйки оградата недовършена. Нарушения не са констатирани, но компанията е получила предписание да разчистят терена от другата страна на ул. \"Майор Първан Тошев\", който също е техен и от години е обрасъл. На обяснителна бележка, поставена върху телената ограда, от компанията се извиняват за неудобството \"за целта да се построи улица между ул. \"Дедеагач\" и ул. \"Първан Тошев\" по действащата регулация\". Те пишат, че столична община отказва да отчужди частен терен за тази цел и наставляват гражданите \"да им съдействат\", ако искат проблема да се разреши. Небостъргачът би трябвало да изникне върху парцелите от двете страни на \"Първан Тошев\", точно на ъгъла на кръстовището на бул. \"България\" до подлез и спирка на градския транспорт. Той противоречи на приетия през 2009 г. Общ устройствен план и на редица строителни норми, част от които обаче са заобиколени  чрез вратички в ЗУТ.  След дълга съдебна битка Върховният административен съд обаче реши, че правото е на страната на инвеститора, поискал да строи две години по-рано. Главният архитект Здравко Здравков отказва да издаде разрешение за строеж. Небостъргачът ще е 6 пъти по-висок от съседните сгради и според жителите ще блокира достъпа им до центъра и ще причини огромни задръствания. Мая Манолова, общински съветници от ГЕРБ и БСП и кмета на района  обещаха да съдействат  за предотвратяването на строежа. Кметът на \"Триадица\" Николай Терзиев е извън София и е обещал се занимае със случая в понеделник, а главният архитект не е бил открит за коментар, пише още Actualno.", "date": "2017.08.05", "title": "Строителят загради част от зелената площ в \"Стрелбище\", където иска да издигне небостъргач"}
{"url": "http://www.dnevnik.bg/bulgaria/2017/08/05/3019474_pojar_gori_i_v_montanskoto_selo_slavotin_ima_zasegnati/", "text": "Пожар е засегнал няколко къщи в монтанското село Славотин, съобщи МВР. Повечето от тях са безлюдни, но в една е имало хора, които са успели да излязат навреме от сградата и са невредими. Сигналът е подаден към 14.30 ч. По първоначална информация огънят е тръгнал от стърнища и ниски треви. На място са пожарни екипи, които се борят с пламъците. Към 18 часа пожарът беше локализиран и пожарните екипи работят по погасяването само на отделни огнища. От инцидента няма пострадали хора. По-рано днес край бургаското село Изворище отново  избухна пожар . В сряда там пламнаха сухи треви и храсти край село Изворище, като ден по-късно  огънят беше потушен .", "date": "2017.08.05", "title": "Пожар гори и в монтанското село Славотин, има засегнати къщи (допълнена)"}
{"url": "http://www.dnevnik.bg/biznes/2017/08/05/3019447_poveche_ot_33_mln_chujdestranni_turisti_sa_posetili/", "text": "Над 3.3 милиона са чуждестранните туристи, посетили България от януари до юни месец тази година. Това прави около 8% ръст, каза в Бургас министърът на туризма Николина Ангелкова, цитирана от БТА, по време на дискусията \"По-чист морски туризъм\". Тя добави, че за област Бургас има положителен тренд в ръста както на туристите, така и на приходите. Морската област от януари до май са посетили 340 хиляди чужди туристи, което е с 3% повече от миналата година и над 20 милиона лева приходи само от нощувки. Морският туризъм формира повече от 70% от приходите в туризма въобще, информира министърът на туризма.  Тя добави че са подадени сигнали до прокуратурата за нарушенията по плажовете \"Панорама\", \"Кабакум - централен\" и \"Обзор - мотела\". Ангелкова определи нарушенията по тези плажове като \"иновативни\". За пясъчните ивици \"Панорама\" и \"Кабакум - централен\" бе обявено, че са неохраняеми. Има проведени търгове за отдаване под наем, има вече избрани изпълнители, припомни Ангелкова. За плажа \"Панорама\" е избран старият изпълнител, но отказва да сключи договор, а същевременно използва плажа.  Сигнализирана е прокуратурата, община Варна, Регионалната здравна инспекция, за да могат да се премахнат обектите, както и \"Морска администрация\" за нерегламентирано ползване на водни коридори. За \"Кабакум - централен\" министърът каза, че старият наемател не отстъпва владението на новия, независимо от сигналите, които се изпращали до институциите. Предстои прекратяването на договора за плажа в село Лозенец по взаимно съгласие. Там е установено разминаване на кадастралните карти, предстои ново заснемане, каза Ангелкова. Тя добави, че за плажа \"Обзор - мотела\" също има ситуация, в която предишни наематели не дават възможност на новоизбраните да го ползват, за което също са уведомени органите. Що се отнася до проверките по плажовете, министърът заяви, че те ще са през целия активен сезон. Като цяло нарушенията, които са най-чести, са свързани с недостатъчно брой спасители, съгласно изискванията. В Равда има неправомерно поставени обекти, които ще бъдат премахнати. На същото място е констатирано, че на една част от плажа се поставя табела за частна собственост, което също е нарушение. Според Ангелкова е належащо да се регулира къмпингуването. В тази връзка тя посочи новите сигнали за \"Корал\", където има нерегламентирано къмпингуване и  нерегламентирано ползване на ток . Сформирана е работна група, която до 31 август или най-късно до 15 септември ще даде предложения как да се регламентират видовете къмпингуване и разрешителния режим.", "date": "2017.08.05", "title": "Повече от 3.3 млн. чуждестранни туристи са посетили България до юни тази година"}
{"url": "http://www.dnevnik.bg/sport/2017/08/05/3019484_ivet_lalova_stote_metra_sa_samo_zagriavka_za_200_m/", "text": "Ивет Лалова заяви, че е фокусирана основно върху бягането на 200 метра, а участието на 100 метра е загрявка за по-дългия спринт. Тя остана изненадана от представянето си в първия си старт на световното първенство по лека атлетика предвид метеорологичните условия в Лондон.  Българката се класира за полуфиналите  в късия спринт с време 11.31 секунди. \"Беше ме малко страх от дъжда, защото съм лека спринтьорка и по принцип всякакви неблагоприятни условия на мен ми влияят много. Имах късмет и наистина се изненадах. Почувствах добре бягането\", каза Лалова пред bgathletic.com. По-бързо от нея в серията й бягаха само олимпийската вицешампионка Тори Боуи от САЩ (11.05 сек.) и нигерийката Блесинг Окагбаре (11.22 сек.). \"В един момент дори си дадох сметка, че ако натисна, мога да се боря с Окагбаре, която беше до мен. Но няма смисъл. За мен стоте метра са само загрявка. Решиха да ги бягам само, за да натрупам малко повече увереност, да почувствам в какво точно състояние се намирам и да ми даде добра скорост за 200 метра\", обясни Лалова. \"Класирането на полуфинал днес не беше толкова важно за мен, въпреки че щеше да ми е мъчно да отпадна още в сериите. За мен бягането на 100 метра е тактическо. Нивото е страшно силно и дори да бягаш 10.95 секунди не се знае дали ще отидеш на финал\", каза още българката. Тя сподели, че през последния месец се е готвила изключително усърдно. \"Мога да кажа, че толкова старателно не съм тренирала от много време насам - такъв режим, такава диета дори. Дадох всичко от себе си. А (мъжът ми) Симоне ми каза, че ще се изненадам още на първото бягане колко добре ще се почувствам.\"", "date": "2017.08.05", "title": "Ивет Лалова: Стоте метра са само загрявка за 200 м"}
{"url": "http://www.dnevnik.bg/photos/2017/08/05/3019369_fotogaleriia_preborila_prestupnostta_holandiia/", "text": "С намаляването на престъпността в Холандия, страната търси нови начини да използва сградите на затворите си. Мигрантската криза в Европа дава на властите нова идея - да ги приспособи в центрове за временно настаняване на бежанци. На снимката: Етиопската мигрантка Мако Хуса гледа от прозореца на коридор в бившия затвор Белмербайес в Амстердам, Холандия.", "date": "2017.08.05", "title": "Фотогалерия: Преборила престъпността, Холандия превърна затворите си в дом за бежанци"}
{"url": "http://www.dnevnik.bg/photos/2017/08/05/3019437_snimka_na_denia_prohlada_v_kokaliane/", "text": "Прохладата на реката привлича жители на София и околността в горещите часове на деня в близкото село Кокаляне.", "date": "2017.08.05", "title": "Снимка на деня: Прохлада в Кокаляне"}
{"url": "http://www.dnevnik.bg/sport/2017/08/05/3019498_konte_iska_oshte_novi_igrachi_predi_nai-trudniia_sezon/", "text": "Мениджърът на \"Челси\" Антонио Конте очаква следващият сезон да бъде най-трудният в цялата му треньорска кариера. Сините спечелиха по-категоричен начин титлата във Висшата лига в дебютната година на италианеца, който този път очаква още по-ожесточена конкуренция. \"Има много причини да предполагам, че следващият сезон ще е много труден. Имам усещането, че ще е най-трудният в моята кариера. В Англия напрежението е голямо. Това е най-силното първенство в света, защото шест отбора са готови да се борят за титлата. Само един отбор обаче може да спечели\", каза Конте пред официалния сайт на \"Челси\" преди двубоя за \"Къмюнити шилд\" срещу \"Арсенал\" в неделя. Мениджърът на сините се надява отборът да се подсили с още нови попълнения, защото този сезон освен защита на титлата му предстои и участие в Шампионската лига. Досега лондончани привлякоха четирима играчи - вратаря Уили Кабайеро от \"Манчестър сити\", защитника Антонио Рудигер от \"Рома\", полузащитника Тиемуе Бакайоко от \"Монако\" и нападателя Алваро Мората от \"Реал\" (Мадрид). \"Много е важно да подобрим състава си. Само още един играч няма да е достатъчен за това. Имаме нужда от още нови играчи. Не такива от топ ниво като Неймар, но играчи, които да увеличат и качеството, и количеството, защото имаме малък състав\", обясни Конте. В същото време мениджърът на \"Арсенал\" Арсен Венгер заяви, че през новия сезон неговият отбор ще бъде изцяло концентриран върху битката за титлата, след като за пръв път под негово ръководство не успя да се класира за Шампионската лига. \"За нас това е добра възможност да се фокусираме изцяло върху битката във Висшата лига. В Лига Европа, ако можем да си позволим понякога да даваме почивка на някои играчи, ще го правим. Но нека първо видим в каква група ще попаднем и как ще се адаптираме към нивото на конкуренция в турнира\", каза французинът. Според него финалът за ФА Къп през миналия сезон е показал, че разликата между \"Арсенал\" и \"Челси\" не е толкова голяма. \"Миналата година те не играха в Шампионската лига и определено бяха по-постоянни от останалите във Висшата лига\", заяви още Венгер. Той припомни и триумфа на \"Лестър\", който също не участваше в най-силния европейски турнир, когато стана шампион през 2016 г. Двубоят между \"Челси\" и \"Арсенал\" за \"Къмюнити шилд\", с който ще бъде даден старт на новия сезон в английския футбол, е в неделя от 16.00 ч. Двата отбора вече се срещнаха веднъж в контролите от предсезонната подготвка, а  сините спечелиха убедителна победа с 3:0 .", "date": "2017.08.05", "title": "Конте иска още нови играчи преди най-трудния сезон в кариерата си"}
{"url": "http://www.dnevnik.bg/sviat/2017/08/05/3019495_novite_sankcii_na_es_narushavat_mejdunarodnoto_pravo/", "text": "Русия обяви днес, че решението на Европейския съюз да санкционира руски заместник-министър на енергетиката заради доставките на турбини на германския концерн Сименс (Siemens) в Крим е политически мотивирано и незаконно, предаде \"Ройтерс\", цитирана от БТА. Най-напред ЕС наложи санкции на Русия след военното анексиране на Крим от Украйна. Вчера Брюксел въведе допълнителни мерки в отговор на доставянето на газови турбини на \"Сименс\" в Крим, което нарушава съществуващите санкции. \"Намесата в спор между два стопански субекта е пряко нарушение на международните правни норми\", се посочва в съобщение на руското енергийно министерство. \"Министерството на енергетиката на Русия няма съмнение, че ЕС е взел това решение въз основа единствено на политически съображения\", се допълва в съобщението, цитирано и от ТАСС. Трима руски представители - заместник-министърът на енергетиката Андрей Черезов, директорът на министерския отдел за оперативен контрол и управление в електроенергетиката Евгений Грабчак и Сергей Топор-Гилка, генерален директор на \"Технопромекспорт\", дъщерна компания на държавната корпорация \"Ростех\", получила турбините от \"Сименс\", фигурират от вчера в черния списък на ЕС, което означава забрана за пътуване в Евросъюза и замразяване на авоарите им в страните от общността. Под удара на санкциите попадат и три руски предприятия. През юли германската компания заяви, че нейни турбини, доставени на руски фирми, са били откарани без нейно съгласие на Кримския полуостров, който Русия анексира от Украйна през март 2014 година. ЕС посочи като мотив на решението си, че отклоняването на турбините е станало \"в нарушение на разпоредбите в договора за продажбата на турбините\". Някои от санкциите, въведените срещу Русия през 2014 година, забраняват на европейски компании да търгуват с Крим или да правят инвестиции на полуострова.", "date": "2017.08.05", "title": "Новите санкции на ЕС нарушават международното право, обяви Русия"}
{"url": "http://www.dnevnik.bg/istorii_na_denia/2017/08/05/3019519_nai-chetenoto_v_dnevnik_rusiia_terorut_ot_1937_g_v/", "text": "1.  Пирът на палачите - изминаха 80 години от началото на терора от 1937 г. в СССР  - 16 523 прочитания. 2.  Русия гони 755 американци, Путин забрани на руснаците да ползват VPN  - 16 277 прочитания. 3.  Цветан Василев търси закрила в САЩ по закона \"Магнитски\"  - 15 849 прочитания. 4.  Установена е майката на изоставеното бебе в столичния квартал \"Младост 1\"  - 15 573 прочитания. 5.  Защо на арабския мъж всичко е позволено  - 12 702 прочитания. 6.  От днес България е още по-голям приятел на Македония, обяви Заев  - 12 644 прочитания. 7.  България не приема \"северни географски понятия\" в името на Македония, обяви Захариева  - 11 867 прочитания. 8.  Норвежка антиимигрантска група сбърка автобусни седалки с жени с бурки  - 11 811 прочитания. 9.  Санкциите срещу Русия: удар по финансите, рикошет върху гражданите  - 11 530 прочитания. 10.  Автоиндустрията в Германия се договори как да спаси дизела  - 11 497 прочитания.", "date": "2017.08.05", "title": "Най-четеното в \"Дневник\": Русия, терорът от 1937 г. в СССР и Цветан Василев"}
{"url": "http://www.dnevnik.bg/sport/2017/08/05/3019446_basketbolistite_doblijiha_vtorata_faza_na_svetovnite/", "text": "Българският национален отбор по баскетбол победи Беларус със 78:68 в първото си домакинство от предварителните квалификации за световното първенство през 2019 г. Тимът на Любомир Минчев записа втори успех от два мача в група D и направи голяма крачка към следващата фаза на пресявките в зона \"Европа\". Българите се нуждаят от една победа в оставащите си два мача - срещу Португалия у дома на 12 август и срещу Беларус като гости на 16 август, за да си гарантират продължаване напред. Павел Маринов беше най-резултатен за успеха в \"Арена Ботевград\" с 22 точки. Той вкара три тройки от четири опита и общо девет от 16-те си стрелби от игра, а към точковия си актив добави седем борби и четири асистенции. Александър Везенков се отличи с дабъл-дабъл от 15 точки и 15 борби. Тежкото крило на \"Барселона\" нямаше ден в стрелбата - една тройка от четири опита и общо шест коша от 13 изстрела, като допусна и пет грешки, но компенсира с борбеност и силно присъствие под двата коша. Плеймейкърът Дий Бост се отчете с 11 точки и пет асистенции, а с отлични изяви се прояви Александър Георгиев, който завърши с 11 точки, пет борби, четири от които в нападение, и три откраднати топки. България започна много силно мача и поведе с 13:4 след първите пет минути игра. Последва лек спад и съкращаване на разликата до четири точки, но след това домакините отново вдигнаха оборотите и приключиха първата четвърт с аванс от осем точки - 22:14. Беларус стартира отлично втората част и след седем поредни точки успя да стопи пасива си само до една, след като не позволи на българския състав да вкара кош в продължение на почти три минути. Тройка на Бост обаче спря серията на гостите и даде началото на силен период за домакините, които се оттеглиха на почивка при 35:29. Второто полувреме започна с нова тройка на Бост, който след това добави два точни наказателни изстрела за 40:29. Успешен пробив на Везенков доведе до най-голямата разлика в мача - 13 точки. Последваха обаче минути на нервност в играта на българските баскетболист. Те загубиха доста борби под своя кош и позволиха на беларусите да намалят изоставането си до четири точки в средата на третата част - 42:46. В този момент Везенков взе нещата в свои ръце. С два точни наказателни изстрела, страхотна тройка от голяма дистанция и зрелищна забивка при бърза атака той записа седем поредни точки за 55:44. Частта завърши при 57:47, а в началото на последната четвърт Павел Маринов и Бост вкара две поредни тройки, с които отвориха разлика от 16 точки. Маринов продължи със страхотните си изяви и изведе България до аванс от 20 точки - 74:54, което четири минути преди края окончателно реши мача. В първия си двубой  националите победиха Португалия с 82:71 . За основната фаза на световните квалификации се класират два от трите отбора в групата. В предварителните квалификации в зона \"Европа\" участват 13 отбора, разпределени в четири групи. Те ще излъчат осемте състава, които ще се присъединят към 24-те най-добри на континента във втората фаза на пресявките ноември.", "date": "2017.08.05", "title": "Баскетболистите доближиха втората фаза на световните квалификации"}
{"url": "http://www.dnevnik.bg/sport/2017/08/05/3019309_mo_fara_vdigna_london_na_kraka_s_novo_zlato_bolt/", "text": "Световното  първенство по лека атлетика в Лондон  започна по мечтан начин за английската публика. Още в първия финал тя беше изправена на крака, след като местният любимец Мо Фара триумфира със златото на 10 000 метра. Британецът записа мястото си в историята с третата си световна титла в дисциплината и взе общо шесто злато от световни първенства. Следващата му цел е поредният дубъл, като за целта трябва да стъпи на върха и на 5000 м. На тази дата преди пет години Великобритания спечели три олимпийски титли в атлетиката за по-малко от час и медиите обявиха деня за \"супер събота\". Сега 4 август отново донесе радост на публиката след вълнуваща надпревара в една от дългите дистанции. Мо Фара завърши за 26:49,53 минути. Среброто заслужи Джошуа Чептегей, а бронза взе Пол Тануй. Надпреварата се оказа много вълнуваща, като шампионът имаше голяма конкуренция. Малко преди последния завой той беше притиснат от още трима бегачи, но при излизането на финалната права Мо Фара увеличи скоростта и рязко се насочи с няколко метра напред, за да не остави съмнение в превъзходството си. Другият акцент от вечерта бяха сериите в мъжкия спринт на 100 метра. Там погледите бяха насочени към последната шеста серия, където  Юсейн Болт  спечели бягането. Световният шампион завърши за 10,07 сек и не остана доволен от представянето си. \"Беше много зле. Не съм фен на тези стартови блокчета - те са най-лошите, които съм срещал\", каза световният рекордьор. Ямаецът изрази задоволството си от топлото посрещане на публиката. За полуфиналите се класираха и останалите фаворити, сред които и Джъстин Гатлин. Американецът, наказван заради допинг, трябваше да приеме освирквания от част от публиката. Сънародникът му Крисчън Коулман, който държи най-доброто време през сезона с 9,92 сек, се справи уверено в първата серия и я спечели с 10,01 сек. Полуфиналите и финалът са в събота. В събота започва и българското участие на световното със сериите на 100 м при жените, където участва Ивет Лалова, и с квалификациите в тройния скок, където ще се впусне Габриела Петрова.", "date": "2017.08.05", "title": "Мо Фара вдигна Лондон на крака с ново злато, Болт премина с недоволство сериите на 100 м"}
{"url": "http://www.dnevnik.bg/photos/2017/08/05/3019176_fotogaleriia_godishnina_ot_genocida_na_isliamska/", "text": "Язидите в Ирак отбелязват третата годишнина от началото на определената за геноцид от ООН кампания на \"Ислямска държава\" срещу тях в района на Синджар, Ирак. Тяхната трагична одисея обаче далеч не е приключила въпреки прогонването на джихадистките бойци.", "date": "2017.08.05", "title": "Фотогалерия: Годишнина от геноцида на Ислямска държава спрямо Язидите"}
{"url": "http://www.dnevnik.bg/bulgaria/2017/08/05/3019187_taksata_za_izdavane_na_bulgarski_vremenen_pasport_v/", "text": "Таксата за издаване на български временен паспорт в чужбина ще бъде намалена от 67 на 50 евро. Това се разбира от проект за постановление на Министерския съвет, който е публикуван за обществено обсъждане. До намалението ще се стигне след отпадане на две такси: първата е в размер на 1 евро и се премахва, тъй като гражданите вече ще имат възможност предварително да попълват заявленията си за документи; а втората е от 16 евро и досега се е събирала в бюджета на МВР, макар и то да не участва в издаването на документите. Ще отпадне и възможността за заплащане на услуги чрез държавни таксови марки, тъй като към момента се налага гражданите, обслужвани в звеното за заверки и легализации на външно министерство, да посетят пощенски клон, за да купят необходимите държавни таксови марки, след което да се върнат обратно, се казва в проекта.", "date": "2017.08.05", "title": "Таксата за издаване на български временен паспорт в чужбина ще бъде намалена на 50 евро"}
{"url": "http://www.dnevnik.bg/bulgaria/2017/08/05/3019290_obshtina_bansko_ogranichava_avtomobilnoto_dvijenie_kum/", "text": "Община Банско въведе ограничения за движението и паркирането на автомобили от града към хижа \"Вихрен\". Забраната ще важи до 31 август и е за часовия диапазон от 9 до 16 ч. Тя важи за участъка от местността Шилигарника до хижата. Забраната не се прилага за превозни средства със специален режим на движение. Ограничението се налага предвид изключителната натовареност на пътния участък, създаваща реални предпоставки за застрашаване живота и здравето на участниците в движението и за възникване на пътнотранспортни произшествия, мотивират решението си от общината. В местността Шилигарника са предвидени места за паркиране на автомобилите, като контролът за спазване на забраната ще бъде упражняван от органите на МВР и служители на Дирекция Национален парк \"Пирин\". Пътят, особено в близост до хижата, всяко лято е блокиран от множество автомобили на туристи, които се отправят към върха или околните трасета. Това създава големи затруднения както за пристигащите, така и за тръгващите си от района туристи. Наскоро общината прие и друга мярка, с която осигури обществен транспорт, който се движи между Банско и хижата. В края на юли Общинския съвет разкри няколко редовни линии като едната до тях е от града до хижата със спирка и в местността Шилигарника. Предложението на местната администрация идва след направен анализ, показващ необходимостта от предоставяне на обществен превоз като алтернативен на индивидуалния, който да улесни придвижването на жители и гости на курорта в рамките на града, както и към планината. Допълнително предимство ще бъде намаляването на автомобилния поток и въздействието му върху качеството на въздуха. ", "date": "2017.08.05", "title": "Община Банско ограничава автомобилното движение към хижа \"Вихрен\""}
{"url": "http://www.dnevnik.bg/bulgaria/2017/08/05/3019060_bulgarskite_ucheni_otnovo_ostanaha_bez_dostup_do/", "text": "Българската научна общност отново остана без достъп до световните бази данни ScienceDirect и Scopus. За проблема, който е налице от 4 август т.г, бе съобщено от учени. В писмо, което те са получили от издателството на голяма част от научните журнали Elsevier, се казва, че достъпът е преустановен, тъй като \"заради забавяне на разпределянето на средства на правителствено ниво\" Министерството на образованието и науката (МОН) не успява да изпълни споразумението си с издателството, което е за периода 2017-2019 г. През август 2016 г. научната общност остана без достъп до базите данни за малко повече от седмица, тъй като министерството не бе подновило годишния абонамент, от който се възползват 59 научни организации и висши училища. Тогава бе съобщено, че  той струва 7.9 млн. лева с ДДС . В писмото от издателството до учените се посочва, че въпреки неизпълнението на споразумението от страна на МОН Elsevier е продължило да осигурява свободен достъп през първите седем месеца на 2017 г. \"Работихме с министерството, за да намерим решение за тази неприятна ситуация, но до момента няма успех. Вследствие на това няма да можем да продължим достъпа до ScienceDirect (за съдържание, публикувано през 2017 г. и след това) и Scopus, считано от 4 август 2017 г.\", се казва в писмото, което учените са получили ден по-рано. В него се казва още, че и двете страни са силно мотивирани да продължат да търсят решение. \"Дневник\" попита МОН за размера на неизплатените средства и за евентуалните мерки, които ще бъдат предприети, за да бъде възстановен достъпа до базите данни, но към момента няма отговор. ", "date": "2017.08.05", "title": "Българските учени отново останаха без достъп до световни бази данни"}
{"url": "http://www.dnevnik.bg/bulgaria/2017/08/05/3019304_goreshtata_vulna_lucifer_nosi_preduprejdenie_za_nad_38/", "text": "Части от Източна и Южна Европа са обхванати от горещата вълна \"Луцифер\", която в петък донесе на места температури над 40 градуса. България не прави изключение и във всички области днес са в сила предупреждения от опасно топло време. В 17 области е издадена втората степен на предупреждение - оранжев код.   в областите Видин, Враца, Монтана, Плевен, Русе, Ловеч, Габрово, Велико Търново, Бургас, Ямбол, Сливен, Стара Загора, Пловдив, Пазарджик, Хасково, Благоевград и Кюстендил. Високите температури могат да доведат до здравни проблеми за чувствителни и болни хора, възрастни и деца, предупреждава Националния институт по метеорология и хидрология при БАН. В областите София-град, София-област, Перник, Смолян, Кърджали, Търговище, Разград, Силистра, Шумен, Добрич и Варна е в сила по-ниската степен - жълт код. Там се очакват максимални температури между 35 и 37 градуса. Метеоролозите предупреждават хората да следят прогнозите и да следват указанията на властите.  В момента . Вчера поне двама души загинаха от горещините - един в Полша и един в Румъния, а много други са потърсили помощ в болници с оплаквания от топлинен удар или сърдечни проблеми, съобщава Ройтерс. Албания е обхваната от   - около 75, като в борбата с тях са се включили над 300 огнеборци и военни. В петък страната поиска помощ от Европейския съюз. Пожари бушуват и в Сърбия, Хърватия, Босна и Херцеговина и Македония. В следващата седмица на Балканския полуостров се очаква максималните температури да се задържат в порядъка на 40 градуса по Целзий. Властите в Босна съобщиха, че жегите са унищожили почти половината  , което представлява 10% от икономическото производство на страната. В Сърбия ситуацията е подобна, като властите се опасяват, че продукцията на царевица и соя може да бъде намалена с една трета. В Хърватия горещините в комбинация с пика на туристическия сезон доведоха до  и скок на цените. В Италия фермерите започнаха да събират реколтата от грозде седмици по-рано заради горещините, отбелязва \"Ройтерс\". В 26 града на страната е в сила предупреждение за опасни горещини, включително оживени туристически центрове като Венеция и Рим. Там дори много от фонтаните бяха спрени заради сушата. Във Флоренция в петък   заради срив в климатичната система.", "date": "2017.08.05", "title": "Горещата вълна \"Луцифер\" носи предупреждение за над 38 градуса в България"}
{"url": "http://www.dnevnik.bg/gradska_sreda/2017/08/05/3019124_ot_dnes_i_bul_dragan_cankov_v_sofiia_e_v_remont/", "text": "От днес до 25 август се затваря се за движение участък от пътно платно на бул. \"Драган Цанков\" на 22 метъра след кръстовището с ул. \"Лъчезар Станчев. Причината е ремонт на пешеходния мост при ул. \"Николай Хайтов\". Мостът бе ремонтиран само преди година от компания \"Мостремонт 97\", които ще изпълнят и новия ремонт, в рамките на гаранционното споразумение по договора със Столичната община. Не веднъж по бул. \"Драган Цанков\" е имало  инциденти с пешеходци . От вчера е затворен  участък от бул. \"Президент Линкълн\" . Той последва съдбата на други столични булеварди, които от началото на лятото са зтворени за ремонт - \"Дондуков\", \"Асен Йорданов\", \"Шипчески проход\", \"Прага\",  \"Монтевидео\" .", "date": "2017.08.05", "title": "От днес и бул. \"Драган Цанков\" в София е в ремонт"}
{"url": "http://www.dnevnik.bg/istorii_na_denia/2017/08/05/3015052_kariera_v_bulgariia_zashto_ne_istoriite_na_chetirima/", "text": "Откакто преди 10 години границите на Европа се вдигнаха (почти) изцяло за българите,  по около 30 хиляди души се възползват и напускат всяка година . Но завръщането е новото заминаване, вярват от организацията на българите с опит от чужбина \"Тук-Там\". Успорено на потока навън, те упорито канят хората да се завърнат и да инвестират знанията и уменията си в родната си страна. Затова за десета поредна година сдружението организира форума  \"Кариера в България. Защо не?\" . Той ще се проведе на  , и всеки желаещ може да се  регистрира за участие , като регистрацията е безплатна, но задължителна. В кариерното изложение този път ще се представят над 90 компании и работодатели, търсещи хора с опит от вън. Като част от инициативата \"Тук-Там\" анкетират и разказват историите на успеха на хора, които са решили да се завърнат и да се развиват в България. Ето четири от тях, подбрани за \"Дневник\": Кога, къде и какво си учил? - Учих в Jacobs University Bremen в Германия. През 2009-та завърших бакалавър, а през 2011-та магистратура по електроника и компютърни науки. След това през 2012-та започнах докторантура в KU Leuven в Белгия, но през първата година прекъснах, за да си дойда в България и да се фокусирам изцяло върху Уча.се. - Имах приятели, които вече учеха там и ми разказаха за отличното ниво на обучение и добрия социален живот. - Един основен плюс виждам – мотивиращата среда. Всеки около теб учи здраво, развива се и това действа много мотивиращо. Средата не ти позволява да се отпуснеш дори и за момент и те стимулира да ставаш все по-добър. - Много интересни истории имам за тези 6-7 години в чужбина Когато бях студент, едната година през почивните летни месеци ме приеха на стаж в Айндховен в Холандия. Не вярвах, че е толкова трудно да си намериш квартира. Ходех на интервюта с бъдещите съквартиранти, на които ми задаваха въпроси като на интервю за работа. Състезавах се с още 18 човека за една стая, преминавах различни рундове и накрая се получи. - Върнах се в края на 2012-та година, за да развия Уча.се по най-добрия възможен начин. През цялото време на престоя ми там се развивах със съзнанието, че един ден ще си бъда в Бъглария и ще правя нещо полезно за хората около мен. Ето, че се случи и сега в Уча.се има над 450 000 регистрирани човека, които учат и се развиват. - Създател съм на Уча.се, като в момента заедно с още 60 човека екип правим видео уроци и упражнения по всички предмети и класове за учениците в Бъглария и българите в чужбина. - Изпитвам удовлетворение от това, че помагаме на десетки хиляди българи да подобрят образованието си и да имат щастлив живот. Тук имам чудесни приятели. България е изключително красива и абсолютно нищо не ми липсва от живота навън. Кога, къде и какво си учил? - В Sheffield Hallam University, Великобритания, взех бакалавърска степен \"Marketing Communications & Advertising\" от 2007 до 2011, сега приключвам дипломна работа за магистратура \"Business Management, Technology & Innovation\" в City College – международния факултет на Тhe University of Sheffield, 2014-2016. - Заминах за Англия, защото исках да взема добро образование на прилична цена. Унивеститета го избрах според специалността и условията, които предоставяше – като work placement в третата година и отлична студентска среда. - По-качествено образование. По-голяма мотивация за себеусъвършенстване По-широк мироглед към света и съотвено възможности за развитие в него. - Да съм честен, може би дистанцията беше най-голямото предизвикателство в началото. Имах огромна нужда да съм близо до семейството и приятелите и да поддържам връзка с тях по-често, отколкото можех. С времето разбрах, че това не е толкова трудно и че \"сърцето\" винаги ще си остане на мястото си. - Прибрах се през 2011, най-вече заради силната ми връзка с хората тук, но и поради факта, че не чувствах чужбина да е правилното място за личното ми кариерно развитие. Не бях усетил свободата да бъда и да развивам себе си в насоката, която исках. - Съосновах рекламна агенция в София и вече 5-6 години я развиваме - Сякаш всичко ме прави щастлив тук. От енергията на столицата, до топлотата на хората, през красивите кътчета на природата и до възможността да развивам нещо, което прави разлика на пазара. Но щастието е въпрос на нагласа и много добро усещане на това какъв си ти като човек, накъде вървиш и какво даваш на другите по този път. По-скоро е процес, който се развива и който те разива. Затова щастието е като преход, своеобразно аналогичен на този, в който обществото ни се намира и също усеща. Важното е да си част от това Щастие и да даваш максимума от себе си да го движиш напред. Следвах специалност Интериорен дизайн в Istituto Marangoni в Милано от 2009 до 2013г. Завърших Италианския лицей в София с две дипломи – българска и италианска. Италия винаги е била една от любимите ми държави, а за спеиалността, която си избрах, Милано е мястото – град на разнообразие от мода и дизайн. Още от 10-ти клас знаех, че искам да уча тази специалност и обикалях по градове и университети в чужбина – Лондон, Милано, Флоренция. Но Милано ме спечели с първото ми стъпване там. За мен е голям плюс да учиш в чужбина, не толкова заради самото образование, защото и тук имаме изключително талантливи и добри професори и университети, важни са контактите, опитът, който придобиваш там. Това, че излизаш от рамките на дома и си на съвсем ново място, сам и с непознати, ти трябва да създадеш нов дом и нова среда. Този \"шок\" за мен е голяма крачка напред в развитието на един млад човек. Освен това специално в Милано всичко е дизайн и мода, където се обърнеш, несравнимо е. Винаги, когато ходя там се вдъхновявам и се връщам с много идеи. - Лично предизвикателство, както вече споменах, беше това на едно ново и непознато място, сама да направя така, че да се чуствам у дома. Също така предизвикателство беше да се запозная с много различни култури, в курса ни имаше хора от цял свят. Това ме обогати и ми помогна да комуникирам с всякакви хора. В професионален план – ние постоянно имахме \"реални\" клиенти, пред които трябваше да представяме проектите си и те да избират най-добрите, които евентуално да реализират. Правихме аранжимент на витрина за ZARA HOME и заедно с още една българка спечелихме с проекта ни, съответно не беше хич лесно. Но да получиш удобрение от екип на такова ниво си беше истинско предизвикателство. Разбира се, не беше единствената награда на българската част от курса. - Завърших бакалавър и след това една година магистратура в същата специалност с насоченост към луксозния дизайн и материли. Имах възможност да остана да направя стаж в голямо архитектурно студио, но някак си бях решила, че \"мисията\" ми в Милано бе изпълнена и беше време да приложа, всичко научено и видяно, в България. Разбира се липсваха ми семейство, приятели, роднини, кучето ми. В крайна сметка човек, ако иска да се развива и да гради, може да го прави навсякъде, стига да е щастлив и спокоен. Затова вече тук на родна зема, спокойна и обградена с любов, аз се развивам и се чувствам прекрасно. - Практикувам като интериорен дизайнер, имам собствена фирма за проектантски услуги и консултации Elite Interior&Design. Работя навсякъде – в офис, в домашен офис, навън, по обекти – не обичам да седя на едно място цял ден. Освен това направих и бранд за тениски с послания Bloom Stars, в който съм управител и дизайнер. Преди година отворихме с моя приятелка fashion арт- галерия, в която предлагаме разнообразие от цветни и вкстравагантни дрехи и аксесоари, както и предоставяме пространството за всякакъв тип изложби в сфеата на мода, изкуство, дизайн и пр. Ида успявам някак си да ги съчетая нещата, но е трудно. Трябва да има фокус и при мен той е върху интериора, другото е хоби, което изкарва пари и носи удоволствие. - Щастлива ме правят близките и хората около мен, кучетата ми, природата и историята ни. Обожавам да обикалям из България и да намирам интересни кътчета, радвам се, че съм се родила тук, защото имаме изключително магнетична и енергийна държава. Хората се пробуждат и сами го осъзнават. Нещо, което напоследък много ме радва са положителните новини в България. Все повече кампании и платформи, като uspelite.bg, се занимават с това да ни е хубаво тук и да се гордеем всеки ден с постиженията и случките в родината ни. - Моят випуск беше един от първите, които можеха да се възползват от влизането на България в ЕС: отворени граници, възможност за адекватно образование, потенциал за кариерно развитие. И всички ние напуснахме родната земя в търсене на по-добър живот. Избрах Холадния, защото знаех, че е широкоскорена и отворена нация, а университетът – защото беше с практически профил, а целата ми беше да започна кариерата си в Западна Европа. - Образованието в чужбина разширява мирогледа и дава нов поглед над живота и света в един много ключов момент от развитието на младия човек. В днешно време младите хора могат да пътуват и живеят навсякъде по света, и аз бих ги насърчила да се възполват от всяка една такава възможност. Въпреки това вярвам, че в динамични индустрии като технологиите, иновациите и маркетинга влиянието и тежеста на образованието не е толкова голяма. Местоживеенето и дипломата са без значение, когато има истинска мотивация за реализиране на идеи. - Истината е, че винаги е имало трудни моменти по време на следването ми в чужбина: от намирането на първия стаж до местенето от държава в държава за обменно обучение или работа. Сега се обръщам назад след 7 години живот в Западна Европа и се гордея, че съм успяла да се справя с всички предизвикателства по пътя. Вярвам, че когато човек целенасочено преследва мечтите си е сигурно, че ще ги постгне. За мен този стремеж превърна живота в Холандия и Германия в приключение. - В България се върнах преди точно една година. Усещах нуждата да се прибера, исках да съм по-близо до семейството си, но и да допринеса по адекватен начин за развитието на местния бизнес и start-up общността на родна земя. Възможността да работя във Viber в София се появи и аз я грабнах без да се замислям. Една година по-късно съм щастлива, че сбъдвам както собствените си мечти, така и мечтите на милиони потребители на Viber в региона. - В момента работя в София като Мениджър Бизнес Развитие във Viber за Централна и Източна Европа. Приключението е неописуемо: всяка седмица пътувам в различна държава, комуникирам с интересни партньори: от най-посещаваните фестивали до наложени финансови институции, и ги вдъхновям да използват Viber, за да комуникират по един наистина бърз, лесен и експресивен начин с всички хора по света. Истинска магия на бъдещето! - Овощните градини на баща ми в покрайнините на Любаш; маслените борове на Витоша, които виждам от прозореца си сутрин; богатата на загадки, истории и легенди българска култура; семейството ми, което е близо до мен и благодарение на тяхната подкрепа се справям с предизвикателствата на живота.", "date": "2017.08.05", "title": "\"Кариера в България. Защо не?\": Историите на четирима завърнали се"}
{"url": "http://www.dnevnik.bg/video/2017/08/05/2995860_koi_vodi_jivotnite_v_prirodonauchniia_muzei_video/", "text": "С над 120 години история Националният природонаучен музей (НПМ) в София е най-старият музей в България. Той е и най-дълголетният и най-богатият сред природонаучните музеи на Балканския полуостров. Повечето животни в сбирката, която е експонирана сега, са много редки. Има много ценни видове, които вече не могат да се видят в зоопарка, та дори и в природата. Чудили ли сте се как тези животни стигат до музея, за да можете да ги видите? Панайот Димитров - главен консерватор, разказва колко усилия и пари са нужни, за да стигнат експонатите до витрините. Занаятът на препаратор е изучил в музея, където работи от 27 години. Вижте повече във видеото. ", "date": "2017.08.05", "title": null}
{"url": "http://www.dnevnik.bg/sport/2017/08/05/3018972_transfernata_ludost_vuv_futbola_dostigna_novi_visini_i/", "text": "\"Светът сигурно е полудял\", пише френският вестник \"Екип\" през 1982 г. по повод трансфера на Диего Марадона от \"Бока хуниорс\" в \"Барселона\" за 10 млн. долара. 35 години по-късно тази сума трудно би покрила половината от годишната заплата на футболните звезди, а харченето на пари за нови играчи надминава дори най-смелите очаквания. Футболът отдавна е бизнес, чиито граници непрекъснато се разширяват. Напомпани от милиардните договори за телевизионни права, европейските клубове вече са склонни да си позволят доскоро немислими разходи за трансфери и заплати на футболисти Последният пример за това е преминаването на Неймар от \"Барселона\" в \"Пари сен жермен\". Френският клуб активира откупната клауза в договора на бразилеца  на стойност 222 млн. евро , за да подобри повече от два пъти досегашният рекорд за най-скъп играч. След като даде клуб е склонен да плати подобна сума за един футболист, сега въпросът е докъде може да стигне тази лудост. \"Никой играч не струва 10 хил. паунда\", казва президентът на Англиската футболна асоциация през 1928 г. Чарлс Клег по повод трансфера на Дейвид Джак. Нападателят преминава от \"Болтън\" в \"Арсенал\" за 10 890 паунда, което го прави най-скъпият играч по онова време. Ако вече покойния Клег можеше да види случващото се в момента, вероятно щеше с учудване да заяви : \"Всеки играч струва над 10 хил. паунда\". В последните години се забелязва тенденцията да се дават десетки милиони за футболисти с недоказани качества. Един силен сезон и цената на играча скача неимоверно високо. \"Има разлика между големите и добрите футболисти. Сега се дават луди пари и за нормални футболисти.\", каза мениджърът на \"Манчестър юнайтед\" Жозе Моуриньо. Големите клубове имат финансовата свобода да осъществяват скъпи трансфери при по-малък риск от загуби. Отборите, които продават, се възползват и поставят като ултиматум високи цени на своите футболистите. \"Това е цената. Ако не платите, не го получавате\", коментира Моуриньо за  трансфера на Кайл Уокър от \"Тотнъм\" в \"Манчестър сити\" за 50 млн. паунда . Преди година \"Манчестър юнайтед\" плати 105 млн. евро на \"Ювентус\", за да си върне французина Пол Погба, когото изпусна без пари четири години по-рано. Това лято \"червените дяволи\" платиха 85 млн. евро за Ромелу Лукаку, \"Челси\" не се поколеба да инвестира над 65 милиона в Алваро Мората, а \"Манчестър сити\" похарчи повече от 200 милиона, за да укрепи защитата си. Трудно е да се даде прогноза с каква скорост ще се увеличават парите, които се дават за футболисти. И ако страстта и емоцията са били водещи във футбола преди десетилетия, в днешно време финансовите интереси излизат на преден план. \"Това е отвъд изчисленията и отвъд рационалността. Футболът отдавна е извън контрол и вече не се гледа на числата в тяхната абсолютна стойност\", заяви мениджърът на \"Арсенал\" Арсен Венгер, който винаги се е славел като противник на големите харчове във футбола.  Ефикасно лекарство срещу \"трансферната лудост\" все още не е измислено. Финансовият феърплей е една от регулациите, които УЕФА въведе през 2011-12 г., за да ограничи огромното харчене. Правилото забранява на клубовете да имат загуби над 30 милиона евро в рамките на три години, както и разходите за заплата да надвишават 70% от приходите. Вместо да намали разликата между бедните и богатите обаче финансовият феърплей има точно обратния ефект. Много отбори намират начин да заобикалят правилото с легални средства, а други директно са склонни да платят на УЕФА глоби по 40-50 млн. евро. Бившият селекционер на Испания Винсенте дел Боске предложи да се въведе таван на трансферните суми. Вероятността подобна идея за влезе в действие, в условията на отворена пазарна икономика, изглежда нереалистична. Много по-вероятно е да станем свидетели на нов трансферен рекорд в следващите години. Вече дори средните по качество футболисти в Англия струват по 50-60 милиона паунда, а заплати от 200 хиляди паунда на седмица отдавна не стряскат никого. Лудостта, обзела футболна Европа, изглежда тепърва ще се развихря.  \"Всички ние знаем, че футболът е могъща индустрия - по-голяма, отколкото всеки друг спорт в света някога ще бъде. Но трябва да уважаваме това, че в нашата игра има нещо повече от пари и слава. Силата на нашата игра са милиардите фенове и аматьори, а не милиардните чекове в края на всяка седмица и месец. Сега повече от всичко трябва да опитаме да запазим играта такава, каквато е била и винаги трябва да бъде. Символ на обединение, който обединява хората по света, както нищо друго не може да го направи\", написа най-старият футболен клуб в света - \"ФК Шефилд\", след трансфера на Неймар. \"Като основатели на футбола е наш дълг да ви напомним за нашите исторически и социални корени. Истинският Дом на футбола не е нито някой клуб, нито стадионът, които пълним всяка седмица. Нашият общ дом са ценностите, на които се основава нашата игра от 1857 г. - почтеност, уважение и общност. Ако започнем да го забравяме, един ден ще съжаляваме. Истинските модели за поведение за нашите деца се изграждат с характер на терена. Заради футбола, заради играта, която всички ние обичаме, заради света, който споделяме. Нека да запазим играта истинска завинаги\", се казва още в призива на \"ФК Шефилд\".", "date": "2017.08.05", "title": "Трансферната лудост във футбола достигна нови висини и не смята да спира дотук"}
{"url": "http://www.dnevnik.bg/sviat/2017/08/05/3019188_sreshtata_na_asean_subira_vragove_ot_otdavna_tleeshti/", "text": "Тестовете на севернокорейски междуконтинентални балистични ракети, предпазливите стъпки за уреждане на споровете за Южнокитайско море и безпокойството от катастрофалната обсада на филипински град, наложена от свързана с \"Ислямска държава\" въоръжена група, ще бъдат в центъра на вниманието на годишната среща на топ дипломатите от Югоизточна Азия с техни азиатски и западни партньори. Двайсет и седемте държави, които изпращат външните си министри в Манила от днес за три дни за срещи на високо равнище, включват главните противници в отдавна тлеещи конфликти - начело със САЩ, Русия, Китай, Япония, Южна и Северна Корея. Домакин са Филипините, които през тази година са председател на Асоциацията на страните от Югоизточна Азия (АСЕАН). Това е тромава 10-членна група от демократични, монархически и авторитарни режими, основана преди половин век в ерата на Студената война. Тя обаче се гордее, че е опора за дипломацията в регион с история, белязана от войни и нескончаеми конфликти. Южнокитайско море Външните министри на Китай и АСЕАН ще парафират рамков документ от две страници за дългосрочен кодекс за поведение в спорното море. Филипините окачествяват това развитие като голям дипломатически напредък в усилията за смекчаване на евентуални внезапни кризи. Критици казват, че договорените онлайн ключови принципи са окастрени в угода на Китай и подозират, че вероятно Пекин се е съгласил с тях, за да отклони протестите, докато се опитва да приключи работата по доизграждането на изкуствено създадените острови и укрепването им със системи за противоракетна отбрана. Въпреки че рамковият документ дава надежда за дипломатически подход към споровете, той съвсем очевидно пропуска да спомене изграждането на  нови острови от Китай  и решението на арбитражна инстанция от миналата година, което отхвърля историческите основания за претенциите на Пекин за контрол буквално върху цялото море, което е стратегически воден път за търговия и отбрана. Китай отхвърли като лицемерно арбитражното решение, поискано от Филипините. Подкрепяни от съюзника си САЩ, Филипините бяха най-шумният критик на агресивните действия на Китай в спорния регион, докато миналата година на власт дойде  Родриго Дутерте . Той бързо се зае да възроди връзките с Пекин с надеждата да засили търговията и да осигури финансиране за инфраструктурата, с което за неопределено време остави настрана опитите да бъде накаран Китай да се съобрази с арбитража. Приятелските отношения между Пекин и Манила при Дутерте разредиха напрежението и накараха Китай да даде отново достъп на филипинците до спорните плитчини. Но привържениците на арбитражното решение се опасяват, че Дутерте пропилява възможността да се възползва от върховенството на закона и да възпре агресивните действия в региона. Проектът за съвместно комюнике, което трябва да бъде направено от името на министрите от АСЕАН, приветства приключването на преговорите по рамковия документ, но не споменава и дума за опасенията в региона относно създаването на изкуствена суша и милитаристични дейности в Южнокитайско море, които членовете от АСЕАН, според предварителните им изявления, се бяха съгласили да бъдат включени. Северна Корея След двете последни успешни изпитвания на междуконтинентални балистични ракети от Северна Корея САЩ и техните съюзници бързо обявиха намеренията си да наложат нови санкции на Пхенян чрез резолюция на ООН. Освен това се очаква САЩ заедно с Южна Корея и Япония за оглавят канонадата от заклеймявания на Пхенян по време на Регионалния форум на АСЕАН (РФА) - годишна конференция по сигурността, насрочена за понеделник в Манила. Северна Корея е потвърдила, че нейният пръв дипломат И Йон-хо ще участва, което вещае вербални схватки на 27-членния форум с участието и на севернокорейския съюзник Китай. Преди срещата високопоставен служител в Държавния департамент каза пред репортери във Вашингтон, че САЩ предприемат стъпки да бъде замразено членството на Северна Корея в РФА, тъй като действа против неговите цели - да предотвратява конфликти. Това е част от по-широка инициатива на Америка Пхенян да бъде изолиран дипломатически и принуден да спре ракетните тестове и ядрената си оръжейна програма. Обаче отстраняването на Северна Корея от групата ще бъде трудно. Не съществува процедура за изключване и РФА решава това с консенсус. Така че всеки опит на Вашингтон срещу Пхенян може да бъде отхвърлeн от всяка страна, включително Китай. \"Мисля, че можем да очакваме от срещата тази година общ хор от заклеймяване на провокативното поведение на Северна Корея и много сериозна дипломатическа изолация спрямо севернокорейския външен министър\", каза и.д помощник-държавен секретар по източноазиатските и тихоокеанските въпроси Сюзън Торнтън. В Манила министрите от РФА ще изразят своята сериозна загриженост по повод изпитванията на междуконтинентални балистични ракети от Севера, както и за предишните му ракетни тестове и два ядрени опита през 2016 г. Те ще повторят призивите си към Пхенян незабавно да изпълни задълженията си съгласно резолюциите на ООН и ще го приканят да прояви въздържаност \"в интерес на запазването на мира, сигурността и стабилността в региона и света\", се казва в проекта за изявление, което ще бъде разпространено от Филипините като председател на РФА. Отговорът на Севера би бил да заяви \"по време на срещата, че неговата ядрена оръжейна програма е акт на самоотбрана срещу враждебната политика против него\", пише още в проектодокумента. Обсадата на Марауи  Срещите на АСЕАН ще преминат при строги мерки за сигурност в Манила, докато хиляди филипински войници продължават масираната офанзива за окончателно разбиване на обсадата, под която бойци от свързана с \"Ислямска държава\" групировка държат от два месеца южния филипински град Марауи. Досега в сраженията, превърнали в бойно поле обширни райони от града, са загинали близо 700 бойци, включително над 520 джихадисти; има убити цивилни, а заради боевете е напуснало домовете си почти цялото население на осеяния с джамии град. Кризата в Марауи даде начало на опасения, че групировката \"Ислямска държава\", която понася тежки поражения в Сирия и Ирак, намира опора в Югоизточна Азия чрез местни джихадисти. На РФА министрите трябва категорично да осъдят \"последните актове на тероризъм\", без да споменават изрично Марауи, и да потвърдят ангажимента си за стратегии в борбата с тероризма, показва проектокомюникето на РФА. Тези стъпки включват насърчаване на сдържаност и ефективно използване на \"социалните медии против разпространяването онлайн на изявления на терористи\". /БТА", "date": "2017.08.05", "title": "Срещата на АСЕАН събира врагове от отдавна тлеещи конфликти"}
{"url": "http://www.dnevnik.bg/sport/2017/08/05/3019341_velonosniiat_pohod_na_borislav_iordanov_zavurshi_s_nov/", "text": "Борислав Йорданов постигна една от целите на  \"Велоносния поход\"  и преодоля с рекорд 600-те км между връх Ком и нос Емине. Той премина с колело разстоянието за 3 дни, 9 часа и 1 минута и свали близо два дни от предишното си постижение. Другата голяма цел в предизвикателството беше повдигане на темата за нуждата от повече обособени и поддържани веломаршрути в България. Според Борислав и екипа на похода най-дългият пешеходен туристически маршрут в България - Ком-Емине, може да се превърне и във велосипеден, както и да се маркира от начало до край като такъв. \"В дните от 1-ви до 4-и август беше показано нагледно, че темата е важна, че има нужда от подкрепа, както и че маршрутът има голям потенциал. Доказателство са опитите за различни пешеходни рекорди, които стартираха почти едновременно с този на Борислав\", обявиха от екипа му.", "date": "2017.08.05", "title": "\"Велоносният поход\" на Борислав Йорданов завърши с нов рекорд на Ком-Емине"}
{"url": "http://www.dnevnik.bg/detski_dnevnik/2017/08/05/3017179_otkus_ot_malkiiat_bulgar_vampirut_ot_nesebur_na/", "text": "На книжния пазар вече е илюстрованият приключенски роман в духа на \"Дневникът на един дръндьо\" - \"Малкият Българ. Вампирът от Несебър\" на създателят на българския анимационен сатиричен уеб сериал \"Българ\" Неделчо Богданов и възродителят на жанра на книгите-игри в България Александър Торофиев, съобщиха от издателство \"Сиела\". След успеха на трите книги-игри \"Българ\" поредицата поема в нова посока. Читателите ще се запознаят с новия приятел на Българ, Аспарух и Пешо – Владко, чийто Тефтер за Важни Записки разказва за лудо приключение в свят, лишен от интернет, но населен с досадни сестри, родители и (може би) зловещи вампири. Книгата пренася във времето, когато Българ, Аспарух и Пешо Слепия все още не са поели на съдбоносната мисия на баба Кукуруз, а все още ходят на училище. Всичко това, естествено, под есенното небе на Несебър. Старият град няма да опази своите тайни, а скрити съкровища дебнат навсякъде. Владко, Аспарух, Пешо, Биби и Българ се забъркват в неприятности, комични ситуации, срещат се с легендарни вампири (граф Дракула, Блейд или Едуард?!) и най-вече се забавляват. Не четете тази книга, ако сте алергични към чувство за хумор, абсурдни приключения, анахронизъм или изненадващи обрати. За лица от 12 до 122 години. Из \"Малкият Българ. Вампирът от Несебър\": Ако трябва да започна с добра новина, то това е, че най-после пристигнахме в Несебър! Мястото не изглежда толкова лошо, красиво е с цялото това море от всички страни, но пък децата са меко казано странни. Къщите и те са странни, направени са от камъни и дърво и малко напомнят на тези от семейство Флинтстоун (няма да се учудя ако са го снимали. тук), а блокове въобще няма! Не се шегувам!  В новата ни къща цари хаос. Всичко е в кашони от местенето, а татко още не е прекарал интернет. Попитах го как ще обясни тази нелепа ситуация, а той само ми каза, че има по-важни неща преди това. Понякога си мисля, че родителите нямат реалистичен поглед върху света и трябва надълго и нашироко да им се обяснява. Според мен интернетът се нарежда по важност някъде по средата между дишането и яденето, та не виждам какво по-важно има в момента. Изглежда не само моето семейство са индианци – явно и тези от фейсбук не са се постарали особено, тъй като страницата им въобще не работи, когато нямаш интернет – даже на собствената си стена не можеш да пишеш! Реших да си водя записки тук за момента, тъй като не ми се рискува да пропусна нещо важно за публикуване, все пак имам 286 приятеля във фейсбук, които сега сигурно си гризат ноктите от нетърпение да чуят новите ми интересни преживявания. Трябва да поддържам известността си, защото тя е необходима за някои от дванадесетте ми плана да стана богат и известен. Оказа се, че тази работа с воденето на записки има и допълнителен плюс – когато майка ми влезе в стаята, за да ме извика за поредното досадно нещо, си помисли, че уча, та нищо не каза и излезе. Реших за всеки случай да отворя наблизо един сборник със задачи по математика, преди да се е усъмнила и след малко тя даже ми донесе чаша прясно изцеден сок от ябълки. За момент се зачудих дали не постъпвам неправилно, но ако природата не искаше да мотаем възрастните, нямаше да ни направи по-умни от тях, нали така? Все пак, кое дете ще повярва, че уча на 15-ти септември?! Освен това си заслужавах малко почивка. Първият учебен ден беше пълен погром. Опитах се да седна на последния чин сам, но класната, госпожа Кънева, ни подреди по номера и се оказа, че ще седя до най-задръстеното дете в класа. Какво съм виновен аз, че учителите не могат да ни запомнят имената и се объркват, ако не сме подредени като в дневника? Най-лошото е, че сега няма да мога да преписвам от пищови и ще трябва да измисля друг начин да мина за най-умното дете в класа. Сигурно няма да е чак толкова трудно – нали по природа съм много умен, дано не се наложи и да уча. От Българ май не е добра идея да преписвам на контролните,но ми се струва, че е от тези деца, които винаги си пишат домашните, така че поне с това може да ми е полезен. Стига толкова за днес, мисля да изляза да разгледам стария град. Дано не се загубя, тук всички улички ми изглеждат еднакви. Послепис: Само се надявам тъпата умната ми сестра да не намери тези записки, защото сигурно няма да пропусне възможността да ми се подиграе.  ", "date": "2017.08.05", "title": "Откъс от \"Малкият Българ. Вампирът от Несебър\" на Неделчо Богданов"}
{"url": "http://www.dnevnik.bg/analizi/2017/08/05/3016372_etika_i_estetika_ili_krasivite_i_umnite_sreshtu/", "text": "Може би съм склонен към генерализиране, но за мен \"постмодерният\" морален релативизъм е едно голямо зло, което доведе до ответна реакция: до възход на религиозния фундаментализъм и тероризъм по свeта. Хората, които са морални релативисти, обикновено приемат не само че липсват общовалидни морални норми (например терористът за едни може да е герой и мъченик за други), но и че етика и естетика са две напълно различни неща.  Например едно гениално произведение на литературата може да бъде израз на нисък морал. Не, не може! Ако едно произведение е неморално, дори да е изящно написано, няма да е гениално. Т.С. Елиът смята, че в оценката на художественото произведение трябва да се ползват и етически критерии. Аз бих отишъл още по-далеч: етика и естетика са двете страни на същото нещо.    (или поне не е грозно) в човешките взаимоотношения. А красивото е хармонично съотношение на формите, подобно на моралните междучовешки отношение. Трябва обаче да се направят две важни уточнения. Първо, ясно е, че морално и законно не са едно и също нещо. Например, не е незаконно да лъжеш някого, че си най-добрият му приятел, докато тайно работиш срещу него. Такова поведение не е незаконно, но е неморално. Второ, няма спор, че различни хора в различни общества и времена имат и са имали различно разбиране за това какво е морално. В едни общества морално е жените да забулват телата и дори лицата си в черно, когато са на улицата, докато мъжете им ходят гордо пред тях по тенис фланелки и къси панталони. В други общества е напълно нормално хората да ходят голи. Оскар Уайлд е лежал в затвора за хомосексуализъм. А в съвременните демократични общества е нормално хората да имат неконвенционална сексуална ориентация и дори да се гордеят с нея. За едни хора морално е да се наказват \"неверниците\", класовите или политическите врагове. За други морално е именно да бъдеш толерантен към хората с различни убеждения, да не ги съдиш, ако не са направили нищо престъпно. Но не означава ли това уточнение, че все пак няма общовалиден морал, че моралните релативисти имат право? Не, не означава това. Първо, има някои фундаментални морални норми, които са валидни за всички човешки общества. Не убивай, не кради, не лъжесвидетелствай, не пожелавай нищо, което е на ближния ти (дори ако пожелаването или завистта не могат да се квалифицират като кражба или като лъжесвидетелство) - тези Божи заповеди могат да се приемат като морални норми от всяко човешко същество, независимо от пол, раса, класа или религия, включително от атеистите и крайните либерали. Има ли страна, в която да крадеш, да лъжесвидетелстваш или да убиваш не е престъпление? Без спазването на тези норми просто няма да има общество. Златното морално правило е да не постъпваме с ближния си ( съседа, приятеля, колегата) така както не искаме той или тя да постъпва с нас. Според Евангелието от Лука (6:31), Христос казва: \" И както искате да постъпват с вас човеците, тъй и вие постъпвайте с тях.\" Това е основно правило и на либералната демокрация: всеки индидивид трябва да бъде свободен, доколкото не ограничава свободата на другите. Без това основно морално правило, без толерантност към другите, без идея за справедливост, без общоприето понятие за добро и зло, просто няма да съществува човешко общество. Но все пак в реалния живот се оказва трудно да се спазва дори това основно морално правило. Защото ние, хората не сме напълно рационални същества. Изпитваме гняв, ревност, завист, както и любов, физическа и психическа жажда.  дори когато знаем и усещаме кое е морално и красиво. Имаме и расови или религиозни предразсъдъци, които още от деца сме попили от семейната и обществена среда.  Освен всичко това реалният живот ни поставя обикновено в сложни ситуации, в които няма прост морален избор. Например, за да спасиш някого трябва да излъжеш — него или някой друг. Злото често подмамва хората под прикритието на Добро. Благороден гняв. Победа над народните врагове. Наказване на богохулниците. Доброто, както и красивото, в крайна сметка е въпрос на вътрешен усет. Злото е грозно, то най-често ни отвращава. Освен ако сме заслепени от страсти и предразсъдъци. Но има и такива хора, чието обоняние за грозното или неморалното е слабо. Как може да им се обясним лошата миризма, ако не я усещат? Законът може да се обясни.  Повечето хора имат чувство за вина, когато са постъпили несправедливо с някого и са доволни от себе си, когато са постъпили справедливо. Да нараниш слаб човек, като му кажеш, че е грозен и глупав, дори това да е истината, не е красиво, не е морално. Но от друга страна, ако този човек грозен и глупав човек има сила, има власт и е извършил нещо отвратително, да го наругаеш, дори да го заплюеш в лицето, е и морално и красиво.  Трудно е да се обясни рационално какво е красиво и какво е грозно. Красива може да бъде и една изящна класическа статуя и една груба, ъгловата бетонна структура. Човек може да има лични предпочитания, но ако е естет, ще може да разграничи красивото от грозното и в друга естетика. Да разграничи кича от истинското произведение на изкуството. Моралът също е въпрос на вкус, на усет. Моралният човек, независимо от политическите или религиозните си убеждения, се отвращава от неморалното, от злото, както човекът с естетическо чувство се чувства отблъснат от грозното.  Чували сме, че \"на вкус и цвет товарищи нет\". И все пак има някакъв международен или национален консенсус за стойността на класиците във всяко изкуство. И всеки човек с вкус ще усети разликата между стойностно изкуство и безвкусен кич. Естетиката е нещо, което не може да се постави в калъпа на заучените норми, както и моралът не може да се постави в калъпа на законовите норми. Понякога морално може да е именно престъпването на законовите норми. Също така красиво може да е престъпването на приетите в дадено време и на дадено място естетически норми. Освен това един романист например може да е изящен в своя занаят, в подреждането на думите и пак да създава художествен продукт, на който нещо не му достига, просто защото на автора не му достига чувство за морал.  Морализаторсво и морал обаче са две различни неща.  които искат всички наоколо да се подчиняват на тяхната воля и техните представи. Те размахват морализаторски пръст, за да скрият своята жажда за власт. Морализаторството в обществото е нещо подобно на кича в изкуството. То е натрапчиво отвратителна хубавина. Мухлясало кафе с пет лъжички захар. Комунистическата диктатура беше кич: престъпна тирания силно подсладена с призиви за справедливост и морал. Има, разбира се, различни видове идеологически кич: и ляв и десен, и космополитен и националистически, и религиозен и антирелигиозен. Доброто, като и красивото, е отвъд всяка идеология. То дори най-често е обратното на всяка идеология. Отвъд личния усет и вкус, няма стриктно естетически и етически правила. Например вие харесвате Банкси - мистериозният художник на графити по стените на градовете — например неговата \"улична картина\" на мъж и жена, които уж се прегръщат и се гледат в очите, а всъщност всеки гледа мобилния си телефон зад гърба на другия. Това значи ли, че трябва да харесвате всякакви идейни графити с морална претенция? Например един трафопост боядисан с българския трикольор или бетонна стена с огромен грозен графит прекопиран от лош портрет на Левски? Или, да кажем, вие харесвате Рембранд. Това значи ли, че трябва да харесвате портрета на Сталин или на Хитлер, нарисуван от подмазвач-художник в стил Рембранд, защото диктаторът е искал да се впише в художествената класика? Важно е и за един човек на изкуството и за един политик да са опитни в своя занаят, да бъдат професионалисти. Но един човек на изкуството, дори и да е опитен в занаята си, без чувство за красиво и добро не може да бъде голям творец. И един политически лидер без усет за красиво и добро не може да бъде морален еталон. Красиво и добро са едно и също нещо. Крайно време е да се създаде една световна партия, която да се бори с грозното — и в изкуството, и в човешките взаимоотношения. \"Красивите и умните\" срещу грозната и глупава арогантност на властта. И политическата и икономическата власт.", "date": "2017.08.05", "title": "Етика и естетика (или \"красивите и умните\" срещу грозната и глупава арогантност)"}
{"url": "http://www.dnevnik.bg/detski_dnevnik/2017/08/05/3019207_kak_edin_bashta_postroi_za_dushteria_si_uveselitelen/", "text": "Увеселителен парк за всички хора, в който могат да се забавляват и тези със специални потребности. Това е била мечтата на Гордън Хартман от Тексас, САЩ. Когато осъзнал, че няма такова място за 12-годишната му дъщеря, Хартман решил да го създаде сам, разказва Би Би Си. Всичко започнало по време на семейна почивка. Тогава дъщеря му Морган, която е аутист, опитала да създаде контакт с деца, забавляващи се в басейн, но те бързо излезли. А случаят заинтригувал Хартман. Според него децата са се махнали, просто защото не знаели как да реагират при среща с човек със специални потребности. Хартман и съпругата му Маги се опитали да намерят място за забавления, където и хората със специални потребности, и останалите да се чувстват удобно. \"Осъзнахме, че такова място не съществува\", казва Гордън Хартман. Така че през 2007 г. Той взел решението да го създаде сам. Мъжът, който е бивш строителен предприемач, продал бизнеса си през 2005 г., за да основе своя фондация - The Gordon Hartman Family Foundation, неправителствена организация за помощ на хората с увреждания. Увеселителният парк Morgan's Wonderland отваря врати през 2010 г. Той се простира на площ от 25 акра в бивша кариера в Сан Антонио, Тексас, а изграждането му струва 34 млн. долара. Тази година е направена и инвестиция от 17 млн. долара за изграждането на специален воден парк с остров. За атракционите Хартман се е допитал до лекари, терапевти, родители и хора със и без специални потребности. Резултатът е, че паркът разполага със съоръжения като въртележка, чиито колесници са специално оборудвани така, че да може да се качи инвалидна количка. Една трета от персонала са хора със специални потребности. Посетители споделяли на Хартман, че за първи път в живота си са имали възможност да се докоснат до атракциони като виенско колело, приключенска площадка и влакче. От отварянето си досега увеселителният парк е посетен от повече от 1 млн. души от 67 страни. Посетителите с увреждания влизат безплатно. Днес Гордън Хартман разказва, че трима от четирима посетители в парка не са хора със специални потребности. А това според него е точно ефектът, който е искал да постигне – хората да се забавляват заедно и да намерят път към себе си, въпреки различията.", "date": "2017.08.05", "title": "Как един баща построи за дъщеря си увеселителен парк за милиони"}
{"url": "http://www.dnevnik.bg/sport/2017/08/05/3019368_koi_i_kakvi_sa_bulgarskite_nadejdi_na_svetovnoto_po/", "text": "С квалификациите в тройния скок и сериите в бягането на 100 метра при жените днес започва българското участие на световното първенство по лека атлетика. Габриела Петрова и Ивет Лалова ще дадат старта за скромния състав от осем души, който ще представя България в Лондон. Преди година Мирела Демирева донесе първия български медал в леката атлетика на олимпийски игри от златото на Тереза Маринова в тройния скок в Сидни през 2000 г. А от световни първенства на открито страната няма отличие от бронза на Маринова в Едмънтън през 2001 г. В настоящата ситуация изглежда много малко вероятно българският отбор да попадне в класирането по медали. Надежди за добро представяне обаче винаги има, а липсата на големи очаквания може да се окаже плюс за състезателите. \"Всяко наше участие винаги оставя следа. Винаги има изненади. Отборът ни е малък, но силен и с много сърцати атлети\", каза Ивет Лалова пред БНТ в навечерието на шампионата. който стартира в петък и ще продължи до 13 август. Ивет Лалова Вече повече от десетилетие спринтьорката продължава да бъде най-елитният български лекоатлет. В Рио тя записа впечатляващо класиране за финала на 200 метра, цели 12 години след предишното й участие в олимпийски финал. В Лондон Лалова ще запише своето 20-о голямо първенство. Този път обаче шансовете за финал в двете й дисциплини са много малки. Най-добрите и резултати през сезона са 22.82 сек. на 200 метра и 11.26 сек. на 100 метра, които й отреждат съответно 46-о и 72-о място в ранглистата. 33-годишната българка попадна в много силна серия в късия спринт. Тя ще бяха с две състезателки, които са слизали под 11 секунди през 2017 г., и общо четири, които имат по-бързи времена през сезона. За полуфиналите ще се класират първите три от шестте серия и още шест спринтьорки по време.На 200 метра шансовете й за добро класиране са доста по-големи. \"Чувствам се в много добра форма. Определено 200 метра отново ще бъде моят център. Разбира се, всичко по-малко от финал би било прието като неуспех. Но за мен успехът се измерва в други стойности - по-скоро в това, че ще е моето 20-о голямо първенство, че съм здрава и съм готова дори в края на кариерата си да гоня лични рекорди. Обичам работата си и с удоволствие представям България на всеки голям шампионат\", каза Лалова. Габриела Петрова Преди две години на световното в Пекин Петрова беше най-добре представилият се български лекоатлет. Тя завърши четвърта в тройния скок, като скочи 14.66 метра и се размина за много малко с медала. По-рано същата година българката спечели сребро от европейското в зала, а в края на 2015 г. беше избрана за спортист на годината. Две години по-късно Петрова е далеч от онази си форма. Откакто в началото на 2016 г. правата й временно бяха спрени заради употреба на мелдоний (и впоследствие възстановени), тя не успява да се доближи до най-добрите си резултати. В Лондон 25-годишната скачачка ще опита да загърби разочарованието от игрите в Рио и да се пребори за място във финала. Задачата обаче няма да е никак лесна, тъй като личният й рекорд за 2017 г. е 14.19 метра, което й отрежда 20-ото място в света за сезона. Мирела Демирева Сребърната медалистка в скока на височина от Рио 2016 хвана последния влак за Лондон. Тя минава през много трудности през сезона и не успя да покрие квалификационната норма от 194 см. Слабите резултати на останалите състезателки обаче й позволиха да се класира за Лондон.  Демирева е 37-а в ранглистата за сезона с най-добър скок от 190 см. Олимпийските игри в Рио показаха, че в дамския скок на височина липсва постоянство в резултатите и голям брой състезателки имат шансове за отличие. За целта обаче на българката със сигурност ще й е нужен скок, близък до този от 2016 г. (197 см), който на този етап изглежда трудно постижим. Тихомир Иванов Иванов е най-постоянният и прогресиращ състезател в българския отбор този сезон. След като впечатли с класиране за финала на олимпийските игри, през 2017 г. той за пръв път достигна границата от 230 см и дебютира в Диамантената лига с четвърто място в Париж и второ в Рабат. 23-годишният състезател разделя дванадесетото място в ранглистата за сезона и от него определено може да се очаква най-добрият български резултат в Лондон. Радослава Мавродиева Опитната гюлетласкачка по традиция постига много добри резултати в европейските първенства, но не успява да повтори постиженията си, когато стъпи на най-голямата сцена. През 2016 г. тя зае шесто място на световното в зала и пето на европейското, но отпадна в квалификациите в Рио. Българката не успя да стигне до финала и при предишните си две участия на световно на открито - 2011 г. в Дегу и 2013 г. в Москва. Този сезон Мавродиева спечели сребърен медал от европейското в зала с личен рекорд от 18.36 метра и злато от Балканиадата. Дали обаче ще се доближи до този резултат в Лоднон или ще продължи традицията от предишните големи шампионати, остава най-голямата въпросителна в българския отбор. Останалите Националният рекордьор на 3000 метра с препятствия Митко Ценов и състезателите в тройния скок Момчил Караилиев и Георги Цонов са останалите трима български представители в Лондон. С оглед резултатите им и конкуренцията в дисциплините им всичко друго освен отпадане в сериите би било истинско чудо.", "date": "2017.08.05", "title": "Кои и какви са българските надежди на световното по лека атлетика"}
{"url": "http://www.dnevnik.bg/sviat/2017/08/05/3019104_vuv_vending_mashinata_vmesto_kroasan_-_stridi/", "text": "От вендинг машините човек обикновено може да купи нещо сладко или газирана напитка. Но във Франция, където добрата храна е издигната в култ, в такива автомати се продават...  стриди . Все пак е приятно човек да има достъп до деликатеси по всяко време. Идеята принадлежи на Тони Бертолю – фермер, който отглежда  стриди  и чиито машини снабдяват западното крайбрежие на Франция с различни видове от тях денонощно. Френските фермери  следват примера на колегите си, които произвеждат други видове храни. Някога те са продавали стоката си край пътищата, но сега използват машини, за да стигне тя до потребителите. Прозрачният хладилен автомат позволява на купувачите да огледат стоката, преди да я купят. \"Чудесно е, наистина са свежи\", казва пред \"Ройтерс\" турист на остров Ре. Бертолю, който е в бизнеса от тридесет години, приема тази тактика за алтернативен източник на доходи. Той не смята, че вендинг машините може да заместят продажбата по пазарите, рибарниците и супермаркетите. Но те са привлекателни за младите потребители, които са свикнали да пазаруват по интернет и нямат проблем с липсата на човек-продавач.", "date": "2017.08.05", "title": "Във вендинг машината, вместо кроасан - стриди"}
{"url": "http://www.dnevnik.bg/kultura/2017/08/05/3006262_otkus_ot_plamtiashtiiat_sviat_na_siri_hustvet/", "text": "Четем нова творба от Сири Хуствет, една от най-изявените фигури в съвременната американска литература. Сцена на действието е арт общността на Ню Йорк, а основна тема е изкуството. \"Пламтящият свят\" (превод: Милена Попова, 440 стр., цена: 20 лв.) е фикционална антология от текстове на и за художничката Хариет Бърдън, вдовица на прочут арт дилър – ерудирана, талантлива и ексцентрична. Гневна заради дългогодишното пренебрежение на света към работата й, Бърдън измисля сложна мистификация, за да изобличи сексизма в културата, и по-конкретно в арт общността. Хуствет е създала поредния си оригинален, ироничен, разтърсващ роман за творчеството, идентичността и интелектуалната самота, за сложните процеси на човешкото възприятие и за това как несъзнаваните идеи за пола, расата и известността влияят върху начина, по който зрителят разбира дадено произведение на изкуството. Сири Хуствет е родена през 1955 г. в щата Минесота, в семейството на университетски преподавател по скандинавска литература. Съпруга е на изтъкнатия съвременен американски писател Пол Остър. Нейната проза е интелектуално дълбока, същевременно реалистична и провокативна. Героите й минават през перипетии, разкриващи сложните взаимоотношения между половете, предизвикателствата на любовното чувство и себеоткриването, самотата в артистичните среди и дълго пазените семейни тайни. В България са издадени няколко творби на Хуствет, считани от критиката за постижения, които \"не подлежат на категоризация\": романите \"Какво обичах\", \"Омагьосването на Лили Дал\" и \"Лято без мъже\". Мейзи Лорд (редактиран запис) След като се премести в Бруклин, майка ми започна да колекционира бездомни същества – не кучета и котки, а хора. Всеки път като отидех да я видя, в някоя от стаите живееше поредният \"асистент\", поет, скитник или бездомник и аз все се тревожех, че може да я използват, да я ограбят или дори да я убият, докато спи. Твърде много се тревожа; това е хронично. Аз станах тревожникът в семейството – това ми е работата. Мъжът с прякор Барометъра живя при майка ми дълго време. Малко преди да се появи на прага ѝ, беше изкарал две седмици в \"Белвю\". Дърдореше нещо за думите на ветровете и правеше странни жестове, за да намалял влажността. Когато споменах пред майка ми, че се тревожа заради него, тя каза: \"Но, Мейзи, той е благ човек и рисува толкова хубаво\". Оказа се, че е права. Той стана обект на един от моите филми, но имаше и други, по-мимолетни и неприятни типове, заради които не можех да спя нощем, докато Финиъс не се появи и не сложи живота ѝ в ред, но това стана по-късно. Жилището на майка ми беше огромно, преустроено старо хале. Беше на два етажа, единият за живеене, другият за работа. Когато го ремонтира, тя се погрижи да има няколко стаи за \"всичките ми бъдещи внучета\", но аз си мисля, че си е фантазирала и как ще подкрепя млади художници, като им дава жилище и място да творят. Баща ми имаше своята фондация. Майка ми – своята импровизирана творческа колония в Ред Хук. Скоро след като се премести, тя ми каза: \"Мейзи, аз мога да летя\". Енергията ѝ кипеше, меко казано. Прочетох някъде за хипоманията и се чудех дали майка ми не страда от това. Скръбта по починалия може да се усложни от всякакви невротични приливи и отливи, а тя наистина се разболя след смъртта на баща ми. Беше толкова слаба и изнемощяла, едва се движеше, но след като се оправи, стана неудържима. Работеше в ателието си часове наред, а след това четеше по два-три часа, една книга след друга, романи, философия, изкуство, наука. Пишеше в дневници и тетрадки. Купи си един от онези големи, тежки боксови чували и плащаше на една жена, Уанда, да ѝ дава уроци по бокс. Понякога се чувствах като дроб дори само като я гледах. В нея открай време имаше някакъв бяс – можеше да избухне за нещо дребно. Веднъж ме помоли да си измия зъбите, а аз взех да се туткам – ще да съм била седемгодишна – и тогава тя обезумя. Разкрещя се и изстиска в мивката цялата туба. Но през по-голямата част от времето беше търпелива към нас двамата с брат ми. Тъкмо тя ни четеше и ни пееше, съчиняваше дълги истории, които да се харесат и на мен, и на Итън, а това не беше лесно, понеже аз исках да слушам за феи и гоблини, а той – за коли, от които изскачат всякакви оръжия, и за роботи, та ѝ се налагаше да прави хибриди. Цяла година ни разказваше дълга сага за пламляните, които живееха в страна на име Пламия. С много вълшебства, битки и хитроумни оръжия. Помагаше ни с домашните през цялата гимназия. Понякога ѝ се обаждах и от колежа, да я питам за разни неща, за които учех и пишех курсови работи. Майка ми се интересуваше от всичко и като че ли беше чела всичко. Тъкмо тя ходеше по нашите мачове, рецитали и пиеси. И баща ми идваше когато можеше, но той много пътуваше. Като малка понякога отивах да спя при мама, щом той заминеше. Тя говореше насън. Не знам защо го помня, но веднъж тя извика: \"Къде е Феликс сега?\". Децата са егоисти. Знаех, че майка ми е художничка, майсторяща сложни къщи, пълни с кукли, духове и животни, които понякога ми позволяваше да пипам, но никога не мислех за работата ѝ като за професия. Тя беше моята майка. Баща ми я наричаше своята Мадона на Ума. Ужасно е, като си го помисля, но никога не ми е минавало през ум, че майка ми е неудовлетворена или нещастна. Сигурно я е боляло от непрекъснатото отхвърляне, от несправедливостта, но не мога да кажа, че съм го усещала като дете. Тя обичаше да си тананика и да се полюшва, докато работеше върху някоя от конструкциите си, а преди да докосне фигурата, потрепваше с пръсти във въздуха край нея. Понякога вдишваше миризмата на материалите и въздишаше. Затваряше очи от време на време и обичаше да казва, че за нея няма изкуство без тялото и ритмите на тялото. Естествено, докато бях тийнейджърка, за мен тези жестове и тикове бяха ужасно смешни и се мъчех да предотвратя възможността някой от приятелите ми да ги види. Когато бях седемнайсетгодишна, тя ми каза веднъж: \"Мейзи, имаш късмет, че не си наследила бюста ми. При дребна жена големите гърди са привлекателни; при едра жена плашат – говоря за мъжете\". Помислих си, че тя смята, че нейната женственост, тялото ѝ, ръстът ѝ са повлияли на живота ѝ. Това се случи много преди псевдонимите, по време, в което аз снимах първия си филм в гимназията, визуален дневник, както го наричах – много претенциозен. Безброй дълги, мрачни кадри на приятелите ми, вървящи по улицата или седящи в стаите си у дома в състояние на екзистенциално терзание. Какво общо имаха с това гърдите ми? Много, много по-късно, когато всичко излезе наяве, ме осени ужасяващата мисъл, че тя е била права. Разбира се, тогава вече бях пораснала и самата аз бях изтърпяла своя дял омаловажаване и предразсъдъци в работата си. Преди смятах, че тя бе използвала тези мъже като паравани, за да докаже нещо, и бе успяла, поне донякъде, но когато прочетох откъса от спомените ѝ и нейните дневници, видях колко комплицирани са били отношенията ѝ с тях, видях, че маските са били и реални. Тя е била жертва на ужасно неразбиране. Тя не беше пресметливо чудовище, използващо кого ли не. Според мен никой не знае кога наистина за пръв път е започнала да мисли за псевдонимите. През осемдесетте години, под името Роже Резон, е публикувала в едно списание трудносмилаема статия за манията по Бодрияр, правейки на пух и прах неговата теза за симулакрума, но малцина са ѝ обърнали внимание. Помня, че когато бях петнайсетгодишна, цялото семейство ходихме на екскурзия до Лисабон и тя отиде до статуята на Песоа и я целуна. Каза ми да го прочета, а както се знае, той е бил известен с така наричаните от него самия хетероними. Тя беше дълбоко повлияна от Киркегор. Несъмнено поривът ѝ да бъде други хора идваше от нейното детство. Най-добрата приятелка на майка ми, Рейчъл Брифман, е психиатър и психоаналитик. Може би тя е права, като казва, че психотерапията пусна на воля една Хариет Бърдън, която никой от нас не бе виждал дотогава, заедно с ред други личности, или персони, които отдавна бяха дремали в нея. Говоря не за множествено личностно разстройство, а за мно- голиките Азове на твореца, които излизаха наяве и се нуждаеха от тела. Само преди година не бих могла да кажа нищо от това, но постепенно започнах да виждам майка си в различна светлина или, по-скоро, в няколко различни светлини. Но това се случваше в продължение на години. Когато за пръв път видях \"Сън-спомен\", не бях подготвена за това. Той ме шокира. Една неделя заведох дъщеря си Ейвън до Ред Хук за късна закуска. Оскар, съпругът ми, не дойде с нас. Не помня защо. Вероятно е трябвало да пише доклад за някое от децата, с които работи. (Той има докторска степен по психология и приема частни пациенти, но отделя време и за осиновени деца в системата, за което му плащат символични суми.) Ако в онзи момент майка ми е имала някакви бездомници, не ги видяхме. Ейвън току-що беше проходила, тоест ще да е било пролетта на 1996 година, и закуската се оказа изпълнена с преживявания, защото дъщеря ми непрекъснато тепаше, тоест ходеше и падаше, пак ходеше и пак падаше. Майка ми пляскаше с ръце и се смееше, а Ейвън беше много щастлива, отново и отново показваше какво може, докато не капна, захленчи и се сгуши да подремне на едно канапе, обградена от възглавници, за да не се изтърколи на пода. Майка ми имаше много възглавници, и в приглушени, и в ярки цветове. Тя често говореше за цвета и значението му. Цветът, казваше тя, има осезаемо значение. Преди да можем да дадем име на цвета, който виждаме, той е в нас. Докъде бях стигнала? Когато Ейвън се събуди, майка ми каза, че иска да ми покаже нещо, над което работи, и ме заведе в дъното на ателието си, което тогава още беше в ремонт. Беше построила малка стая с млечнобели полупрозрачни стъклени стени. Различавах през стената някаква фигура и изведнъж разбрах, че гледам баща си, седнал в едно кресло. Вероятно приликата беше в позата, понеже, когато майка ми отвори почти невидимата врата, тялото, което толкова бе приличало на баща ми, имаше размазани черти на лицето, но беше облечено в един от костюмите на баща ми, а в скута му лежеше отворен \"Дон Кихот\", неговата любима книга. Щом погледнах надолу, видях, че подът е застлан с хартия. Ксерокопия, записки, бележки, правени от баща ми, и драскулици с почерка на майка ми по червените квадрати на линолеума. Имаше три миниатюрни стълбища, които тръгваха нагоре и стигаха до трите стени. На една от стените имаше грубо скицирани пет врати. Аз избухнах в сълзи. Тогава и Ейвън се разплака, а майка ми се опита да оправи нещата. \"Съжалявам, толкова съжалявам.\" Типично за нея. Не понасяше да гледа разстроени хора. Въздействаше ѝ буквално физически. Обгръщаше с ръце торса си, сякаш някой я е ударил. Мина ни, но преди да се кача в таксито с Ейвън, майка ми ме погледна в очите. Суров поглед, не студен, но строг, така както понякога ме гледаше като малка, когато я бях излъгала, хитрувала или ударила Итън. Помня го, защото изпитах вина, макар причината да не ми беше ясна. Тя затвори очи, отвори ги и каза със спокоен тих глас: \"Съжалявам, че се разстрои, Мейзи, но не съжалявам, че го направих. Боя се, че има и други сънища и те трябва да излязат навън\". Тя се усмихна тъжно и ни изпрати до колата, която ни чакаше. Още я виждам в мига, в който се обърна с гръб към нас. Ще ми се да я бях снимала тогава. Там, до реката, е красиво, с изглед към Статуята на Свободата, но беше и запуснато, по-неприветливо от сега, и гледката на майка ми, крачеща към тухлената сграда под огромното облачно небе, ме накара да изпитам чувството, че я губя. Навремето се чувствах така, когато се сбогувах с нея на тръгване за летния лагер. А след това – нещо съвсем дребно – забелязах, че тя е оставила косата си да расте и сякаш на главата ѝ имаше малък див храст.", "date": "2017.08.05", "title": "Откъс от \"Пламтящият свят\" на Сири Хуствет"}
{"url": "http://www.dnevnik.bg/sport/2017/08/05/3019403_nishikori_sreshtu_zverev_i_andersun_sreshtu_sok_sa/", "text": "Шампионът от 2015 г. Кей Нишикори спаси три мачбола срещу 225-ия в световната ранглиста Томи Пол и се класира за полуфиналите на турнира във Вашингтон. Японският тенисист спечели с 3:6, 7:6 (8), 6:4 в драматичен двубой, продължил два часа и 40 минути. Нишикори изоставаше със сет и 3:5 във втория. Участващият с \"уайлд кард\" Пол, който е шампион от \"Ролан Гарос\" при юношите за 2015 г., обаче не успя да стигне до най-голямата победа в професионалната си кариера. 20-годишният американец първо пропусна мачбол при 5:3, а след това не успя да затвори мача на свой сервис. В последвалия тайбрек той имаше още две възможности да спечели - при 6:5 и 8:7. Нишикори обаче отново се измъкна, спечели тайбрека с 10:8, за да изравни сетовете. В третата част световният номер 9 направи решаващ пробив за 2:1 и успя да удържи аванса си до края. В битка за място на финала японецът ще се изправи срещу Александър Зверев. Първата ракета на Германия нямаше никакви проблеми срещу руснака Данийл Медведев, който  в предишния кръг победи Григор Димитров . Зверев се наложи с 6:2, 6:4 за едва 57 минути игра. Другият полуфинал ще противопостави Кевин Андерсън и Джак Сок. Южноафриканецът спечели тежък мач с индийския квалификант Юки Бамбри - 6:4, 4:6, 6:3, а американецът елиминира шампиона от 2014 г. Милош Раонич след успех със 7:5, 6:4.", "date": "2017.08.05", "title": "Нишикори срещу Зверев и Андерсън срещу Сок са полуфиналите във Вашингтон"}
{"url": "http://www.dnevnik.bg/bulgaria/2017/08/05/3019407_boiko_borisov_spria_zapovedta_za_zabrana_na_deinosti_v/", "text": "Премиерът Бойко Борисов разпореди на министъра на околната среда и водите Нено Димов да спре изпълнението на заповедта, с която  се забраняват всякакви дейности  в териториите в района на Балчик, Каварна и Шабла, попадащи в \"Натура 2000\", съобщиха от пресслужбата на Министерския съвет. Малко по-късно от Министерството на околната среда и водите съобщиха, че министър Димов отменя заповедта си за забраната. До решението се стигна след като от вчера земеделци, рибари и представители на туристическия бранш от Крайморска Добруджа протестират срещу заповедта. Днес те блокираха за 2 часа пътя Каварна-Калиакра при село Българево, съобщи БНР. По повод продължилите и днес протести на жителите на трите морски общини в област Добрич - Каварна, Балчик и Шабла министърът на околната среда и водите Нено Димов заяви по-рано, че по времето на управлението на тройната коалиция е била заложена бомба по отношение на \"Натура 2000\" и тази бомба е дошло времето да избухне. Около 11 часа блокадата на пътя от село Българево към Калиакра беше вдигната, след като стана известно, че министър-председателят Бойко Борисов е разпоредил да се спре изпълнението на спорната заповед. В неделя ще се проведе среща между министър Димов, кметовете на трите морски общини и представителите на инициативните комитети, за да се обсъди ситуацията. Министър Димов трябва да покани и еврокомисаря за околната среда и рибарството Кармену Вела да посети района и да се запознае в различните гледни точки. Според премиера ситуацията е резултат от недалновидни и неправилни управленски решения на кабинета \"Станишев\" и тогавашния министър Джевдет Чакъров. В съобщението се посочва, че през 2006 година определянето на зоните по мрежата \"Натура 2000\" е било възложено на екоорганизации, а не на научни институти. Това е довело до съдебните дела срещу България и  решението на Съда на ЕС , в резултат на което е издадена заповедта за спиране на строителни, земеделски и рибарски дейности във въпросните райони. В съобщението се казва още, че премиерът ще разговаря с председателя на ЕК Жан-Клод Юнкер във връзка със санкциите, които България ще трябва да изтърпи заради спирането на заповедта. В петък протестиращите пред общината в Каварна заявиха, че ако забраната остане, поминъкът на хората в Крайморска Добруджа ще бъде унищожен. \"Политиката на правителствата е да вървят против собствения си народ. Ние имаме дворове по три, по четири декара, останали от дедите ни. Това е нашият поминък\", казват протестиращите, цитирани от БНР. По думите им управляващите искат да направят национализация на земите им. Също вчера коалицията от неправителствени организации  \"За да остане природа в България\" обвини Министерството на околната среда и водите , че представя манипулативно информацията за забраната за строителство в защитената зона \"Калиакра\" и че там не може да се извършва земеделска дейност, като целта е да се настрои обществото срещу европейската мрежата \"Натура 2000\". В писмо, разпространено до медиите, екокоалицията настоява МОСВ да се съобрази със съдебното решение и \"да не се опитва да прави политически сделки с когото и да е било в полза на олигархични кръгове в България\". Решенията на Европейския съд  задължават България да възстанови унищожените степи и коридори за миграция на птици, като демонтира ветрогенератори и голф игрище, защото българското правителство ги е разрешило незаконно. Вчера министърът на околната среда Нено Димов заяви на извънредна пресконференция, че решението не предвижда премахване на изграденото до момента. Според природозащитниците е налице \"замазване очите на обществеността и местните хора\", което обаче поставя управляващите във финансов риск да плащат неустойки на частните фирми и да носят политическата отговорност за това. В петък Нено Димов каза, че ще се поиска за новия програмен период  да бъдат насочени средства по Програмата за развитие на селските райони  за компенсаторни мерки заради забраната за строителство там.", "date": "2017.08.05", "title": "Бойко Борисов спря заповедта за забрана на дейности в района на Балчик, Каварна и Шабла"}
{"url": "http://www.dnevnik.bg/kultura/2017/08/05/3019411_dnes_e_posledniiat_den_na_izlojbata_na_ivan_milev_v/", "text": "Днес е последният ден на изложбата \"Иван Милев. Посоки\" в Софийската градска художествена галерия, която обелязва 120 години от рождението на един от  най-интересните български художници . Открита през юни, тя събира произведения от Градската галерия в Кюстендил, Националната галерия и частни колекции, някои от които не са излагани публично от години. Предаставени са живопис, рисунки, илюстрации, проекти за сценография и интериори, правени от известния художник, най-изявен представител на сецесиона у нас. \"Посоки\" предизвика голям интерес и дори към края на работното време на галерията вчера бе пълна с посетители. Милев е роден на 19 февруари 1897 г. и умира през 1927 г., ненавършил 30 г., от инфлуенца. След като бъде закрита утре в София, изложбата ще бъде показана в родния му град Казанлък.", "date": "2017.08.05", "title": "Днес е последният ден на изложбата на Иван Милев в София"}
{"url": "http://www.dnevnik.bg/biznes/potrebiteli/2017/08/05/3019415_komisiiata_za_potrebitelite_e_sustavila_120_akta_ot/", "text": "От началото на летния туристически сезон Комисията за защита на потребителите (КЗП) е съставила близо 115-120 акта за нарушения, но те не са повече в сравнение с предишни години. Това съобщи пред БТА председателят на комисията Димитър Маргаритов, който снощи присъства на откриването на новия термален комплекс в курорта \"Св.Св.Константин и Елена\", в който са инвестирани 6 милиона евро. Той посочи, че най-честите нарушения са свързани с разминаване между обещаното и полученото на място, т.е. липсват определени услуги. По думите му, чрез предлагане на нещо допълнително търговците успяват да компенсират потребителите. Има и по-дребни нарушения, свързани с липса на някои задължителни реквизити, които законът изисква, но които не са в състояние да провалят почивката на туристите, заяви Маргаритов. Той коментира, че потребителите на туристическия продукт стават все по-активни, но уточни, че това не означава, че нарушенията са повече. Според него, това означава, че хората познават правата и знаят, че има институции, които могат да реагират, когато има някакъв проблем. Маргаритов каза още, че комисията получава повече жалби от български туристи. Сигналите от тях постъпват в комисията основно чрез сайта й и виртуалните приемни. Маргаритов обясни, че комисията е извършила почти 2000 проверки, като част от тях са съвместни с други институции. Според него, търговците си дават сметка, че качеството на туристическия продукт трябва да бъде високо от началото до края на сезона, за да може да се очаква и през следващите години повишаващ се интерес към Черноморието ни. Той обобщи, че като цяло се отчита спокоен летен туристически сезон и допълни, че не се наблюдават повече нарушения или някакви сериозни проблеми по време на сезона.", "date": "2017.08.05", "title": "Комисията за потребителите е съставила 120 акта от началото на туристическия сезон"}
{"url": "http://www.dnevnik.bg/sport/2017/08/05/3019414_grigor_dimitrov_zapochva_mastursa_v_kanada_sreshtu/", "text": "Григор Димитров ще се изправи срещу Миша Зверев или тенисист от квалификациите в първия си двубой в турнира от сериите \"Мастърс 1000\" в Монреал. Българинът е поставен под №7 в надпреварата и ще започне участието си директно от втория кръг. Димитров попадна в третата четвърт на схемата, където другият почиващ на старта е Доминик Тийм. 23-годишният австриец е поставен под №3. Първият му съперник ще е квалификант или Диего Шварцман от Аржентина, а среща с Димитров е възможна на фаза четвъртфинал. Първият поставен, когото българинът може да срещне, е №10 Томаш Бердих в третия кръг. Полуфиналистът от \"Уимбълдън\" стартира срещу Николоз Басилашвили, а при успех ще срещне победителя от мача между Робин Хаазе и Алберт Рамос.  Водач в тази втора половина на схемата е шампионът от \"Уимбълдън\" и Australian Open Роджър Федерер, който ще преследва трета титла в Канада и първа от 2006 г. насам. Швейцарецът е поставен под №2, а първият му съперник ще е представител на домакините, участващ с \"уайлд кард\" - Вашек Поспишил или Питър Полански. Освен Федерер поставени в последната четвърт са №5 Кей Нишикори, №12 Роберто Баутиста Агут и №15 Джак Сок. В тази част има още няколко солидни играчи, сред които Гаел Монфис, Давид Ферер и Стив Джонсън. Рафаел Надал е поставен под №1 в турнира. Испанецът ще преследва четвърта титла в Канада след 2005, 2008 и 2013 г. Ако грабне трофея, той ще изравни рекорда на Новак Джокович (2007, 2011, 2012 и 2016 г.), който  няма да играе до края на сезона заради контузия . Надал започва турнира срещу голямата надежда на хърватския тенис Борна Чорич или квалификант. Първият поставен, когото носителят на 15 титли от Големия шлем може да срещне, е №14 Джон Иснър. Американецът ще играе с Хуан Мартин дел Потро в един от най-интригуващите мачове от първия кръг. Другите поставени в първата четвърт на схемата са №6 Милош Раонич и №9 Давид Гофен. Във втората четвърт се събраха №4 Александър Зверев, №8 Жо-ВИлфред Цонга, №11 Пабло Кареньо Буста и №16 Ник Кириос. Тук попаднаха още няколко изявени играчи като Кевин Андерсън, Ришар Гаске, Жил Мюлер, Сам Куери и Карен Хачанов.", "date": "2017.08.05", "title": "Григор Димитров започва мастърса в Канада срещу Миша Зверев или квалификант"}
{"url": "http://www.dnevnik.bg/zelen/2017/08/05/3019418_sasht_potvurdiha_izteglianeto_si_ot_parijkoto/", "text": "САЩ изпратиха в ООН писмено потвърждение на намерението си да се оттеглят от Парижкото споразумение за климата, но ще продължат да участват в международните преговори, съобщи Държавният департамент в изявление, цитирано от \"Франс прес\" и БТА. Вашингтон ще участва например в следващата годишна конференция на ООН по въпросите на климата през ноември в германския град Бон. \"Това участие ще включва текущите преговори по основните насоки за прилагане на Парижкото споразумение\", посочва Държавният департамент. Съгласно правилата на споразумението официално известяване за оттегляне от него може да настъпи едва три години след влизането му в сила, което е ефективно от 4 ноември 2016 г. Това означава, че президентът Доналд Тръмп ще може официално да денонсира споразумението чак в края на 2019 г. След това има едногодишно предизвестие преди реалното оттегляне от споразумението. \"Както каза президентът, той има готовност да се върне в Парижкото споразумение, ако САЩ могат да намерят по-изгодни за тях условия - за икономиката им, за гражданите им и за данъкоплатците им\", отбелязва дипломатическото ведомство на САЩ.", "date": "2017.08.05", "title": "САЩ потвърдиха изтеглянето си от Парижкото споразумение, но ще участват в преговорите за климата"}
{"url": "http://www.dnevnik.bg/razvlechenie/2017/08/05/3019420_video_despacito_veche_e_nai-gledaniiat_klip_v_youtube/", "text": "Летният хит Despacito на пуерториканеца Луис Фонси и рапъра Деди Янки вече е най-гледаният клип в Youtube на всички времена. През изминалата нощ видеото към песента на Луис Фонси и Дади Янки премина границата от 3 млрд. гледания в YouTube и победи досегашния първенец - песента See You Again на Уиз Калифа от саундтрака на \"Бързи и яростни\".   Калифа държа рекорда по-малко от месец, детронирайки дългогодишния първенец - Gangnam Style на корееца Сай. По-рано латиноамериканската песен стана най-слушаната в интернет изобщо, задминавайки рекорда на Джъстин Бийбър. Самият той допринесе за популяризацията й със своя ремикс. Деди Янки благодари на почитателите си през акаунта си в \"Инстаграм\". \"Мерси, YouTube, за успеха на Despacito, осъзнаваме влиянието на платформата. Музикалната индустрия се е променила, правилата са се променили и YouTube е отговорна за това\", заяви той.", "date": "2017.08.05", "title": "Видео: Despacito вече е най-гледаният клип в YouTube на всички времена"}
{"url": "http://www.dnevnik.bg/bulgaria/2017/08/05/3019423_sled_poredniia_incident_v_borisovata_gradina/", "text": "Дървото, чийто клон  падна вчера в Борисовата градина и рани жена , било здраво на вид и инцидентът не е можел да бъде предотвратен с досегашните мерки на общината, коментира Милена Васева, директор \"Паркове и градски градини\" в Столична община, пред \"Нова телевизия\".", "date": "2017.08.05", "title": "След поредния инцидент в Борисовата градина общината ще обследва дърветата със специална апаратура"}
{"url": "http://www.dnevnik.bg/sport/2017/08/05/3019427_gabriela_petrova_otpadna_v_kvalifikaciite_na_troiniia/", "text": "Габриела Петрова не успя да се класира за финала в тройния скок на  световното първенство по лека атлетика в Лондон.  Спортист номер 1 на България за 2015 г. отпадна в квалификациите след най-добър опит от 13.90 метра, който й отреди 17-о място в крайното класиране. В надпреварата участваха 26 състезатели. Петрова имаше личен рекорд за сезона 14.19 метра, който щеше да й е достатъчен за място във финала в Лондон. 25-годишната скачачка преодоля 13.66 метра в първия си опит, 13.90 метра във втория и 13.62 метра в третия. Най-добър резултат в квалификацията постигна представителката на Казахстан Олга Рипакова. Олимпийската шампионка от Лондон 2012 скочи 14.57 метра при единствения си опит. Сребърната медалистка от Рио 2016 Юлимар Рохас от Венецуела зае второ място с 14.52 метра. Португалките Сузана Коща и Патрисия Мамона са трета и четвърта съответно с 14.35 и 14.29 метра, а настоящата олимпийска шампионка Катерин Ибаргуен даде седми резултат - 14.21 метра. За финала се класираха 12 състезателки - пет от група А, в която скачаше Петрова, и седем от група В. Седем от финалистките преодоляха квалификационната норма, която беше 14.20 метра. С последен резултат до битката за медалите стигна испанката Ана Пелетейро - 14.07 метра. Преди две години на световното в Пекин Петрова беше най-добре представилият се български лекоатлет. Тя завърши четвърта в тройния скок, като скочи 14.66 метра и се размина за много малко с медала. По-рано същата година българката спечели сребро от европейското в зала. ", "date": "2017.08.05", "title": "Габриела Петрова отпадна в квалификациите на тройния скок"}
{"url": "http://www.dnevnik.bg/razvlechenie/2017/08/05/3019426_tuitovete_na_trump_biaha_publikuvani_vurhu_toaletna/", "text": "Тоалетна хартия със селекция от най-популярните изказвания на Доналд Тръмп в \"Туитър\" стана хит в \"Амазон\" и естествено предизвика възторзи и противоречия. Цената е 9.99 долара на руло, но наличните количества в момента са разпродадени, предаде ТАСС, цитирана от БТА. Онлайн гигантът отдавна предлага тоалетна хартия с портрета на президента на САЩ, има и такива с лика на кандидата на демократите Хилари Клинтън и президента Барак Обама. Това не попречи на потребителите да се забавляват или да заклеймят новия продукт. \"Бих си поръчал, но се притеснявам за абсорбиращите й качества и че може да доведе до течове\", пише един потребител в \"Амазон\", шегувайки се с постоянното изтичане на информация от Белия дом. Някои от туитовете датират още отпреди Тръмп да се кандидатира за президент и са критика към администрацията на президента Обама. \"Можеш ли да бъдеш импийчнат за гигантска некомпетентност?\", гласи един от тях. Друг пък призовава: \"Не можем да позволим това да продължава. Трябва да нахлуем във Вашингтон и да спрем тази травестия!\" \"Нито един фийд в \"Туитър\" не заслужава до такава степен да потъне в канала, това е гигантско. Чувам, че по другите ролки няма никакви думи. Тази хартия има най-добрите думи!\", рекламира я производителят Toilet Tweets, перифразирайки известни изказвания на президента.", "date": "2017.08.05", "title": "Туитовете на Тръмп бяха \"публикувани\" върху тоалетна хартия"}
{"url": "http://www.dnevnik.bg/sport/2017/08/05/3019428_ivet_lalova_se_klasira_za_polufinalite_na_100_metra/", "text": "Ивет Лалова се класира за полуфиналите в бягането на 100 метра на  световното първенство по лека атлетика в Лондон . 33-годишната българка направи силен финален спирнт и завърши трета в третата квалификационна серия с време 11.31 секунди. Лалова даде 23-и резултат в сериите, а към следващата фаза продължиха 24 от 47-те участнички. Българката, която има личен рекорд за сезона 11.26 сек., достига до полуфиналите в късия спринт на четвърто поредно световно първенство. По-бързо от Лалова в серията й бягаха олимпийската вицешампионка Тори Боуи от САЩ (11.05 сек.) и сребърната медалистка в скока на дължина от Пекин 2008 Блесинг Окагбаре (11.22 сек.). Българката се пребори за третата позиция с представителката на домакините Дезире Хенри (11.32 сек.) и Анхела Тенорио от Еквадор (11.33 сек.). Най-добър резултат в сериите постигна германката Джина Люкенкемпер - 10.95 сек. 20-годишната състезателка, чиито по-силни постижения са на 200 метра, единствена слезе под 11 секунди. Това е най-доброто бягане на 100 метра в кариерата й. Претендентките от Кот д'Ивоар Мари-Джози Та Лу и Муриел Ахуре заеха второ и трето място съответно с 11.00 сек. и 11.04 сек. Голямата фаворитка за златото Илейн Томпсън от Ямайка спечели с лекота втората серия, като даде пети резултат - 11.05 сек. Холандката Дафне Схипърс, която на световното в Пекин през 2015 г., спечели златен медал на 200 метра и сребърен на 100 метра, се нареди седма с време 11.08 сек. Полуфиналите са в неделя от 21.10 ч българско време. Финалът между осемте най-добри започва в 23.50 ч. ", "date": "2017.08.05", "title": "Ивет Лалова се класира за полуфиналите на 100 метра"}
{"url": "http://www.dnevnik.bg/photos/2017/08/05/3019367_fotogaleriia_putin_brodi_iz_taigata/", "text": "Пресслужбата на Кремъл разпространи снимки на руския президент Владимир Путин, който лови риба по време на кратка почивка в Сибирския регион.", "date": "2017.08.05", "title": "Фотогалерия: Путин броди из тайгата"}
{"url": "http://www.dnevnik.bg/sviat/2017/08/05/3019288_kakvo_se_sluchi_s_makedoniia_dokato_bulgarite_biaha/", "text": "При посещението си в Скопие за подписване на  Договора за добросъседство  външният министър  Екатерина Захариева  и министърът на отбраната Красимир Каракачанов се отбили, един след друг и за кратко, при един местен журналист, който от десетилетия нарича себе си \"българин\". Само три месеца по-рано Перев, потърсен от български медии след безредиците в парламента, каза, че чуждите дипломати в македонската столица не можели да разберат къде е България в кризата и защо не заема по-активна роля. Журналистът, чийто живот и кариера са белязани от корените му и желанието му да ги отстоява, обаче си тръгнал от двете срещи убеден, че ще дойдат и по-добри времена за българите в Македония. През 2004 г. Перев губи работата си в Македонската национална телевизия, в която прекарва 36 години от живота си. Отива си от телевизията три или четири години преди да се пенсионира. Преди това снима документални филми за български исторически фигури, говори за нуждата да се подпише договор с България. \"Ако минех на страната на СДСМ, че трябва да водим битка с българите, вероятно щях да остана помощник-генерален директор.\" Разказвайки на \"Дневник\" за българското в себе си обаче, той си спомня, че като всички останали, израсли в Титова Югославия, би трябвало да се определя повече като \"сръбски възпитаник\". Научава сръбски още преди да може да се похвали с \"добър македонски\" – в родния му Прилеп \"Политика\" и други сръбски вестници пристигат по-често и по-бързо от скопски издания като \"Нова Македония\". С македонски текстове се сблъсква за първи път в българска книга – по това време единствената на български автор, достъпна по тези земи. \"Сега вече никой не я знае. Но първите букви на македонския научих от тази книга, майка ми ми ги показваше.\" \"С българския език беше друг проблем. До десетгодишна възраст – до четвърти клас – не знаех да чета и пиша. И сега не зная много да пиша, не съм се потрудил. Но моята баба Фанка, екзархийска учителка, един ден ми изпрати пощенска картичка, докато бях на лагер на Преспанското езеро. Тя пишеше само на български и не знаеше сръбски. Аз ѝ върнах картичката в плик и казах, че не разбирам, дядо ми трябва да ми преведе. Когато се върнах оттам, баба ми извади някакъв останал от Първата световна война буквар. Научих се да чета с него. Беше 1955 г. Владеех първо старото българско писмо, с двойно \"е\", с тежкото \"ъ\". След това, когато пръв път имах контакт с български новини, аз бях убеден, че българският правопис е съвсем друг от този, който знам.\" В семейството му България винаги се е възхвалявала като отечество, към което човек може да има камо топли приятелски чувства и разбиране, спомня си Перев. \"Но с времето, когато политиката на Балканите се променяше, видях и осъзнах, че тези събития не носят никакви промени в българо-македонските отношения: те благодарение и на двете страни.\" За него проблемът не свършва с насилствената македонизация в Пиринска Македония. \"Когато четете документите на българския държавен архив за отношенията между Югославия и България по македонския въпрос, ще забележите примиреното поведение на българските ръководители и надмощието на македонската делегация – както например Кръсте Цървенковски ( ) с Тодор Живков. Разбира се, всичко това със силата на Титова Югославия, на 24 милиона души – но, мисля, и с премълчаната поддръжка на Москва.\" \"Много бързо разбрах, че приятелството между Русия и България е само едно изречение, една драскулка. Че насилието в Югославия срещу македонските българи е произвело този ефект – македонизирани хора с антибългарско чувство. Минаването на антибългарски позиции в следващите поколения се увенча с успех и доведе до този момент, в който сега се намираме –  да подписваме договор .\" \"Също отговарях с насилие\" Застъпва идеята за договора дълги години, но в последните 7 или 8 губи вяра в този подход. Няколко години по-рано поврат идва и в кариерата му – от помощник-директор на Македонската национална телевизия до 2002 г. постепенно е понижен от новия си шеф Гордана Стоич, а впоследствие и принуден да напусне, когато Социалдемократическият съюз на Македония (днес движеща сила зад договора), идват на власт и той се оказва на прицел заради пробългарските си позиции, които у правителството на ВМРО-ДПМНЕ и Любчо Георгиевски срещат по-добро разбиране. \"Говорим си за съдбата на българите в Македония. Как може да гледа на нея един човек, който е расъл в насилие по националния въпрос? Аз, който винаги съм искал договора, последните 4 години исках България нищо да не подпише с Македония, просто да я остави и изолира. Казвах си: \"Решил съм си семейните неща. Аз съм пенсионер, жена ми има пенсия, имам апартамент, синът ми има български паспорт и е в Лондон. България да реши проблема в Македония така, че Македония да изчезне от политическата карта.\" Македонците със своя шовинизъм и антагонизъм с всички други смятах предизвикваха у мен реакцията на едно насилие. На което също отговарях с насилие.\" Моментът на договора обаче, който според властите в Скопие оставя  \"и двете страни недоволни\" , му носи облекчение и огорчение едновременно. Остава горчивото чувство, че тази стъпка е закъсняла с 27 години. \"Че договорът е изнуден с влияние на Европа и другите големи сили. Че партията, за която ние гласувахме и в която се кълняхме, стана най-големият му противник. Че ние сме били лъгани от едно партийно ръководство 27 години, че макар да сме един разделен народ и сега всеки да е за себе си, ще имаме добри отношения.\" Срещите му с българските политици, които го уверяват, че от мига на подписването ще се гледа напред, го изпълват с известен оптимизъм. \"Тези две неща ме увериха, че най-вероятно не съм бил прав в последните 7-8 години. Във всеки случай трябва един дял от македонското общество – и македонските българи, и онези, които се чувстват етнически македонци от Александър Македонски насам - да надраснат себе си. А ще е трудно – в Македония никога не е имало политически демократично общество в последните сто години.\" Трудно се говори за \"македонските българи\"  Ден след подписването на договора, в кафене на 10 минути от правителството, където Бойко Борисов и Зоран Заев правят историческата стъпка, той смята, че положението на македонските българи с нищо не се е променило и те остават \"най-обезправената част на един етнос в Европа\". Не са реагирали, нито ще го направят в следващите няколко дни, и българските организации – включително Асоциация РАДКО, до която той е най-близък и която смята да изчака в изявите си по темата, за да види как ще се изпълнява договорът. Всъщност и на него, и на други събеседници, с които \"Дневник\" разговаря, е трудно да говорят за \"македонските българи\" като една единствена общност. На последното преброяване през 2002 г. едва 1417 души се регистрират като българи. Редица представители на сдружения в Македония и правителства в София обаче твърдят, че самоопределящите се по този начин са всъщност няколко хиляди души, според Владимир Перев са между четири и пет хиляди. Не са еднакви и в начина, по който възприемат миналото или настоящето. През 19 в. родът му в Прилеп е на \"селски попове и полуписмени свещеници\", знаещи църковнославянския език и приели някои гръцки елементи в богослужението, но настоявали за формиране на българска екзархия. Баща му прекъсва духовническата традиция, за да стане учител, а по-късно – български офицер в Първата световна война. След войната минава на страната на Тодор Александров и Иван Михайлов и отстоява идеята, че трябва да има самостоятелна Македония с единствено български елемент. В рода на доскорошния директор на\" Отворено общество\" в Македония Владимир Милчин пътят е друг – свързан е с рода на прилепския архимандрит Методий Кусев, един от водачите на движението за българска църковна независимост. Единият дядо на Милчин е михайловист и организатор на атентата срещу шефа на сръбската полиция Жика Лазич; другият минава през няколко трансформации, а синът му, завършилият право в София актьор и режисьор Илия Милчин, става комунист. Владимир Милчин на свой ред е огласен през 2012 г. като сътрудник на югославските тайни служби. \"Не помня обаче някога да е отричал българското минало на предците си. Просто подминава тази тема,\" отбелязва Перев. В Охрид, обратно, голяма част от изповядващите българска идентичност през 20 в. в началото са на страната на убития по поръчение на Михайлов Александър Протогеров (чийто роднина е висшият функционер във ВМРО-ДПМНЕ Мартин Протогер), но след Втората световна война и те вече са комунисти, живеещи под влиянието на сърбизираната Македонска комунистическа партия. Така македонските българи тръгват от различни позиции. Между тях има най-малко общо кратно – българското самосъзнание. \"Да, то съществува. Но Трудно е и да се разберат последиците от договора за македонската политика, без да се има предвид ситуацията от последните 17 години и недоволството сред много потомци на македонски българи, че преминалите твърдо на страната на комунистите остават привилегировани и след началото на демокрацията, а вярвалите в михайловизма и самостоятелната македонска държава все още се отричат. Като всички, които са били в активна възраст в годините на социалистическа Югославия, Перев едва в късен етап на живота си има възможност да гласува за партията, за която иска. От 1991 г. той и обкръжението му винаги гласуват за ВМРО (формирано от потомци на михайловистите), а когато Любчо Георгиевски се отделя от основното тяло на организацията и формира ВМРО-Народна партия, вотът става \"по съвест – за което ВМРО искаме и за който искаме кандидат.\" Няколко години преди отделянето Георгиевски като премиер и българският му колега Иван Костов подписват Декларацията за добросъседство –  първообраз на сегашния договор . Тогава ВМРО-ДПМНЕ дава пълната си подкрепя на документа, а СДСМ е яростен противник. Десетилетие по-късно обаче частта от тези верни гласоподаватели, все още водени от \"михайловистките\" си представи, изоставят вече водената от Груевски партия – научават, че лидерът е решен да издигне Георге Иванов за втори президентски мандат с аргумента, че \"магаре да сложат, и него ще изберат\". \"Ако трябва да избирам между Георгиевски и Груевски, аз ще съм за Георгиевски. Но той има големия грях, че не разби комунистическата клика в Македония. Груевски това го направи. Разби ги напълно. А те се реконструираха, рекомпонираха и му донесоха Заев. Човека, за когото цяла Македония мислеше, че няма нито образование, нито интелектуален капацитет. Заев, за когото никой не мислеше, че може да си оправи пътя в Скопие, един локален кмет ( ) – Заев се показа по-държавнотворен от тях.\" \"Селянинът от Струмица\" В България хората, които следят македонския политически живот (а и някои българи в Македония), често обвиняват и самия Заев, че е наследник на линията на Бранко Цървенковски, предшественика му на председателския пост, който имаше твърди антибългарски позиции. Перев не е съгласен. \"СДСМ винаги са били на антибългарски позиции. Министърът на отбраната Радмила Шекеринска, която се прегръщаше с колегата си Красимир Каракачанов, преди казваше десетки отровни думи срещу него. Не съм чул Каракачанов да е казал нещо срещу нея. Но СДСМ ще трябва да се променят – те бързо разбраха, че са наследници на нещо, което не съществува. Те дълго време се гордееха с връзката си с Комунистическата партия на Югославия или на тази на Македония; но вече не съществува Югославия, не съществува Комунистическата партия на Македония, не съществува Македония, каквато те и аз я познавахме, а Тито е мъртъв. Но това не искаха да го приемат. СДСМ беше градска партия, елитна, партия на хора, които живеят с труда на предците си. Бащите и дедите на ръководителите конфискували народния имот през 1944 г., заграбиха имотите а хората, а децата им заграбиха прекрасни къщи, които откупиха от държавата. Вземаха, когато беше денационализацията, за по няколко десетки хиляди марки и ги продадоха за милиони евро. Седяха по заведенията. Това бяха хора, обикаляли Западна Европа. Знаеха чужди езици, образовани по социологически институти, но нищо не струваха. Бяха и не можеха да поемат пътя на приближаване към България. Антибългарското чувство беше в техния ген. Те знаеха, че живеят на чужди имоти. С пари, конфискувани от хората. Че предците им са ги гонили българите до дупка. Затова имаше потребност от нова кръв. Беше нужно да дойде \"селянинът от Струмица\", който казваха, че продавал пиперки и домати, и да им промени кръвната група, да им промени генетичния код. Те още не вярват в това. Само Заев вярва в договора. Всички други мислят, че ще се измъкнат някак. Но и това ще се овладее.\" \"Дневник\" отправи към представители на СДСМ въпроси, свързани с негативни коментари за България и българите, правени през последните години, но към момента на настоящата публикация все още не е пристигнал отговор. \"Може би тъкмо по-обикновени хора като Борисов и Заев ще се справят по-лесно с последиците от договора, каквито и да са те, добри или лоши. А лошите няма да са за македонските българи – у мен негативизмът не идва от притеснение за тях, а от годините на унижение, на спънки. Отваряш си досието и виждаш какво са говорили другите за тебе и защо не си направил кариерата, която си заслужавал. Върху македонския народ също няма да има. Даже и онези, които мислят, че са потомци на Александър Македонски, и те ще спечелят. Ще могат повече да пътуват, да инвестират, по-лесно ще влязат в Европейския съюз. Последици обаче може да има един ден онези, на които им е внушавано, че договорът вреди на македонското национално достойнство, могат да потърсят на избори сметките и Заев да падне. Тогава няма да се промени нищо. Ще дойде Груевски, ще поеме властта и какъвто е безхарактерен, ще остави договора. Вие мислите, че Груевски ще има сила да отнеме договора? Той никога такава храброст не е показвал. Страх и зависимост Деликатни етнически въпроси изправят Заев пред още едно изпитание – в обществения дневен ред се върна темата за преброяването, очаквано повдигана най-настойчиво от албанските партии. Годината на последното завършено преброяване, 2002 г., е далечна по международните стандарти. Последното незавършено, през 2011 г., приключи заради \"нарушения\", след като началото му няколко пъти бе отложено заради различни проблеми. Експерти още тогава предупредиха, че страхът на управляващите да признаят официално промяната в съотношението между македонците и албанците ще попречи да се състави ясна демографска карта. \"Ако останеше Груевски на власт, никога нямаше да има преброяване,\" казва Перев. \"Не знам дали скоро, но мисля, че европейската политика ще принуди Заев да го направи. Една държава, която няма преброяване, няма ясна представа за себе си. Тая държава не може да функционира. Мисля, че ще го принудят, но това ще му бъде най-тежкият изпит в кариерата. Мисля, че той ще се опита да го отложи. Аз да съм на него, бих направил същото.\" По-рано през лятото лидерът на Алианса на албанците Зиядин Села обяви, че \"и българите трябва да могат да се регистрират\" при ново преброяване. Владимир Перев е скептичен към идеята, че скоро, преди или след преброяването, може да се появи графа \"българи\" – да се окаже, че значително по-голям брой от онези 1417 души, отбелязали се преди 15 години, са се регистрирали по същия начин. \"Не и в този момент. Има нещо, което е свързано с българите, но и с власите и албанците в Македония – дори с етническите македонци. Казва се \"страх\". Тук всички власти от 1913 г. насам десетилетия наред са били под сръбска власт с малки прекъсвания и са целели едно и също – да всяват страх и зависимост у народа; не от институциите на власт, а от самоволието на полицията. Това го направи и Груевски. Този страх няма да позволи на много хора да се изявяват като българи. Страхът е толкова силен, че македонците, които са взимали български паспорти – между тях има много хора, които са наследствено българи и си знаят корените, които са отишли да работят в държави като Швеция, Финландия, Дания, се срамуват да си покажат българския паспорт.\" В едно от българските посолства в тези държави един път призовали всички, които чакат за документите си, да дадат път на македонците да минат първи, защото били \"братя\". А те, макар и голяма група, \"Документите им винаги са в ред – да не идват два пъти в консулството, да не ги види никой. Те се плашат да не разбере някой как живеят, с какъв паспорт. А всеки нормален човек, ако живее една година в чужбина, ще разбере, че ако си македонец, си с български паспорт. Но страхът е като програма в компютър, не можеш да се отървеш от него.\" Това дава основание и на поддръжници, и на противници на ВМРО-ДПМНЕ да твърдят от години, че няма как да говорят за компактно \"българско малцинство\" в Македония, тъй като малцина се самоопределят като такива. \"Но не за всичко е виновен Груевски – освен на Любчо Георгиевски той е ученик на Доста Димовска като другите важни в партията му, Антонио Милошоски и Филип Петровски. Димовска водеше кадровата политика, Георгиевски само разместваше министрите. Когато се заговори за българите по негово време, непрекъснато се повтаряше едно: чакайте, още не е времето. Политиката беше да се оставят сърбоманите непокътнати, да не се действа срещу сръбския брат. Това беше политиката и на Георгиевски, и на Димовска – без оглед на факта, че по тяхно време се подписа Декларацията за добросъседство, а премиерът тогава даваше изяви по българската телевизия.\" Днес друг ученик на Димовска, бившият външен министър Антонио Милошоски, е един от най-острите критици на договора. Преди две седмици той влезе в спор с Георгиевски заради информацията, че през 2005 г. е получил български паспорт, а сега яростно се съпротивлява срещу \"размразяването\" на връзките с България. \"Погрешно съм преценил хората като Антонио Милошоски. Не съм чул от другиго, че Милошоски се чувства етнически българин. Това Антонио лично ми го е казвал. И пред свидетели, и пред други хора. Антонио днес се превърна в най-големия антибългарин. И аз не знам – той ли беше истинският Антонио, или сегашният. Поразителното за мен е, че който и да е истинският Антонио, аз греша.\" Самият Милошоски не отвърна на многократни опити на \"Дневник\" да се свърже с него по въпроси, свързани с договора и с позициите му за България. \"Българите бяха заети със себе си\" \"Какво се случи с историческото ВМРО? Събраха ни всичките на топка, сбиха ни като един юмрук и след това ни разбиха. Дезориентираха хората, поставиха сърбомани и хора, съгласни с всичко, които нямаха свое мнение, които щяха да бъдат българи, сърби или цигани, ако трябва, само да допаднат на властите. Ето това положение наследи Груевски. Той се учеше от политиката на предшествениците си. Видя, че българите можеш да ги преместиш където искаш, като тая чаша от едната маса на другата, и никой няма да се бунтува. Грехът обаче беше и на България – че не пое остър курс. Тя не знаеше какво става, Българите бяха заети със себе си, с трупане на капитали и кражби на държавния имот и не се интересуваха от западната си граница. Но изведнъж някой в България разбра, че в Македония се ражда едно духовно чудовище. Запитаха се какво стават, но беше късно. Скоро обаче Груевски изгуби контрол над себе си. Сам не можеше да се контролира. Заобиколен от една върхушка, която го накланяше все повече и повече към насилие и терор. Това беше една машина, измъкнала се от контрола на водача, която разруши всичко, дойде до парламента и доведе до намесата на чуждестранните дипломати, за да се стигне до подписването на договора като първа крачка към стабилизацията на Македония като държава.\" За него историята не може да затвори и раните сред българите, които още вярват, че правата им в Македония могат да бъдат признати. \"Македонските българи умираха като герои, а онези, които останаха, бяха като мъченици. Българската държава престана да се интересува от тях още след деветнадесетомайския преврат от 1934 г. Те на практика останаха без отечество - до 1990 г., пък и след това. Никой от България не показа интерес за съдбата им. Дойде време България да им окаже почит и да помогне за защита на българската кауза в Македония - процес, който ние и семействата ни държахме отворен почти сто години, без да мислим за публична благодарност.\" Да оставим историята на политиците Затова каквато и да е следващата крачка към стабилизация в отношенията, тя не трябва да се оставя на историците въпреки решението на София и Скопие да създадат комисия за спорните въпроси, смята Перев. \"Мисля, че ще има затишие от 6 месеца. Но абсолютно не съм съгласен, че трябва да се остави на историците да решават проблема. Историците нито могат да решат, нито някога са решили нещо. Познавам трима директори на Държавния архив, между тях Цочо Билярски и сегашния Михаил Груев. Те познават всички македонски историци, знаят ги по-добре от мен – семействата, децата. Молят ви се да им отворят архивите, например за българската екзархия. Държавата се намесва – дайте да отворим на нашите братя македонци, да видим какво е станало. Връщат се в Македония и пишат, че Българската екзархия е била злосторническо движение срещу Македония. След два месеца се връщат в София и казват: \"Извинявайте, ама държавата така каза, трябваше да напишем.\" \"Според мен историците са може би най-големите злосторници, които са направили разделението между двата народа. Дори не мисля, че политиците са насърчавали историците да пишат едни срещу други, а по-скоро че историците са писали едни срещу други, за да се подмажат на политиците и да си вземат хонорара. Така историците са създали проблема, а не политиците. Съмнявам се, че някой Лазар Колишевски (друг секретар на МКП – бел. ред.) ще каже, че българите са злосторнически народ, \"туранско-татарско племе, тия монголи, да се върнат откъдето са били.\" \"Така че тази историческа комисия, която ще бъде формирана от македонски и български историци, сложете кръст на това. В тая работа няма нищо. Не знам на кой ум ще служат Борисов и Заев, да пращат хора, които от 30 г. са абсолютно девалвирали отношенията, отново да им дават парите да оставят да донесат невъзможно решение. За някои неща политиците трябва да си поемат политическата отговорност.\"", "date": "2017.08.05", "title": "Какво се случи с Македония, докато \"българите бяха заети със себе си\""}
{"url": "http://www.dnevnik.bg/photos/2017/08/05/3019532_snimka_na_denia_hiliadi_po_ulicite_na_stokholm_v/", "text": "Стотици хиляди днес излязоха по улиците на Стокхолм, за да наблюдават гей парада в града - масова демонстрация в подкрепа на еднополовата любов, съобщи БТА, като цитира ДПА. С около 45 000 участници, 4.3-километровият парад в шведската столица е най-голямото подобно събитие в Скандинавието. \"Стокхолм прайд е весело и колоритно изразяване на любовта, свободата и правото на всеки човек да бъде себе си и да обича когото иска\", написаха на страницата си организаторите.", "date": "2017.08.05", "title": "Снимка на деня: Хиляди по улиците на Стокхолм в подкрепа на еднополовата любов"}
{"url": "http://www.dnevnik.bg/sport/2017/08/05/3019527_levski_zagubi_ot_vereia_v_purviia_si_mach_sled/", "text": "\"Левски\" загуби с 0:2 при гостуването на \"Верея\" в първия си мач след раздялата със старши треньора Николай Митов. Старозагорци се възползваха от слабата игра на отбора, воден в този мач от Асен Букарев, и стигнаха до трите точки с попадения на Георги Андонов и Венцислав Бенгюзов през първото полувреме. Освен от неубедителното представяне на гостите, които пред погледа на собственика на клуба Спас Русев не успяха да създадат почти нищо пред противниковата врата, двубоят беше белязан и от много слабо съдийство на страничните рефери. Георги Калудов не маркира засада при първия гол на \"Верея\", а Румен Иванов отмени редовно попадение на \"Левски\" при 0:2. Тимът на Илиан Илиев записа втора поредна победа и събра седем точки след първите си четири мача. Старозагорци се изкачиха на второ място преди оставащите пет мача от кръга, Илиев продължи серията си без загуба срещу \"Левски\", откакто беше освободен като треньор на сините през 2013 г. \"Левски\" допусна първа загуба в шампионата и след три мача има четири точки, които му отреждат деветото място в класирането. Сините имат един отложен мач - срещу шампиона \"Лудогорец\". Резултатът на стадион \"Трейс арена\" беше откри след едва 124 секунди игра. Защитата на \"Левски\" проспа далечно подаване от свободен удар, Мехди Фенуш се пребори във въздуха и свали топката с глава към Елиаш. Бразилецът изпревари Димитър Пиргов и продължи с гърди към Георги Андонов, който вкара със страхотен изстрел от воле, който намери гоения десен ъгъл на Божидар Митева. Попадението обаче трябваше да бъде отменено, тъй като при подаването на Фенуш към Елиаш бразилецът се намираше в засада. \"Верея\" нямаше никакви проблеми да спира безидейните атаки на \"Левски\", а в 29-ата минута стигна до втори гол. Лошо изчистена топка след центриране отдясно попадна във Венцислав Бенгюзов, който тръгна на двойно подаване с Елиаш. Бразилецът задържа добре между няколко бранители и пусна хубав извеждащ пас за Бенгюзов, който хитро насочи топката в долния десен ъгъл на Митрев. Пет минути преди края гостите трябваше да се върнат в мача, но страничният съдия отмени редовен гол. Роман Прохазка отправи чудесен изстрел от дистанция, а Георги Аргилашки направи страхотно спасяване с помощта на гредата. Топката попадна в Пиргов, който я изпрати в мрежата, но беше маркирана несъществуваща засада. През второто полувреме \"Левски\" продължи да играе много неубедително и не успя да сътвори почти нищо интересно пред вратата на Аргилашки. Върхът в безсилието на сините дойде в 83-ата минута, когато Пиргов спря излизащия сам срещу Митрев Фенуш и получи директен червен картон. В добавеното време \"Верея\" можеше да стигне до трето попадение, но Здравко Илиев пропусна да отбележи, останал сам срещу Божидар Митрев.", "date": "2017.08.05", "title": "\"Левски\" загуби от \"Верея\" в първия си мач след раздялата с Митов"}
{"url": "http://www.dnevnik.bg/zelen/2017/08/05/3019541_po_tri_tona_plastmasa_na_den_popadat_v_cherno_more/", "text": "По три тона пластмаса дневно влизат във водите на Черно море, а за световния океан цифрата е 15 тона ежеминутно. Ако замърсяването продължава със същите темпове, до 2050 г. количеството ще надвиши общото тегло на морските обитатели. Това съобщиха на пресконференция днес от \"Грийнпийс\", чийто кораб Rainbow Warrier акостира в пристанището в Бургас и е отворен за посещения. Мисията на турнето на Rainbow Warrior, който ще посети и Варна на 11, 12 и 13 август, е да разкаже за мащабите на пластмасовото замърсяване и да популяризира мерки за борбата с него. От 1960 г. до днес в околната среда са попаднали 12 млрд. тона пластмасови отпадъци, а една трета от тях са се озовали в морето. Освен че причиняват смъртта на птици и морски бозайници, повечето от тях попадат и в морската храна под формата на микропластмаса. Освен това от организацията цитираха данни на НСИ, че въпреки налагането на такса преди няколко години, употребата на найлонови торбички се е увеличила (екоминистерството  твърди обратното ). Затова те поискаха правителството да следи по-стриктно прилагането й. Други две политики, за които те настояват, са премахването на пластмасовите съдове за еднократна употреба от детските градини и облагането на пластмасовите бутилки с депозит както в северните страни. Rainbow Warrior, специалният съд на \"Грийнпийс\" за изследване и почистване на морето, е в Бургас и през утрешния ден, а на борда му ще има филмови прожекции и ден на отворените врати.  Програмата  ще се повтори и следващия уикенд във Варна.", "date": "2017.08.05", "title": "По три тона пластмаса на ден попадат в Черно море"}
{"url": "http://www.dnevnik.bg/sport/2017/08/05/3019571_levski_shte_podade_jalba_sreshtu_nai-goliamoto_klane/", "text": "Спортният директор на \"Левски\" Даниел Боримиров определи като клане и перфектно изпълнена поръчка съдийството в мача с \"Верея\".  Сините загубиха с 0:2 в Стара Загора , след като страничните рефери първо не маркираха засада при първия гол на домакините, а след това отмениха редовно попадение на гостите при резултат 0:2. \"Съдиите днес свършиха перфектно работата, за която бяха изпратени. Аз по-голямо клане от това днес не бях виждал. Не знам кой ги е пратил, във всеки случай не съм аз. Питайте тези, които правят нарядите. Това беше безобразно съдийство\", заяви Боримиров след двубоя на \"Трейс арена\". \"Първото полувреме чиста засада при гола, след това имаше несъществуваща засада срещу Обертан и кулминацията беше голът, който ни отмениха. Освен това всяко единоборство се свиреше в полза на \"Верея\" през първото полувреме.\" \"Ще подадем жалба, защото такива съдии нямат място в А група. Не помагат на футбола, а напротив - помагат на определени хора\", каза още спортният директор на сините. Той определи представянето на \"Левски\" като слабо. \"Мисля, че доста шум се вдигна цяла седмица върху смяната на треньора. Няма как на футболистите да им е безразлично това и днес видяхме резултата.\" Боримиров обясни, че причината Николай Митов да води тренировките на отбора през седмицата, но да бъде освободен преди двубоя е, че ръководството е решило \"да му спести някои неща\".", "date": "2017.08.05", "title": "\"Левски\" ще подаде жалба срещу \"най-голямото клане\", което Боримиров някога е виждал"}
{"url": "http://www.dnevnik.bg/citat_na_deniia/2017/08/05/3019576_citat_na_denia_vurnahme_se_godini_nazad_-_da_vlizame/", "text": "\"Н Toва заяви старши треньорът на \"Верея\" Илиан Илиев пред \"Диема спорт\"  след победата с 2:0 срещу \"Левски\" . Сините обявиха, че  ще подадат жалба срещу реферите , след като първото попадение за старозагорци дойде след неотсъдена засада, а гол на столичани  при резултат 0:2 несправедливо беше отменен. \"Това, че са сгрешили... Грешили са и в наш ущърб, но не сме излизали да плачем. Нека да си погледнем ние какво сме направили като отбор и вече последна инстанция да кажем: \"Да, играхме супер, но съдията...\" Ако това могат да го кажат ръководителите на \"Левски\", нека да си сложат ръка на сърцето и да кажат, че \"Левски\" е загубил заради съдиите. \"Ако мислят, че не са, нямат право да слизат и да се излагат. Говоря го директно. Срамно е \"Левски\" да търси оправдание, че \"Верея\", който сигурно няма един организиран фен, ги победихме с 2:0, можеше и 3:0 накрая да стане\", каза още Илиев. \"Щом имат претенции, да подават жалби, да изкарат видео. Това им е пътят да се развиват - с жалби срещу съдиите и оплакване\", завърши старши треньорът на \"Верея\", който продължава да няма загуба срещу \"Левски\", откакто беше освободен от \"Герена\" през 2013 г.", "date": "2017.08.05", "title": "Цитат на деня: Върнахме се години назад - да влизаме по тунелите и да крещим по съдиите"}
{"url": "http://www.dnevnik.bg/sport/2017/08/05/3019581_bolt_spesti_sili_za_finala_no_sleze_pod_10_sekundi/", "text": "Световният рекордьор Юсейн Болт се класира с лекота за финала в бягането на 100 метра от световното първенство по лека атлетика в Лондон. Ямайският спринтьор зае второ място във третата полуфинална серия с време 9.98 секунди. По-бърз от осемкратния олимпийския шампион беше само лидерът в световната ранглиста за сезона Крисчън Колман, който финишира за 9.97 секунди. Ямаецът и американецът бяха единствените, които слязоха под десет секунди в полуфиналите. Олимпийският шампион от Атина 2004 Джъстин Гатлин също спести сили за финала и остана втори в първата серия. Той преодоля дистанцията за 10.08 секунди, като завърши на три стотни зад победителя Акани Симбине от Южна Африка. Световният шампион на 100 метра от 2011 г. Йохан Блейк беше най-бърз във втория полуфинал с време 10.04 секунди. Другите трима спринтьори, които стигнаха до битката за медалите, са британецът Рийс Прескод (10.05 сек.), французинът Джими Вико (10.09 сек.) и китаецът Бинтян Су (10.10 сек.). Финалът започва в 23.45 ч. българско време.", "date": "2017.08.05", "title": "Болт спести сили за финала, но слезе под 10 секунди"}
{"url": "http://www.dnevnik.bg/sport/2017/08/05/3019589_ludogorec_oburna_vitosha_bistrica_v_mach_s_shest_gola/", "text": "Шампионът \"Лудогорец\" постигна трудна победа с 4:2 срещу новака \"Витоша\" (Бистрица). Разградчани два пъти изоставаха в резултата, но направиха обрат за втория си пореден успех като гост в Първа лига след този срещу ЦСКА във втория кръг. \"Лудогорец\" събра седем точки след три мача и се изкачи на второ място в класирането. Тимът, воден от Георги Дерменджиев, има три точки по-малко от лидера \"Черно море\", но е изиграл един двубой по-малко. \"Витоша\" допусна трето поражение от четири срещу и остава на последно място с една точка. Дерменджиев заложи предимно на резервни играчи в този мач. Той даде почивка на доста от титуляри от двубоя с \"Апоел\" (Беер Шева) в Шампионската лига, като местата си в стартовия състав запазиха само Козмин Моци, Натанаел, Лукас Саша и Светослав Дяков. Останалите избраници в селекцията на Дерменджиев бяха вратарят Ренан дос Сантос, Георги Терзиев, Сисиньо, Густаво Кампаняро, Върджил Мисиджан, Жоао Пауло и Жуниор Кишада. \"Витоша\" изненада гостите от Разград още с гол още в четвъртата минута. Моци беше надигран при борба за първа топка край страничната линия, а Румен Гьонов се устреми сам по десния фланг и сервира топката за Григор Долапчев. За юношата на ЦСКА не беше проблем да отбележи от границата на вратарското поле. \"Лудогорец\" успя да изравни само осем минути по-късно. Саша беше изведе отдясно и достави отлично центриране за Мисиджан, който изпревари защитник на далечната греда и не сбърка с удар отблизо в опразнената врата. \"Витоша\" обаче продължи да играе добре и за втори път излезе напред в резултата. В 36-ата минута Петров пусна технично подаване от дълбочина над защитата, Моци отново не се ориентира добре, а Терзиев позволи на Долапчиев да стигне пръв до топката и да отбележи второто си попадение в мача. Авансът на тима от Бистрица този път издържа още по-малко. Само минута след втория гол на Долапчиев вратарят на домакините Кристиян Василев извърши излишно нарушение срещу Мисиджан в наказателното поле и главният рефер отсъди дузпа. Моци се зае с изпълнението и не сгреши за 2:2 в 38-ата минута. След почивката двата отбора имаха по-една много добра възможност да стигнат до трето попадение, но първо Кишада направи голям пропуск след подаване на Дяков в 57-ата минута, а десет по-късно Долапчев се размина с хеттрика в този мач. В крайна сметка \"Лудогорец\" успя да довърши обрата в края, когато силите напуснаха играчите на \"Витоша\". В 73-ата минута Мисиджан направи страхотен пробив по левия фланг, достигна от центъра почти до аутлинията и хитро върна към Кампаняро, който с техничен удар от въздуха прати топката във вратата. Пет минути преди края на редовното време разградчани решиха мача с четвърто попадение след нелепа грешка на домакините. Христозов се размина с топката при подаване към него от тъч, а Кишада се възползва от ситуацията, напредна към вратата и спокойно прати топката покрай Василев.", "date": "2017.08.05", "title": "\"Лудогорец\" обърна \"Витоша\" (Бистрица) в мач с шест гола"}
