{"url": "https://www.dnevnik.bg/bulgaria/2019/10/04/3972357_izmamnikut_spas_vasilev_se_sporazumia_za_nakazanie/", "text": "Измамникът Спас Василев, който в края на 2017 година се представяше в социалните мрежи като Александър Николов и успя да измами десетки със самолетни билети, се е споразумял за наказание, което вече е изтърпял, съобщи сайтът  Lex.bg . (Кой е Спас Василев четете  тук .) Той е задържан вече две години, след като схемата му беше разкрита през октомври 2017 г., когато се предаде в полицията. Преди дни в Софийския районен съд (СРС) е приключило второто дело срещу него, по което той беше подсъдим, защото е измамил живеещия във Великобритания Кирил Иванов да купи самолетен билет от Италия за Турция за 670 лева. Съдът е одобрил споразумение между Василев и прокуратурата, според което той се признава за виновен, възстановява парите за билета и получава наказание от 6 месеца затвор. То обаче вече е изтърпяно от Василев, който през април миналата година отново се споразумя с прокуратурата, но за 7 месеца затвор, по първото дело срещу него, след като се призна за виновен, че е измамил бившата си учителка по френски със 765 евро, както и служителя на Първа инвестиционна банка Иван Ралчев с 490 лева. Тъй като престъпленията и по двете дела са извършени, преди да има влязла в сила присъда по което и да е от тях, съдът налага едно общо най-тежко наказание, което в случая са 7-те месеца затвор по първото дело. В такива случаи според Наказателния кодекс, ако наказанието по някоя от присъдите е изтърпяно изцяло или отчасти, то се приспада. При Василев пък първото наказание от 7 месеца затвор беше изтърпяно още през май м.г., само месец след като беше постановено, тъй като той е в ареста от октомври 2017 г. Тогава прокуратурата дори избърза да поиска нов арест на измамника, за да не излезе той от затвора, което първоначално съдът отказа, но след това Василев остана зад решетките заради последното внесено в съда дело за измами, по което още няма присъда. То е за измама в големи размери, при която Василев се представил пред управител на туристическа фирма като представител на фирма \"Еспас Медия\", чиито служители пътуват често по различни дестинации в Европа и света и искат да ползват услугите на фирмата за закупуване на самолетни билети и хотелско настаняване. Само в този случай Василев е причинил на пострадалите имотна вреда за почти 37 500 лв., изчислиха от прокуратурата. Адвокатът му Георги Ценев коментира пред Lex.bg, че това остава последното дело срещу Василев, който обаче до момента е възстановил щетите на всички пострадали и е обещал да върне и тези над 37 000 лева. Схемата за измами на Спас Василев беше разкрита, когато стана ясно, че много хора са подали сигнали, че са измамени с обещания за евтини самолетни билети, техника и др. Василев стана популярен в социалните мрежи с профила на името Александър Николов и се представяше като служител на френските авиолинии. Профилната му снимка пък беше на французина Александър Мартинез, който не подозирал за какво се използват фотографиите му. Василев беше изключително активен, а сред виртуалните му приятели имаше и доста популярни личности. В крайна сметка Александър се оказа Спас, който нито живее, нито работи във Франция, а е жител на с. Кочериново, който търсел уважение и внимание.", "date": "2019.10.04", "title": "Измамникът Спас Василев, известен и като Александър Николов, се споразумя за изтърпяно вече наказание"}
{"url": "https://www.dnevnik.bg/kultura/2019/10/04/3972397_izlojbata_koiato_shte_ni_nakara_da_chetem_predi_da/", "text": "Ако досега не ви е попадала поредицата от попъп изложби Pass The Ammo, накратко - това са еднодневни представяния на творби, създадени като средство за социална промяна на различна тема. Днес от 18.30 ч. в новото пространство КО-ОП се открива третата такава, която е посветена на свободата на изразяване. Всички произведения, които ще бъдат представени в нея, са плод на новаторски формат Sprints, създаден от платформата за социално ангажирано изкуство Fine Acts. В него визуални артисти се събират за един уикенд, за да развият и завършат произведенията си по дадена тема в рамките само на 48 часа. Този път върху въпросите за свободата на пресата, фалшивите новини и липсата на доверие към медиите в образи и с кураторската подкрепа на Стефка Цанева са разсъждавали Александра Георгиева, Атанас Гиев, Васил Германов, Даниела Янкова, Костадин Кокаланов, Ивайло Недков, Илиан Илиев, Мила Лозанова, Росица Ралева, Теодор Георгиев и Яна Добрева, сред които има илюстратори, графични дизайнери, фотографи. Макар изложбата да е на разположение на посетителите едва за 24 часа, творбите ще продължат да съществуват съвсем активно онлайн в платформата  TheAmmo.org , където под Creative Commons лиценз различни организации и активисти в цял свят ще могат да ги използват в своите кампании и комуникации. Предните две изложби от поредицата Pass The Ammo представиха творбите, създадени в рамките на проекта Sprints. Първото му издание бе посветено на правата на жените с фокус върху полови стереотипи и насилие, а второто - на правата на ЛГБТ хората с фокус върху разкриването и хомофобията. Всички те продължават да са на разположение на активисти от целия сайт в платформата  TheAmmo.org .", "date": "2019.10.04", "title": "Изложбата, която иска да четем, преди да споделяме"}
{"url": "https://www.dnevnik.bg/bulgaria/2019/10/04/3972404_sled_kazusa_polfriiman_universitetski_prepodavateli/", "text": "Петиция  събира подписи  в подкрепа на независимостта на българския съд и неприкосновеността на българските съдии след казуса \"Полфрийман\". В отворено писмо \"В защита на правовата държава\" 102 университетски преподаватели и обществено ангажирани граждани заявяват: \"В дните след произнасянето на Софийския апелативен съд по казуса на австралийския гражданин Джок Полфрийман сме свидетели на грубо погазване независимостта на съда, равенството на гражданите пред закона и върховенството на правото.\" \"Като обществено ангажирани граждани изразяваме своята тревога от очернящата български съдии кампания, от публичните издевателства и заплахи за саморазправа с тях само заради това, че и в този случай са приложили действащото българско законодателство. Още по-тревожно за нас е, че в серията от действия на обругаване на съдиите се включват влиятелни медии, политически лица, заемащи висши държавни длъжности, и дори държавното обвинение. Изключително притеснително е и това, че тези действия не са изолиран случай\", се посочва в отвореното писмо. Към 15.20 ч. петицията е подписана от още 177 души (можете да видите петицията  тук ).", "date": "2019.10.04", "title": "След казуса \"Полфрийман\" университетски преподаватели започнаха петиция в защита на съдиите"}
{"url": "https://www.dnevnik.bg/bulgaria/2019/10/04/3972379_izticha_srokut_da_podade_sam_ostavka_generalniiat/", "text": "С края на тази седмица изтича срокът, който  Съветът за електронни медии  даде на генералния директор на БНР Светослав Костов да поеме отговорност за създалата се криза в националното радио и да подаде сам оставка. Решението беше взето миналата седмица единодушно от надзорниците с добавката, че ако това не стане, в предстоящата седмица между 4 и 11 октомври съветът смята да прекрати предсрочно мандата му, каквато възможност дава Законът за радио и телевизия. Костов вече заяви, че няма да се оттегли сам. Не е уточнен денят на предстоящото заседание на СЕМ, на което ще се обсъжда проекторешението за отстраняване на Костов, продължава писането на мотивите, всеки член на съвета ще реши по свое убеждение, коментира председателят на СЕМ София Владимирова, потърсена за информация от \"Дневник\". Всеки член на съвета е получил отвореното писмо на  Даниела Късовска , зам. главен редактор на програма \"Хоризонт\" в оставка, с което тя алармира, че продължаващата две седмици липса на оперативно ръководство на програма \"Хоризонт\" е безотговорно управленско поведение и пречи на работата, но София Владимирова отказа коментар. Кризата в БНР започна с внезапното сваляне от ефир на журналистката Силвия Великова и възстановяването й, придружено с безпрецедентно изключване на сигнала на програма \"Хоризонт\" на 13 март за близо 5 часа. Разследването на прокуратурата засега не посочва отговорен, предстои  главният прокурор да бъде изслушан  от новосъздадената временна парламентарна комисия по случая. По сигнала на СЕМ до прокуратурата въз основа на разказаното от редколегията на \"Хоризонт\" за оказван натиск над генералния директор и над журналисти Софийската районна прокуратура вече е снела обяснения от Силвия Великова, която бе свалена от ефир и възстановена, както и от бившия директор на \"Хоризонт\" Ивайло Савов, назначения на негово място и напуснал след един ден Николай Кръстев, и от Даниела Късовска.", "date": "2019.10.04", "title": "Изтича срокът генералният директор на БНР да подаде оставка сам"}
{"url": "https://www.dnevnik.bg/sviat/2019/10/04/3972398_demokratite_publikuvaha_razgovor_na_diplomati_za/", "text": "Украинската прокуратура съобщи днес, че разследва отново делата, свързани с газовата група \"Бурисма\", в която преди време е работил синът на Джо Байдън, предадоха \"Франс прес\" и ТАСС. Новината идва в момент, когато президентът на САЩ Доналд Тръмп е заподозрян в натиск върху Украйна с цел да елиминира своя противник демократ, отбелязва АФП. Генералната прокуратура на Украйна преразглежда случаи, в които може да са замесени бившият висш служител на \"Бурисма\" и бивш министър на екологията Микола Злочевски, украинският бизнесмен Серхий Курченко и други хора и компании - има близо 15 подобни дела, информира на брифинг генералният прокурор Руслан Рябошапка. Той обаче изтъкна, че прокуратурата цели да преразгледа случаите, в които са били взети \"незаконни процесуални решения\", и тези дела, изглежда, не засягат сина на Джо Байдън. Той добави, че не знае да има доказателства за нарушения, извършени от сина на бившия вицепрезидент на САЩ Джо Байдън, и че до момента не е бил търсен от чуждестранни адвокати във връзка със случая, предаде \"Ройтерс\". На въпрос дали личният адвокат на американския президент Доналд Тръмп Рудолф Джулиани е влизал в контакт с него Рябошапка отвърна, че чужденци не са контактували с прокуратурата. Рябошапка увери, че върху него не са упражнявали натиск нито украински, нито чуждестранни политици в опит да повлияят разследването на делата. Исканията на Тръмп да бъдат разследвани Байдън и синът му доведоха до разследване за импийчмънт в Камарата на представителите, след като разговор между него и украинския му колега Володимир Зеленски хвърли светлина върху случая. Процедурата е заради съмнения, че президентът е използвал властта си срещу друга държава в лична изгода. Тръмп, предизвиквайки демократите (които обвинява в \"лов на вещици\"), обаче отправи същия призив към Китай, отново заради сина на Байдън. Малко преди съобщението на украинската прокуратура обаче демократите в Камарата на представителите представиха текстови съобщения, показващи разговор между американски политици и дипломати. Високопоставеният дипломат Бил Тейлър от посолството на САЩ в Украйна например заявява, че би било \"лудост\" да се забавя отпускането на военна помощ за Украйна заради целите на Тръмп за 2020 г. Гордън Сондланд, американският посланик в ЕС и един от големите донори на Тръмп, заявява, че събеседникът му греши - президентът иска просто да оцени \"дали Украйна наистина ще приеме прозрачността и реформите, които обеща президентът Зеленски по време на кампанията си\". \"Предлагам да спрем размяната на текстови съобщения\", казва още Сондланд.", "date": "2019.10.04", "title": "Демократите публикуваха разговор на дипломати за исканията на Тръмп към Украйна"}
{"url": "https://www.dnevnik.bg/citat_na_deniia/2019/10/04/3972421_citat_na_denia_kbc_e_tuk_a_v_provadiia_ima_solnici_na/", "text": "                         \"Преди година водихме разговори и обещах, че ще си отида от политиката, когато \"Хемус\" е готова\". \"България получи най-красивият, най-модерния, ной-модерния и най-умния ресор в новата Европейска комисия\" Премиерът Бойко Борисов при откриването на нов център за споделени услуги на KBC във Варна. Финансовата група изгражда център, от който  ще обслужва дистанционно всички свои дружества. Той трябва да започне работа до края на годината. Всичко за центъра –  тук .", "date": "2019.10.04", "title": "Цитат на деня: KBC е тук, а в Провадия има солници на 6500 г."}
{"url": "https://www.dnevnik.bg/zelen/2019/10/04/3972401_dovijdane_ptici_-_shest_grada_otbeliazvat_evropeiskite/", "text": "Българското дружество за защита на птиците (БДЗП) обяви, че се включва в Европейските дни за наблюдение на мигриращите птици като член на организатора на събитието - международната организация \"Бърдлайф Интернешънъл\" (Birdlife International). Наблюдението ще се проведе на 5 и 6 октомври в Европа, Близкия Изток и Централна Азия. Още от август и до края на октомври продължава миграцията на птиците, като някои от основните им пътища минават през България (повече -  тук ). От БДЗП обявяват, че тези седмици, които бележат края на миграционния период, се очаква милиони мигриращи птици ще напуснат Европа, отправяйки се към местата си за зимуване в Африка. Затова и този уикенд любителите на птиците са поканени на организирани събития за наблюдение (всички събития на международната инициатива можете да видите  тук ). Къде в България ще наблюдават миграцията За България БДЗП организира заедно със свои партньори наблюдение на миграцията на птиците в Шабла, Свищов, Гоце Делчев, Бургас, Козлодуй и Пловдив. Още днес започва инициативата с откриване в Зеления информационен център в Шабла на интерактивна изложба, посветена на червеногушата гъска. Червеногушата гъска е световно застрашен вид, като 70% от глобалната ѝ популация зимуват в България край езерата Шабла и Дуранкулак. В Свищов наблюдението на птици ще бъде в събота, 5 октомври, от 10ч. в местността \"Паметниците\". В същия ден и час община Козлодуй организира наблюдение на плажа на бившия къмпинг \"Рай\" срещу остров Козлодуй.  В неделя, 6 октомври от 10ч. наблюдение на птици ще има и в местността \"Рибарниците\" близо до Гоце Делчев. Природозащитният център \"Пода\" край Бургас предлага през целия уикенд наблюдение на мигриращи видове и беседи за миграцията на птиците. \"Пода\" се намира близо до три важни спирки за мигриращите птици - Атанасовското езеро, Бургаското езеро (Вая) и Мандренския комплекс и е важна точка за наблюдение на видовете, преминаващи по миграционния път \"Виа Понтика\". Ако изпуснете този уикенд, можете да се включите и на 11 октомври в Регионалния Природонаучен Музей – Пловдив. Там от 11ч. ще има игри за деца, посветени на миграцията и на царския орел и обиколка за наблюдение на птици на Данов хълм.", "date": "2019.10.04", "title": "\"Довиждане, птици\" - шест града отбелязват Европейските дни на птиците този уикенд"}
{"url": "https://www.dnevnik.bg/razvlechenie/2019/10/04/3972369_djeims_franko_e_obvinen_za_vtori_put_v_seksualen_tormoz/", "text": "Джеймс Франко отново стана обект на обвинения в сексуален тормоз, които този път са свързани и с неговото актьорско училище. Делото е заведено в Лос Анджелис от Сара-Тидър Каплан и Тони Гаал, които твърдят, че той и партньорите му са използвали вече нефункционираща програма на училището, за да примамват млади жени с бъдещи роли и са се държали с тях по неподходящ начин, пише \"Гардиън\". Актьорът, номиниран за награда \"Оскар\" за главна мъжка роля за участието си във филма \"127 часа\", стоеше зад училището \"Студио 4\", което имаше клонове в Ню Йорк и Лос Анджелис, заедно с партньора си Винс Джовилет. Сара-Тидър Каплан и Тони Гаал са се записали на програма в Лос Анджелис, за която са плащали по 300 долара месечно. Отделно училището е предлагало майсторски класове по секс сцени, чиято цена е била 750 долара. В заведеното дело двете жени твърдят, че прослушването за класа е било чрез видеоклипове, които са били преглеждани от самия Франко. Според слуховете студентите е трябвало да се откажат от авторските си права върху записите. Сара-Тидър Каплан и Тони Гаал обвиняват Франко и неговите партньори, че поведението им спрямо студентите от женски пол е било неуместно и провокативно и те са се възползвали сексуално от ролята си на преподаватели, примамвайки жените с възможности за участие в примамливи проекти. Те твърдят, че \"често млади и неопитни жени са притискани да участват в секс сцени, които са прекрачвали границите на стандартите в киноиндустрията\". Гаал твърди, че тя не е получила роля, след като е изразила смущението си след прослушването. Сара-Тидър Каплан твърди, че е получила роля в един от филмите на Франко, който още не е излязъл по кината. В него тя участва в сцена, която изобразява оргия. При снимките Франко махнал предпазителите с телесен цвят, които тя и други актриси носели върху интимните си части.  През 2018 г. п ет жени обвиниха актьора в различни форми на сексуална експлоатация,  включително Сара-Тидър Каплан. Адвокатът на актьора твърди, че обвиненията са безпочвени. По време на интервю със Сет Майерс Франко заяви, че има своя собствена версия на \"тази история\", ще се въздържи да коментира обвиненията и нарече хората, които ги отправят към него, \"незрели\". Заведеното дело цели обезщетение и възвръщане на видеозаписите. Представителите на Франко все още не са коментирали случая.", "date": "2019.10.04", "title": "Джеймс Франко е обвинен за втори път в сексуален тормоз"}
{"url": "https://www.dnevnik.bg/razvlechenie/2019/10/04/3972448_daniel_chipev_shte_e_glaven_producent_na_novinite_na/", "text": "Даниел Чипев ще се завърне в БНТ на поста главен продуцент \"Новини\" от 7 октомври, след като преди две години се премести в \"Нова телевизия\" като главен изпълнителен продуцент на \"Новини и актуални предавания\", потвърдиха за \"Дневник\" от БНТ. Освен него в БНТ от месец се е върнала на работа и Мария Чернева като редактор \"Специални проекти\", който отговаря за предаването \"В кадър\". Тя  напусна  телевизията през 2018 г. , след като временно бе отстранена от тогавашния шеф на новините Уляна Пръмова от здравния ресор заради възражения по работата й в закрития вече Фонд за лечение на деца.  Преди две години Даниел Чипев се върна в \"Нова телевизия\" под ръководството на Вяра Анкова. Там той работи и преди това като репортер в периода 2003-2004 г. Кариерата му започва през 1997 г. като външнополитически репортер в \"Ефир 2\" на БНТ. От 2000 до 2003 г. работи в телевизия \"Ден\" като политически репортер. След завръщането си в БНТ става един от водещите на ранната емисия \"По света и у нас\" от 18 ч. от момента на нейното създаване. Впоследствие е водещ и на централната емисия в 20 ч. През 2010 г. е назначен за изпълнителен продуцент на новините в БНТ, а през 2013 г. продуцира следобедния публицистичен блок \"Още от деня\". От 2013 г. оглавява дирекция \"Информация\" на националната телевизия. Дипломира се в СУ \"Св. Климент Охридски\" с магистърска степен по телевизионна журналистика. Сайтът \"Офнюз\" съобщи, че заедно с Чипев \"Нова телевизия\" е напуснала и Милена Цветанска. Пред \"Дневник\" от БНТ обявиха, че в момента тя не е част от екипа на дирекция \"Информация\" на БНТ. Милена Цветанска също отиде като продуцент в \"Нова телевизия\" по покана на Вяра Анкова, а преди това бе шеф на нюзрума на БНТ и водещ на предаването \"Плюс това\", което бе свалено, припомня сайтът. ", "date": "2019.10.04", "title": "Даниел Чипев ще е главен продуцент на новините на БНТ"}
{"url": "https://www.dnevnik.bg/bulgaria/2019/10/04/3972141_kratki_novini_goliamo_kolichestvo_narkotici_sa_otkriti/", "text": "                         . Инспектори са задържани за рекет на транспортни фирми в Пловдив  Трима инспектори от Държавната автомобилна инспекция в Пловдив са задържани за подкупи и изнудване на транспортни фирми, съобщи окръжният прокурор Румен Попов. От десетки дружества само три са подали оплакване, че при проверки са им искани пари. Единият от инспекторите притежавал 12 новопостроени жилищни имота, които били на името на родителите му пенсионери и на безработния му брат. Задържаните твърдят, че са се отчитали на директора Анна Генова, но няма доказателства, че е замесена. Ако се докаже, че изнудвани фирми отказват да съдействат на разследването, ще им се направят данъчни и други проверки, каза прокурорът.  БНБ задължи банките да заменят повредени банкноти Централната банка задължава банките да осигуряват възможност за извършване на непосредствена замяна на повредени български банкноти във всички свои клонове и офиси, в които извършват дейности и операции с банкноти и монети. Това е записано в нова Наредба №18 за контрол върху качеството на банкнотите и монетите в налично парично обращение. Освен това банките нямат право да събират събират такси и комисиони за замяната. Почина един от пострадалите при злополука в \"Марица-изток 1\" Единият от двамата пострадали при злополука работници в \"Марица-изток 1\" е починал. Това съобщиха от ръководството на \"ЕЙ И ЕС България\". Инцидентът стана на 30 септември 2019 г., когато двамата служители бяха обгазени и паднаха в шахта. Състоянието на другия пострадал постепенно се подобрява и той вече е преместен от реанимация в болнично отделение. Голямо количество наркотици са открити в столичния Студентски град При спецакция в Студентския град в София е разбито депо за наркотици, съобщава Би Ти Ви. Открито е голямо количество марихуана и амфетамини. Част от наркотиците са били подготвени за продажба. Имало е и такива, които още не са били опаковани. До момента са задържани двама души.", "date": "2019.10.04", "title": "Кратки новини: Инспектори са задържани за рекет на транспортни фирми в Пловдив"}
{"url": "https://www.dnevnik.bg/bulgaria/2019/10/04/3972472_borisov_speshno_privika_zdravnite_vlasti_da/", "text": "В края на втория ден, в който здравният министър Кирил Ананиев е принуден да обяснява публично защо правителството не е отпуснало обещавани до 50 милиона лева за заплатите на медицинските сестри, а е редуцирало сумата на до 6 милиона и защо това не е станало обществено достояние в момента на промяната, премиерът Бойко Борисов също поиска спешни обяснения от министъра и от шефа на здравната каса Дечо Дечев. Борисов се върна набързо от посещение във Варна и привика двамата в Министерския съвет в ранния следобед. В срещата участва и Григор Димитров, който е представител на Българската стопанска камара в надзорния съвет на касата. По-рано днес от парламентарната трибуна лидерът на левицата Корнелия Нинова обяви, че въпросите около средствата в здравеопазването не са към министър Ананиев, а директно към премиера, защото решенията са взимани с постановления на правителството. И поиска Борисов лично да излезе и да каже защо е излъгал и медицинските сестри, и всички граждани. Припомни и думи на Борисов, който през септември заяви, че в здравеопазването са дадени допълнителни не 50, а дори 86 милиона и Ананиев трябва да се обяснява защо те не са стигнали до медицинските сестри. Въпреки призива на Нинова Борисов сам да поеме обясненията министър-председателят не слезе пред медиите след срещата. А изпрати тримата представители на ръководните органи в здравния сектор отново да обясняват. А те просторно повториха същите неща, които вече коментират два дни. Единственото ново, което се разбра от близо 40-минутната пресконференция, е, че в момента, в който е гласувало постановлението за допълнителните средства, правителството не е знаело дали ще може и доколко ще може да изпълни обещанията си и да даде реално допълнителни средства за заплати на медицинските сестри. И не е имало разчети възможно ли е да бъдат отпуснати тези до 50 милиона лева, когато премиерът и здравният министър обявиха публично пред медии, в съобщения и изказвания, че ще бъдат дадени допълнителните средства. Тези обещания те дадоха на фона на ескалиращи протести на медицинските сестри в цялата страна. \"Аз също бях убеден, че тези 50 милиона лева, обявени от правителството, няма законов начин да стигнат до болниците и за заплати. Предварително се знаеше, че каквато и воля да има министърът, нямаше как това да стане, дори да бяха 100-200 милиона. Просто системата за финансиране е такава – на база дейност\", заяви пред медиите Григор Димитров. На директен въпрос дали след като дори член на надзорния съвет на касата е знаел, че тези пари няма как да стигнат до болниците и до сестрите, министърът също е знаел това още при отпускането на самите средства и когато ги е обявявал публично пред медиите, Ананиев коментира: \"Ние тогава не знаехме колко ще можем да дадем.\" Допълни, че при гласуването на постановлението за допълнителните до 50 милиона лева не е имало нужните разчети. И едва след като е била събрана информация от болниците за техните бюджети, се е разбрало, че сумата може да е до 6 милиона лева, а не повече. За да не се стигне до нерегламентирана държавна помощ и държавата да бъде санкционирана от Европейската комисия. Ананиев отново посочи, че в телевизионно предаване е информирал за намалението. Това обаче се случва едва на финала на 25-минутно предаване, когато тече музикалната заставка за край и надписите. Не даде и ясен отговор защо след като лично и в прав текст е обещал увеличение на заплатите на сестрите и начална заплата от поне 950 лева, след това не е разяснил, че няма механизми и възможности да гарантира реално това. На множеството въпроси в крайна сметка кога и дали ще има увеличение на заплатите на сестрите и ще стигнат ли всички заплати поне до 950 лева минимално, този път министърът не пожела да даде прогнози. Обтекаемо коментира, че вероятно това може да се очаква до края на годината. А също ще се търсят механизми и за догодина.", "date": "2019.10.04", "title": "Борисов спешно привика здравните власти да обясняват за заплатите на сестрите"}
{"url": "https://www.dnevnik.bg/sport/2019/10/04/3972478_ne_chovek_a_mashina_kak_djokovich_stigna_polufinalite/", "text": "\"Аз не съм машина. Но днес играх като такава\". Това заяви Новак Джокович след скоростната си победа срещу Лука Пуй. Водачът в световната ранглиста спечели с 6:1, 6:2 само за 50 минути и се класира за полуфиналите на турнира в Токио. За Джокович това е първи турнир след оттеглянето му в полуфиналите на US Open. Той добави, че мачът му срещу Пуй е бил един от най-силните му през сезона. \"Много, много съм щастлив от начина, по който се чувствам и от това как играх\", заяви той. Следващият му съперник ще е Давид Гофен.", "date": "2019.10.04", "title": "Не човек, а машина: как Джокович стигна полуфиналите в Токио"}
{"url": "https://www.dnevnik.bg/detski_dnevnik/2019/10/04/3972481_desetoklasnici_mogat_da_poluchat_kvalifikaciia_za/", "text": "Десетокласниците, които желаят да получат квалификация за програмист, могат да кандидатстват като попълнят  онлайн формуляр  до 10 октомври 2019 година, съобщи пресцентърът на министерството на образованието. Право да кандидатстват имат десетокласници, които не се обучават за придобиване на квалификация по професия от направление \"Компютърни науки\". Подготовката, която е по тригодишна програма, се провежда в извънучебно време. Учениците ще се научат да работят с различни операционни системи, езици за програмиране (алгоритмични езици), да използват софтуерни инструменти като интегрирани среди за разработка, инструменти за моделиране, контрол на изходния код и на конфигурациите, системи за автоматизирано асемблиране (build) и автоматизирано тестване. Ще познават и могат да прилагат основните видове алгоритми, структури от данни и начини за добра организация на програмния код, както и да инсталират, конфигурират и администрират необходимия приложен софтуер за работа според изискванията на клиента. Обучението предвижда и умения за тестване и внедряване на приложения. Между 11 и 16 октомври учениците ще получат парола за достъп до приемния тест на посочения при кандидатстването имейл. Изпитът представлява тест с определен брой въпроси за проверка на общата компетентност на кандидата и мотивацията му да участва в програмата. Входящият тест ще се проведе на 20 октомври 2019 г. от 10 часа и е с продължителност два часа. За тези, които не успеят да се включат на тази дата, е определена втора – 27 октомври. Има възможност желаещите да решат теста и втори път, независимо, че са участвали на предната дата. В този случай за участие в класирането за включване в програмата ще се взима по-високия резултат. След завършване на обучението включените в програмата биха могли да започнат работа в софтуерни компании, като не се изключва възможността това да стане още докато са в XII клас. Софтуерното професионално образование и обучение се провежда в сътрудничество с университети и с работодатели от ИТ сектора. Обучението се извършва в 5 центъра, обособени към професионални гимназии, които разполагат с материално-техническа база.", "date": "2019.10.04", "title": "Десетокласници могат да получат квалификация за програмист"}
{"url": "https://www.dnevnik.bg/sviat/2019/10/04/3972494_sasht_preduprediha_severna_makedoniia_da_vnimava_s/", "text": "Китайските инвестиции крият рискове и Северна Македония трябва да внимава с това. Предупреждението дойде от американския държавен секретар Майк Помпейо, който днес стана най-високопоставеният представител на Съединените щати, стъпил в страната за последните 18 години. Помпейо, който се срещна с президента Стево Пендаровски, премиера Зоран Заев и външния министър Никола Димитров, каза, че Китай може да използва методи като даване на подкуп, за да получи поръчки на Западните Балкани, например за изграждане на инфраструктура. Той изрази увереност, че сенатът на Съединените щати ще ратифицира членството на Северна Македония в НАТО тази есен, предаде \"Ройтерс\". След като получи поздравления за Преспанския договор за смяна наимето с Гърция и за Договора за добросъседство с България, Заев нарече Северна Македония уникална държава, без проблеми със съседите, предава електронното издание МКД. Той изрази мнение, че Скопие ще е силен съюзник на НАТО и че до 10 дни ще се получат новини от Брюксел за отваряне на преговорите за членство в ЕС.      Черна гора и Северна Македония са спирки по пътя на Помпейо, който посещава няколко европейски държави. На Балканите заявената цел е противодействието на руската намеса. В Подгорица той заяви, че САЩ очакват да подпишат оръжейна сделка за 36 млн. евро с Черна гора. Става дума за доставката на военна техника. Сигурността бе основна тема на разговорите и \"руските усилия да се всява раздор\" в малката държава, каза по-рано служител на Държавния департамент. Вчера двама руски разузнавачи и двама опозиционни политици бяха осъдени за опита за сваляне на черногорското правителство в изборния ден през есента на 2016 г. Според прокуратурата целта е била чрез преврат да бъде убит премиерът Мило Джуканович и проруска власт да го смени. Москва отрича връзка със случая. Присъдата гласи, че извърителите са целили да попречат на Черна гора да се присъедини към НАТО (тя стана част от алианса през 2017 г.).", "date": "2019.10.04", "title": "САЩ предупредиха Северна Македония да внимава с китайските инвестиции"}
{"url": "https://www.dnevnik.bg/sviat/2019/10/04/3972502_trump_obiavi_che_padat_vizite_za_poliaci/", "text": "Американският президент Доналд Тръмп обяви в петък, че официално е одобрил включването на Полша в програмата на САЩ за безвизово пътуване за туризъм и бизнес с престой до 90 дни. На 23 септември той заяви готовността Вашингтон да направи тази крачка \"в следващите седмици\". Тогава Тръмп обсъди с президента Анджей Дуда въпроси за отбраната, сигурността, енергетиката и др. Сред тях бе и увеличаването на присъстващите на ротационен принцип американски военни в Полша с около 1000 души. Очакваше се решението за визите да бъде обявено по време на официалното посещение на американския президент във Варшава по повод годишнината от началото на Втората световна война с нападението срещу Полша на 1 септември 1939 г. Но Тръмп отмени в последния момент визитата с обяснение, че трябвало да остане в страната заради задаващ се мощен ураган. След това полски медии започнаха да прогнозират, че е по-вероятно това да стане в началото на 2020 г. и поляците да започнат да пътуват до САЩ от следващото лято. Смята се, че за реалното задействане на нови визов режим са необходими около 6 месеца. Варшава от години се представя като може би най-симпатизиращата на САЩ източноевропейска държава, но в случая това няма значение за отмяната на визите. Има правило, съгласно което безвизово пътуване би могло да се обсъди, след като намалее под 3% броят на отхвърлените молби за визи. Периодът, в който се регистрира този показател, приключва на 30 септември, т.е. в края на фискалната година в САЩ. Изчисления на посолството на САЩ в Полша показваха това лято, че показателят ще бъде покрит и вече има основание поляците да започнат да пътуват свободно през Атлантика. От своя страна, полското правителство трябва да приеме допълнителни ангажименти и да изпълни определени изисквания, засягащи най-вече сътрудничеството в сигурността. Страните от ЕС, за които все още се изискват визи за пътуване до САЩ, са България, Румъния, Хърватия и Кипър.", "date": "2019.10.04", "title": "Тръмп обяви, че падат визите за поляци"}
{"url": "https://www.dnevnik.bg/politika/2019/10/04/3971938_kmetskata_kampaniia_usmihnati_kandidati_i_nasturveni/", "text": "Усмихнати кандидати и настървени сблъсъци на заден план - така Първан Симеонов определи досегашната кампания за местните избори на 27 октомври. \"Дневник\" потърси мнението на политолози и социолози за предизборните събития. По тяхно мнение кампаниите, програмите и посланията сякаш все по-малко влияят на решението за кого ще гласува избирателят. Все по-малко стават хората, които се вслушват в обещанията на кандидатите за кметове или съветници, сравняват, обмислят доколко и как те са осъществими и така правят избора си. На този фон компроматите, скандалите и черният Пи Ар продължават да са нещо, което може да обърне нагласите, но те могат да са с двояко значение – както в полза на тези, които ги произвеждат, така и да направят добра услуга на засегнатия. Първан Симеонов: На ниво политтехнологии кампанията се развива агресивно и неприятно Като че ли най-любопитното засега е, че самата кампания изглежда по-позитивна от друг път, а около кампанията изглежда по-негативно от друг път. В самата кампания, особено в София, но не само, сякаш кандидатите са съгласни един с друг, усмихнати, добронамерени. В последното десетилетие като че ли градовете, общините, се преобразиха към по-добро. Това се дължи на най-големия коалиционен партньор на ГЕРБ – европейското финансиране. Но каквото и да е, градовете изглеждат по-добре и на този фон е трудно да излезеш и да правиш негативна кампания. Затова и повечето кандидати правят по-скоро усмихната кампания, която говори за детайлите, с конкретика. Не се говори толкова срещу действащия кмет, а какво може да се допринесе позитивно от опонентите. Затова кампанията излиза доста по-позитивна поне на повърхността. Обратно, около кампанията нещата са по-неприятни – изнудването с лични снимки, ситуацията около радиото, съдебната система. Там е по-голямото напрежение. През 2015 г. на ГЕРБ беше доста по-конфортно, сега има ясна опозиция, още един избор – на главен прокурор, сериозен залог и една институция в лицето на президента, която е доста по-критична. Това прави нещата доста по-изострени и настървени. Така че тук има две страни - за десетина години хората свикнаха, че в градовете нещо се прави, това не е новина и това не ги впечатлява. Сега има нагласа да се търси качество, говори се дали е имало корупция по време на вършеното и т.н. Вече наистина имат значение тези конкретики, конкретни решения, излагани от кандидатите. Това обаче е само половината истина, другата половина е, че особено в София и големи градове, изборът ще е политически, ще има емоции, заряд, ценностни разломи. И изпълнения, като  това на Волен Сидеров - лидер на \"Атака\", в БНТ и други черни похвати , могат да повлияят. Обобщено може да се каже, че на ниво кандидати кампанията тече усмихнато, а на ниво политтехнологии отстрани, се развива агресивно и неприятно. И ще тече толкова неприятно, защото този път има залог в София. Сякаш за първи път ГЕРБ, особено в София, влиза в боя. Обикновено формацията подхожда спокойно, дори леко високомерно, много позитивно, с което показва, че не я е страх. Този път обаче това послание – \"Работа, работа, работа\" на ГЕРБ, тоест работа, а не думи, е директен опит да се адресира противникът – Мая Манолова, явяваща се като независима с подкрепата на БСП и на някои десни и центристки партии. За пръв път виждаме ГЕРБ да влиза превантивно в битка, което издава, че партията се страхува от изхода в София. Вижда се нервност. Трябва да се отбележи, че като че ли този път има също и по-голяма пъстрота, освен че има залог. Има градове, в които може да победят ВМРО и НФСБ, други – където може да спечели БСП, трети, където може да има син победител. Нов и любопитен момент ще бъде и това, какво ще парви ДПС. Движението показа желание за устойчива експанзия в нетрадиционни райони, превръща се във формация на маргинализираните общности въобще, не само на етническите общности, на смесените региони. ДПС трайно се превръща в синдикат на маргинализиарните общности. Ще се превръща все повече в бизнес-партия, а не толкова в етническа и това обяснява много неща из страната. От там идва и основното послание \"Власт за хората\", казват им: \"През нас, вие благоденствате, от бедни, ставате по-малко бедни\". Още един нов въпрос е позицията на Цветан Цветанов, който някак си вече дава съобщения, критични към модела на управление. Такова съобщение се чака даде и проектът на Слави Трифонов. Той може да отправи съобщения, които могат да се окажат решаващи в даден момент. Очаквам да има значение и какво ще каже президентът Радев за избора на нов главен прокурор, но това е по-скоро свързано с другата, паралелната кампания. Стойчо Стойчев: Партиите използват кампаниите, за да се разплащат за услуги с медии и експерти Тези формални кампании са от абсолютно нулево значение, но чрез тях партиите могат да се разплатят с медии за сътрудничеството си през годините. Защото в този период е разрешено публично да се харчат бюджети за реклама и Пи Ар. Това важи също и за посланията, слоганите, програмите - партите гледат доста формално на тази работа и отново използват възможността под формата на политически Пи Ар да платят на някакви хора официално пари. От тези хора не се иска толкова да направят медийни стратегии, кампании и реклами, а по-скоро да говорят определени неща в медиите. Формациите изобщо даже не се интересуват от социологическите данни, защото вече имат самочувствието, че знаят какви са нагласите на хората. Така че да, плаща се на консултанти, социолози, Пи Ар агенции и др, но не заради тяхната конкретна услуга, а за неща, които ще излязат и ще кажат по медиите на базата на професионалния си опит. И така пропагандно да използват експертността на хората и да обръщат нагласи. Ако изключим София, Пловдив и Варна, каквито и публични кампании да се водят, хората са познати на местно ниво, знаят се, кандидатите имат съответната репутация. На тях не им е нужна кампания, слогани, табели. Групите, агитките, различните видове избиратели искат да си от техните и реагират все по-остро, ако решат, че не си от техните. Подобна е и предизборната ситуация – каквото и да говорят кандидатите, не е от такова значение, колкото дали са от \"нашите\" или не са. Макар че това може да бъде някакъв проблем за Мая Манолова, защото тя хем е от нашите, хем не е – беше в БСП, сега я подкрепят и други, прави се на безпартийна и т.н. Стана традиция при всяка кампания да повтаряме, че такъв връх на популизма и черния Пи Ар не е имало. А откакто наблюдавам избори от над 20 години, виждам сходни неща – папки, компромати. Включително и негативния ефект за политиците, които ги разпространяват. Сега имаме и примера с кандидата за кмет на \"Демократична България\"  Борислав Игнатов - компроматите срещу него го направиха по-разпознаваем. На тези избори най-интересното и ново за мен е как се обърнаха нагласите за независимите кандидати. Доскоро на независимите кандидати, подкрепени от всички и в същото време от нищо, се гледаше по-скоро негативно. Обикновено те биваха възприемани като каниддати на олигарсите, криещи се зад независим кандидат или бяха окопали се местни кметове, които не могат да бъдат махнати с години и биват припознавани от партиите. Такива кандидати бяха единици, по-скоро изключения. Сегашната публична преориентация за мен е много любопитна. Това е по-скоро някакъв вид стратегия по линия на основния опонент на ГЕРБ в лицето на БСП, които сякаш са осъзнали, че на някои места, като например София, няма как партийно да бият ГЕРБ. И се опитват да мобилизират някакъв тип десни хора, за които ГЕРБ е по-омразно от БСП. Петър Чолаков: Има много конкретни идеи, но няма кой да се повлияе от тях Впечатление още преди началото на кампанията прави, че това е една от най-агресивните кампании, които сме наблюдавали за местни избори специално в столицата. От години не си спомням да има такъв случай. Никакви средства не се подбират. Вижда се, че това е оспорвана кампания и не изключвам да видим и други подобни прояви на черен Пи Ар до края на агитацията. Вече все повече кандидати биват засегнати, виждате и целенасочното поведение на Волен Сидеров. Причините могат да са най-различни, една от тях е и сериозната конкуренция между двамата основни претенденти Йорданка Фандъкова -отново кандидат на ГЕРБ, и Мая Манолова. Вижда се, че БСП, чрез подкрепения от тях кандидат в София – Мая Манолова, има някакъв шанс за последните 30 години да получи кмет. Това също е сред причините за обостряне на кампанията, мобилизира и останалите играчи. В същото време и позицията на \"Демократична България\" е от значение, защото дори да няма шанс да получи кметския пост, ще има много голяма тежест в общинския съвет и е важно с кого ще работи обединението. Вероятно сред част от политическите сили те биват припознати като заплаха и биват атакувани. На фона на това от водещите претенденти не чувам общи приказки, а конкретика, което е важно. Това важи както за София, така и по отношение на нещата, които се чуват при дебатите от други градове, минали до момента. Това не е много необичайно за местни избори, в които немалка част от претендентите са участвали по един или друг начин в местната власт през годините. И се поставят много конкретни въпроси и как те да бъдат решени. Тук общите приказки бързо олекват и не могат да издържат. Има прагматични послания, конкретика за това как да се справи София например със сериозни проблеми като боклука, замърсяването и др. Излиза се извън критиката срещу действащия кмет. Открояват се и идеи, като тази на Манолова всички обществени поръчки да могат да се следят по интернет, това е нещо, което е доста модерно. Манолова също говори доста конкретно: предлага по-прозрачно управление и дигитализация на до 90% от услугите в общината, гражданите ще могат да проследяват онлайн всеки публичен разход, подписаните договори и пр. Тя има наблюдения от позицията си на омбудсман, а и като народен представител. В кампанията на Фандъкова, която вече 12 години е кмет, също ясно се вижда, че действително познава проблемите на столицата и излиза с решения. Въпросът е доколко това ще е достатъчно, за да забравят избирателите проблемите с ремонтите в централната градска част и съмненията за злоупотреби, вървящите дела. Борислав Игнатов и Борис Бонев от \"Спаси София\" също имат множество ясни идеи и предложения. Но въпросът също е доколко тези кампании и прагматично говорене обръщат нагласите. Специално за кметските издбори впечатлението ми е, че голяма част от хората са решили как ще гласуват. От тази гледна точка какво се казва на дебатите има значение, не е без значение, но не мисля, че ще бъде решаващо. Голяма част от избирателите са решили как да гласуват и трудно биха променили мнението, биха били убедени. Пак подчертавам - има конкретно говорене по конкретни политики. Но не съм убеден доколко избирател, който се колебае, ще седне, ще следи дебатите, ще събира плюсове и минуси и ще реши прагматично. Често тези решения се взимат на емоционална основа. Всъщност рационалните аргументи се използват, за да бъдат оправдани емоционалните решения, които хората вече предварително са взели. Това, което за съжаление е решаващо, са такива неща, които отклоняват рязко термометъра на политическото напрежение, вдигат температурата на политическата игра рязко нагоре – скандали, компроматни кампании. Това е, което изпъква в медийния шум, което прави впечатление и би порменило някакви тенденции. Можем да се успокоим, че това не е феномен само в нашата страна, съществува и в доста развити демокрации. Тенденция, включително в много развити страни, е силното агресивно популистко говорене. То все повече надделява в политическата борба. И според мен в бъдеще не само няма България да се спаси от това, а тепърва ще продължи да ни залива. И това, че партии като \"Атака\" и Националния фронт за спасение на България все повече се маргинализират, не ознчава, че няма да навлязат нови играчи на този фронт. В един момент може Волен Сидеров и Валери Симеонов да ни се сторят умерени и въздържани хора.", "date": "2019.10.04", "title": "Кметската кампания: Усмихнати кандидати и настървени сблъсъци на заден план"}
{"url": "https://www.dnevnik.bg/istorii_na_denia/2019/10/04/3971821_vreme_e_za_riben_pazar/", "text": "Уикендът на 19 и 20 октомври дава шанс на всички, които не са посетили рибния пазар на \"Бакхус\" преди година, сега да го направят. Събитието е част от инициативата на списанието да развива пазарите в София, като този път партньор на фестивала са Пазари \"Изток\". Затова и уикендът с вкус на риба ще бъде под навеса на обновения пазар \"Ситняково\" откъм бул. \"Шипченски проход\". Там ще бъдат представени подбрани изложители, предлагащи прясна риба и морски дарове, рибни ястия и деликатеси, приготвени на място и разнообразие от напитки, подхождащи на риба. Организаторите споделят, че с този формат искат да развиват рибните познания и да го превърнат в разрастваща се ежегодна традиция, която стимулира масовия интерес. В рамките на фестивалните дни посетителите ще могат да опитат разнообразние от рибни ястия, приготвени на място от изявени шеф-готвачи, подбрано българско вино, избрани вносители на качествени вина, анасонови напитки, сладкиши, хляб, кафе и други. За доброто настроение от \"Бакхус\" обещават и DJ програма и през двата дни, представена от столичния клуб \"Терминал 1\". Ключова част от фестивала ще бъдат представителите на прясна риба и морски дарове. Основен партньор на фестивала са \"МЕТРО Кеш енд Кери\", които ще изложат рибния си сектор в нетипичната атмосфера на стрийт фестивал. BalkanFish ще изложат многообразие от средиземноморска риба и морски дарове. Посетителите ще могат да научат и за първата ферма за отглеждане на африкански сом до Панагюрище - \"Рибна ферма Clarias\". От \"Морски Риболов Несебър\" ще предложат цаца и други класики като миди по несебърски, пушен паламуд и разнообразни мариновани риби . Дебют на фестивала ще направи и най-новата марка за премиум черноморски продукти \"Черноморски улов\". Те ще изложат вариации на паламуд Лакерда и веян Паламуд и ще разкажат малко повече за устойчивите практики за риболов. Гостите на Бакхус Fish Fest ще могат да дегустират и хайвер на WholeCaviar - първия руски производител на натурален хайвер в България от сьомгова пъстърва и на преработен хайвер. Готвените деликатеси ще бъдат представени от столичния ресторант Cinecitta, L’Instant, Royal Thai, Bistrello, Turqoise, \"Космос\" и Lili Pham и щандове със специално меню за фестивала на партньорите на събитието демонстрационен ресторант ShowHow, Kotaniy Gourmet и МETRO Академия. Повече за ресторантите, какво ще приготвят и останалите изложители може да прочетете  тук . Любителите на виното и алкохолните напитки ще може да опитат и купят специално избрани български вина от партньорите на събитието DiVino, които ще представят селекция на чаша и на бутилка на собствен щанд. Ще участват още WineBox, Seewines, Avendi Wines, магазин \"Le Petit Quche\", турски анасонови ракии Yeni Raki, узо Ouzo12, крафт бира Hills, Stolichno и уиски Talisker. \"Братя Хлебари\" отново са приготвили майсторски печива за гостите, a кафе-бар Chucky’s ще предлага различни видове кафета за консумация на място и прясно изпечени за вкъщи. Ще могат да бъдат дегустирани и купени и световноизвестните марки зехтини Aristeon, Ariston и Nobleza Del Sur Premium Gourmet, известни с качеството си и дълголетни традиции. Chilli Hills ще представят люти сосове, отиващи на риба, а гръцки магазин Bakalia The Greek Deli ще участват с автентични и традиционни гръцки продукти, като гръцки разядки, видове маслини и други. Интерактивна инсталация \"Фризер\", която помага за природосъобразен избор на морска храна, ще гостува на феста. Тя е част от инициативата на природозащитната организация WWF за опазване на живота в океана и поминъка на хората, разчитащи на риболова. Посетителите ще получат на място и първия по рода си наръчник за устойчива консумация на риба и морски дарове – Рибен буквар 2.0, издаден от WWF.", "date": "2019.10.04", "title": "Време е за рибен пазар"}
{"url": "https://www.dnevnik.bg/sport/2019/10/04/3972058_kiril_domuschiev_ludogorec_pak_pishe_istoriia/", "text": "\"Лудогорец\" пак пише история! Браво, момчета, това е моят отбор\", това написа собственикът на българския шампион Кирил Домусчиев след  победата с 3:0 над \"Ференцварош\"  в Лига Европа. Тимът от Разград сломи унгарския първенец в Будапеща и поведе еднолично в групата си в Лига Европа. Собственикът на осемкратните шампиони вече по-рядко посещава мачовете на тима си, но коментира изявите на футболистите в социалните мрежи. Доволен от успеха в Будапеща остана и треньорът Станислав Генчев. Според него \"Лудогорец\" е с класа над съперника си и го е показал на терена. \"Много добър мач и категоричен резултат за нас. Казах на нашите играчи преди двубоя, че ние сме две или три класи над тях и така трябва да е резултатът. Мачът тръгна добре за нас, разви се двубоят както ние искахме. - Бяхме изготвили стратегия за мача, познавахме ги от двете срещи, които бяхме играли срещу тях\", каза Генчев. \"Нашият отбор е опитен, има самочувствие в евротурнирите. Именно това самочувствие ни помогна\". Според Генчев двете поредни победи дават предимство на \"Лудогорец\" в битката за продължаване напред. \"Ференцварош\" изглежда остават назад. Битката ще е между нас, ЦСКА и \"Еспаньол\", добави треньорът. \"На полувремето имахме време да говорим как да реагираме на това, че сме с 10 души. Получи се, не допуснахме гол. Върша си работата, за да може отборът да постига резултати. Нататък всичко е в ръцете на ръководството за моето бъдеще\".", "date": "2019.10.04", "title": "Кирил Домусчиев: \"Лудогорец\" пак пише история"}
{"url": "https://www.dnevnik.bg/evropa/2019/10/04/3971765_kogato_iztochnogermancite_biaha_hvurleni_v_studenata/", "text": "                         Издигането на Берлинската стена през 1961 година стана причина за безброй семейни драми. Сестри и братя бяха отделени едни от други, чичовци и лели се оказаха от другия край на Стената. Много от хората, преживели този драматичен период, междувременно не са сред живите или пък са много възрастни. За тях разделена Германия беше извор на нетърпимо страдание. Затова и готовността на много западногерманци да помагат материално на близки и роднини в икономически по-слабо развитата ГДР беше висока. Те изпращаха хиляди пакети с кафе, южни плодове, дрехи и шоколади отвъд вътрешногерманската граница. През 80-те и 90-те години на миналия век децата на това по-възрастно поколение вече гледаха на разделението на Германия като на нещо нормално: те бяха отраснали съответно във ФРГ или ГДР и живееха в напълно различни светове. На Запад поколението от 1968 започна внезапно да задава неудобни въпроси на своите родители - интересуваше се каква е била тяхната роля по времето на националсоциализма. Понятия като \"нация\" и \"татковина\" вече се смятаха за остарели и снобски. На мода излезе интернационализмът. ЕС предложи на западногерманците нови перспективи и възможността да избягат от незавършената дискусия за националната вина. А техните братовчеди и братовчедки на Изток живееха потопени в сивотата на диктатурата и се бореха със съвсем различни проблеми. После дойде революцията от 1989, падането на Стената, а близо година по-късно - и обединението на Германия. Но когато еуфорията от празника премина, Изтокът отново изгуби приоритетното си значение. И до ден-днешен една пета от западногерманците никога не са посещавали Източна Германия. Разочарованите източногерманци След промените от 1989 от западната част на Германия бяха изпратени стотици милиарди за икономическото възстановяване на изостаналите региони на Изток. Но тези пари не успяха да решат всички проблеми. Промените донесоха на огромен брой източногерманци безработица - почти всеки втори от тях загуби работното си място. А Западът - онова райско кътче, за което те мечтаеха и което познаваха от приятно ухаещите пощенски пакети с продукти, изпращани им от роднините - внезапно се разкри пред очите им като общество на брутална конкуренция. Силно идеализираните им представи за него бързо избледняха. Онези, които се оказаха губещи от промените, започнаха да идеализират миналото си в бившата ГДР. Същевременно на Запад мнозина изгубиха търпение и започнаха да наричат сънародниците си от Изтока \"мрънкала\". Призоваваха ги най-сетне да спрат да се оплакват и да недоволстват. А източногерманците искаха просто да говорят за преживяванията си през този бурен период, когато изведнъж бяха хвърлени в студената вода. След като тяхната бивша родина ГДР спря да съществува на 3 октомври 1990, те внезапно се бяха събудили в съвсем друга държава - с непознати правила и закони. И двете поколения - хората, преживели издигането на Стената, и съвременниците на нейното събаряне - преживяха и изстрадаха много. Голяма част от случилото се така и не бе осмислено. А историческият опит показва, че всичко, което не е било преосмислено и преработено, се превръща в бреме, предаващо се от поколение на поколение. Източна Германия и популистите \"Алтернатива за Германия\" разбра това и отдавна вече го използва за своите цели. \"Да завършим промяната\", гласеше един от централните лозунги на дяснопопулистката партия за изборите в източните провинции. И с него тя печели рекордни резултати - особено сред младежите. Процесът на обединението все още не е приключил окончателно. Онова, за което днес родители, баби и дядовци вече не могат или не искат да говорят, се превръща в задача на техните деца и внуци. Мирната революция от 1989 и Обединението бяха и ще си останат щастливи мигове за германците. Тази история трябва да бъде разказвана. Но от друга страна не бива да се премълчават и проблемите, свързани с дълбоките промени. Би било твърде жалко, ако тази глава от историята на Германия бъде предадена в ръцете на онези, които искат да я инструментализират за политически цели. Изтокът и Западът никога повече не бива да се оставят да бъдат разделяни.", "date": "2019.10.04", "title": "Когато източногерманците бяха хвърлени в студената вода"}
{"url": "https://www.dnevnik.bg/sviat/2019/10/04/3971819_chujdi_dronove_vlizat_v_shvatki_v_nebeto_nad_libiia/", "text": "Докато боевете по суша продължават южно от Триполи, в либийското небе от няколко месеца се разгаря друга битка между дронове на Турция и Обединените арабски емирства. Тя обаче не променя баланса на силите, твърдят експерти. От началото на офанзивата на силния човек на Източна Либия маршал Халифа Хафтар на 4 април срещу столицата Триполи, където се намира признатото от ООН правителство на националното съгласие /ПНС/, няма значителни изменения на фронтовата линия. Статуквото тласна двата противникови лагера да използват по-технологични оръжия с надеждата да вземат връх в тази битка, в която вече бяха убити над хиляда души, а 120 000 бяха принудени да напуснат домовете си, по данни на ООН. Така, дроновете влязоха в играта през юни въпреки оръжейното ембарго, наложено на Либия от ООН след въстанието от 2011 г., което свали режима на Муамар Кадафи. \"Предвид интензивната употреба на въздушни средства през първия месец на офанзивата, по-голямата част от бойните самолети на военновъздушните сили на двата лагера престанаха да летят заради необходимостта от поддръжка\", казва Арно Дьолаланд, експерт по въпросите на отбраната. \"Директен сблъсък\" \"Хафтар и правителството на националното съгласие не искаха да останат без въздушни сили и изглежда прибегнаха спешно до друг тип апарати: дроновете\", казва експертът пред \"Франс прес\". Според анализаторите и експертите маршал Хафтар се е сдобил с дронове китайско производство \"Вин Лун\" от Обединените арабски емирства, които са основният му съюзник. На свой ред правителството на националното съгласие се е обърнало към Анкара, която все по-открито подкрепя неговите сили, за да се снабди с турски дронове \"Байрактар\". Впоследствие цел и за двата лагера стана унищожението на дроновете на противника и на командните им центрове. Силите на маршал Хафтар на няколко пъти извършиха въздушни нападения срещу Митига, единственото функциониращо летище в либийската столица, което сега е затворено. Всеки път силите на Хафтар казваха, че са имали за мишена турски дронове или командния център на тези апарати. \"Тази въздушна война се превърна в директен сблъсък между двата основни спонсора на ЛНА (самопровъзгласената Либийската национална армия на маршал Хафтар) и ПНС\", съответно Абу Даби и Анкара, казва Дьолаланд. Ахмад ал Хаснауи, пенсиониран генерал от либийската армия, твърди, че в лагера на Хафтар дроновете подкрепят сухопътните войски и играят \"важна роля за отслабването на силите и снабдителните линии\" на бойците на правителството на националното съгласие. И обратно. \"Не са самоцел\" Либийският експерт Джалал ал Фитури също подчертава \"изключително важната роля\" на дроновете в битката за Триполи и отбелязва засилването от края на юни на въздушните атаки срещу базите на двата враждуващи лагера. \"Дроновете \"Вин Лун\" на ОАЕ издирват пистите, от които излитат дроновете \"Байрактар\", за да унищожат въздушния потенциал на ПНС, но не успяват\", твърди Дьолаланд. \"Турците диверсифицираха начина си на действие, като използват пътища за излитането на своите апарати и разполагат ретранслатори из целия район между Триполи, Мисрата и Ал Джуфра (в Централна Либия), за да увеличат радиуса на действие на дроновете си\", добавя експертът. \"Вин Лун\" или \"Байрактар\"? Независимо от това кой се сдобива с тях, \"дроновете не са самоцел\", ако наземните сили не напредват, смята въпреки това Дьолаланд. Изправена пред статуквото на терена, ООН насърчава страните в конфликта да прекратят военните действия и да възобновят политическия процес, който бе подронен след началото на офанзивата на маршал Хафтар. Според Дьолаланд обаче Хафтар \"подтиква Обединените арабски емирства да участват още по-дейно\" в конфликта. \"Не е изключено да има удари с изтребители \"Мираж\" (използвани от военновъздушните сили на ОАЕ) през следващите седмици\", прогнозира той. Анкара от своя страна \"вече не крие, че подкрепя Триполи, без обаче да ангажира директно своя въздушен потенциал\", казва още експертът. В началото на миналия месец пратеникът на ООН за Либия Гасан Саламе отново призова международната общност да сложи край на конфликта, опасявайки се, че \"засилването на военната подкрепа\" за едната или другата страна може да доведе до хаос в целия регион. /БТА", "date": "2019.10.04", "title": "Чужди дронове влизат в схватки в небето над Либия"}
{"url": "https://www.dnevnik.bg/sport/2019/10/04/3972063_svetovnoto_purvenstvo_po_basketbol_otchete_rekordna/", "text": "Световното първенство по баскетбол, проведено в Китай, се радва на рекордна зрителска аудитория, съобщи Международната федерация по баскетбол (ФИБА). По време на глобалния шампионат в Китай двубоите са били гледани от рекорден брой зрители, както по телевизията, така и в дигиталните платформи. За пръв път в историята световното първенство достига до 3-милиардна аудитория по телевизията. Според ФИБА още 1.5 милиарда души са гледали мачове чрез дигитални платформи и социалните медии. До голяма степен това се дължи на провеждането на световното в Китай, както и нарастващия интерес в страната към баскетбола. Наскоро беше проведено проучаване, според което баскетболът и американския шампионат НБА са №1 по популярност. Два от мачовете на китайския тим срещу Полша и Корея са били наблюдавани от 68 и 60 милиона зрители. Финалният двубой на шампионата между  Испания и Аржентина  е достигнал до аудитория от 160 милиона души. В Испания финалът е достигнал пазарен дял от 46% в края на двубоя, когато повече от 10 милиона зрители са гледали. Средната аудитория е била 6.2 милиона зрители. Това е най-гледаният баскетболен мач в историята, съобщават от испанската телевизия.", "date": "2019.10.04", "title": "Световното първенство по баскетбол отчете рекордна аудитория от 3 милиарда зрители"}
{"url": "https://www.dnevnik.bg/gradska_sreda/2019/10/04/3972131_novi_1000_kameri_za_videonabljudenie_shte_budat/", "text": "Столичната община обяви търг за доставката на хиляда нови камери за видеонаблюдение и анализ на информация. Те ще се използват за следене на реда в зони с висок рисков потенциал, както и в детски и учебни заведения, съобщава  \"Капитал\". Поръчката е на стойност 6 млн. лв. без ДДС. Парите са осигурени от бюджета на общината. Предвидено е проектът да се изпълнява за срок от 3 години, като включва проектиране, строителство, доставка и монтаж на камерите. Най-рано обаче изпълнители могат да бъдат избрани в началото на 2020 г., тъй като срокът за подаване на оферти е 1 ноември. Едно от изискванията в поръчката е всички 1000 камери да имат възможност за едновременно наблюдение и реакция в реално време при засичане на нередности. Още по темата четете  тук.", "date": "2019.10.04", "title": "Нови 1000 камери за видеонаблюдение ще бъдат поставени в София"}
{"url": "https://www.dnevnik.bg/evropa/2019/10/04/3972128_ima_problemi_v_nai-novite_predlojeniia_na/", "text": "Председателят на Европейската комисия Жан-Клод Юнкер заяви вчера, че има проблематични моменти в най-новите предложения на Великобритания за Брекзит и че са необходими допълнителни разговори, предаде \"Ройтерс\". \"Приемане на подобно предложение няма да изпълни всички цели на предпазния механизъм: да се предотврати твърда граница, да се запази сътрудничеството между севера и юга и икономиката на острова, да се защити единния пазар на ЕС и мястото на Ирландия в него\", гласи изявление на Комисията. То бе публикувано след телефонен разговор на Юнкер с ирландския премиер Лио Варадкар, добавя \"Ройтерс\". Според Варадкар британските предложения за статута на границата между Република Ирландия и Северна Ирландия след Брекзит са несъвършени в много аспекти. По думите му има две главни пречки. Първата е \"механизмът за съгласие\", според който правителството в Лондон иска да даде на регионалния парламент в Белфаст правото да гласува за специални митнически правила, а през 2025 г. северноирландските парламентаристи отново да гласуват по въпроса. Другото препятствие е това, че \"не може да има контролни пунктове и мита\" по ирландската граница, както предлага британският премиер Борис Джонсън.  \"Нито една партия - нито моята партия, нито \"Шин Фейн\", нито Демократическата юнионистка партия - не бива да са в позиция да налагат вето каква да бъде волята на мнозинството в Северна Ирландия и Ирландия\", каза Варадкар след среща в Стокхолм с шведския си колега Стефан Льовен. Льовен отбеляза, че ЕС би обсъждал отсрочване на Брекзит, но за това трябва да има основателни причини. \"Удължаването (на срока за влизане в сила на чл. 50 от Лисабонския договор) зависи от причината за удължаването\", каза той. Шведският премиер добави: \"Разбира се, ние искаме да обсъждаме това, но е необходимо да има основание. Какво чакаме?\". Помирителен тон Джонсън се опита вчера да изгради коалиция в Камарата на общините в подкрепа на своя нов подход към Брекзит. Той направи това очевидно с усещане за приближаващия краен срок за излизане на страната от ЕС и въпреки сдържаното отношение на европейските лидери към новите предложения, предаде \"Асошиейтед прес\".  Джонсън насочи своето послание към онези депутати, чиито избирателни окръзи гласуваха за напускане на ЕС на референдума през 2016 г., използвайки по-помирителен тон, отколкото при предишните си изяви пред депутатите. Премиерът се опита да ги убеди, че промените в предложенията за режима на търговията между Ирландия и Северна Ирландия след Брекзит трябва да тушират опасенията, накарали мнозина депутати да отхвърлят на три пъти споразумението, постигнато от неговата предшественичка Тереза Мей. \"Положихме искрени усилия да преодолеем бездната, да примирим очевидно непримиримото и да изминем последния оставащ километър, тъй като времето ни притиска\", каза той. Новите предложения се фокусират върху поддържането на отворена граница между британската провинция Северна Ирландия и Република Ирландия, която е член на ЕС. Именно този проблем е ключовият препъни-камък към споразумение за Брекзит. Сега Лондон предлага въпросът да бъде решен, като Северна Ирландия остане тясно обвързана с правилата на ЕС за търговия със стоки, вероятно за един по-продължителен период. Джонсън се обърна и към ЕС с по-мек тон, макар че новите предложения  отначало бяха представени  от неговата канцелария като финална оферта по принципа \"приемаш или отхвърляш\". Той се опита да понижи температурата на бурните дебати и на острия език, характерен за последните седмици в Камарата на общините, и дори каза, че е \"разочарован\" от тона, използван от някои депутати, поставящи под въпрос неговите предложения.  Непримирими опозиционни депутати обаче отново атакуваха плана и самия Джонсън, като го обвиниха, че е наясно, че новите предложения няма да бъдат приети. Парламентарният лидер на Шотландската национална партия Иън Блекфорд каза, че офертата на Джонсън просто все повече тласка страната към Брекзит без споразумение, предлагайки на ЕС план, който вероятно ще бъде отхвърлен. Същата теза изложи и лидерът на лейбъристката опозиция Джереми Корбин. /БТА", "date": "2019.10.04", "title": "Има проблеми в най-новите предложения на Великобритания за Брекзит, заяви Юнкер"}
{"url": "https://www.dnevnik.bg/hrana_i_napitki/2019/10/04/3970889_gulub_s_gubi/", "text": "                         Нарежете всички зеленчуци и гъбите за крема на малки кубчета и ги сотирайте в маслото, като разбърквате постоянно. След като се карамелизират, добавете пилешкия бульон и мащерката. Редуцирайте бульона почти напълно, след което прибавете сметаната и отново редуцирайте наполовина. Поставете готовата смес в термомикс и блендирайте, докато стане хомогенна. Овкусете със сол, черен пипер и лимонов сок на вкус. Загрейте тиган с малко олио и сложете гърдите от гълъб с кожата към тигана. Намалете температурата и гответе, докато кожата стане хрупкава. След това добавете сол, черен пипер и маслото. Махнете от тигана и оставете на кухненска хартия. За да приготвите демиглас, карамелизирайте зеленчуците на слаб огън с меда и малко олио. Прибавете портото и подправките, и редуцирайте бавно. След като виното е почти напълно редуцирано, добавете бульона и продължете, докато получите гъст сос. Завършете с маслото и овкусете със сол и черен пипер. 1 бр. гърди от гълъб на порция олио масло сол и пипер 200 г печурки 150 мл пилешки бульон 150 г сметана 50 г шалот 50 г масло 10 г чесън 3 г свежа мащерка лимонов сок сол и черен пипер 1 л птичи бульон 2 глави лук скилидка чесън 300 мл порто масло олио мащерка сол и черен пипер листа от зелен грах див лук", "date": "2019.10.04", "title": "Гълъб с гъби"}
{"url": "https://www.dnevnik.bg/evropa/2019/10/04/3972133_mitata_na_sasht_sreshtu_es_shte_zasegnat_purvo/", "text": "Митническите санкции на САЩ срещу редица европейски стоки \"ще засегнат най-напред и преди всичко американските потребители и компании\", предупреди вчера говорителят на Европейската комисия Даниел Росарио, цитиран от \"Франс прес\". Той изрази съжаление за решението,  обявено в сряда от САЩ , и коментира, че това ще усложни усилията за постигане на приятелско споразумение между двете зони. \"Ако САЩ наложат санкции, те ще подтикнат и ЕС да направи същото\", каза Росарио на пресконференция на Еврокомисията. Диалогът не е прекъснат, тъй като от американска страна все още се твърди, че се \"очаква да започнат преговори\" с Европейския съюз. ЕС също оставя вратата отворена: \"Взимаме предвид изявлението на американския търговски представител, че САЩ са планирали да преговарят с Европейския съюз с цел да решат този проблем\", каза говорителят. Американските мита върху стоки от ЕС ще засегнат италиански селскостопански продукти на стойност около половин милиард евро годишно, съобщи асоциацията на италианските земеделски производители \"Колдирети\" (Coldiretti). Митата на САЩ ще засегнат 25 процента от продуктите \"Произведено в Италия\" на стойност около половин милиард евро с включването в \"черния списък\" на сирената и други млечни изделия, морските продукти, цитрусите, соковете и ликьорите, се посочва в изявление на сайта на асоциацията. Пощадени са италианското вино, зехтин и паста. Според \"Колдирети\" най-силно наказани са производителите на традиционните сирена пармезан и грана падано. Износът им през 2018 година е достигнал 150 милиона евро. Той постоянно расте - само през първото тримесечие увеличението в експорта на тези сирена е 26 процента. Митата за тях сега на практика се утрояват - от 15 процента до 40 процента от стойността на продукта, уточнява асоциацията. \"Колдирети\" допълва, че френското и испанското вино и зехтин не са пощадени от американските мита, което цели \"разкол в ЕС\". Ответни мерки Френското правителство обяви, че  ЕС ще отговори с \"ответни мерки\"  на решението на САЩ да наложат мита върху голяма част от продуктите за износ на съюза, от сирене до вино, предаде \"Асошиейтед прес\". Говорителят на френското правителство Сибет Ндиайе каза вчера в ефира на телевизия Бе Еф Ем: \"Опитахме се да намалим това търговско напрежение, но ако те не са в настроение за помирение, очевидно Европа ще даде отпор\". Маслините, киселото мляко, плодовете и големите самолети са част от износа на ЕС, който САЩ планират да обложат с мита, след като получиха в сряда зелена светлина от Световната търговска организация като последица от решението да се определят като незаконни субсидиите от ЕС за самолетния гигант \"Еърбъс\" (Airbus). Влиятелната германска промишлена асоциация (BDI) оповести, че обявените от САЩ планове да наложат мита на стойност 7.5 милиарда долара върху вноса от ЕС са \"разочароващи\". Германската браншова организация коментира, че митата са законни от юридическа гледна точка след постановлението на Световната търговска организация, но \"в същото време са изключително вредни за икономическите и политическите отношения\". Председателят на германската промишлена асоциация Йоахим Ланг каза, че е \"разочароващо, че САЩ използват ситуацията, за да засилят продължаващите търговски спорове\". Според него това прави преговорите за намиране на решение още по-тежки, тъй като се създава \"допълнително и ненужно търговско напрежение\". \"Има риск много промишлени сектори от двете страни на Атлантика да се окажат в губеща ситуация\", заяви Ланг. Германският министър на финансите Олаф Шолц поиска Европейският съюз да реагира \"решително, но обмислено\" на санкциите срещу европейски продукти, обявени от САЩ, предаде АФП. \"Ние ще реагираме решително, но обмислено на тази нова ситуация\", каза министърът пред в. \"Билд\". В един глобален свят търговските конфликти не са от полза за никого и последните месеци го показаха, допълни Шолц. Вносът от ЕС, който ще бъде санкциониран от Вашингтон, е на стойност от 7.5 милиарда долара. Митата, които ще влязат в сила на 18 октомври, ще бъдат 10 процента за европейските самолети и 25 процента за всичко останало. /БТА", "date": "2019.10.04", "title": "Митата на САЩ срещу ЕС ще засегнат първо американците, предупреди Еврокомисията"}
{"url": "https://www.dnevnik.bg/na_put/2019/10/04/3971747_fotogaleriia_130_godini_mulen_ruj_-_zad_kulisite/", "text": "Френското кабаре \"Мулен Руж\", известно със своите канкан танцьорки, които умеят да вдигат краката си във въздуха в спиращ дъха синхрон, облечени в разкриващи голяма доза плът бляскави костюми с пера, тази седмица отбелязва 130 години от отварянето на своите врати за публиката на 6 октомври 1889 г..", "date": "2019.10.04", "title": "Фотогалерия: 130 години \"Мулен Руж\" - зад кулисите"}
{"url": "https://www.dnevnik.bg/sport/2019/10/04/3972080_kak_stanislav_genchev_preobrazi_ludogorec_samo_za_mesec/", "text": "Девет мача, осем поредни победи, 20 гола и нито една загуба. Това е равносметката за \"Лудогорец\" за едва 36 дни, откакто Станислав Генчев застана начело на българския шампион. Младият специалист дотук е временен треньор на тима след освобождаването на Стойчо Стоев, но прави сериозна заявка да поеме шампионите за постоянно. С  успеха над \"Ференцварош\" с 3:0  в четвъртък вечер Генчев окончателно затвърди впечатленията, че под негово ръководство \"Лудогорец\" играе все по-добре. Победата в Будапеща е втора поредна за българския шампион в групите на Лига Европа и увеличава драстично шансовете на тима да продължи в турнира и след Нова година. Факторът Генчев Макар и още да не е постоянен треньор на \"Лудогорец\", Генчев е първият бивш футболист на тима, който получава шанс да води състава от Разград. Бившият халф игра два сезона за \"Лудогорец\", като беше с основен принос за първите две титли на тима в сезоните 2011-12 и 2012-13. Само на 38 години Генчев вече има и опит зад гърба си, след като получи шанс да бъде последователно треньор и помощник в \"Етър\", преди да се завърне в Разград. Той е и вторият най-млад, водил \"Лудогорец\" след Ивайло Петев, който беше начело на състава на едва 35-годишна възраст. Със спокойните си методи на работа, Генчев е сравняван с най-успешния треньор на \"Лудогорец\" до момента Георги Дерменджиев. Подобно на него и настоящият треньор на шампионите получава шанс, след като беше помощник на освободения преди него наставник. Ще успее ли обаче да остане Генчев за постоянно? Промяната в играта Промяната в резултатите на \"Лудогорец\" само за месец е видима, но в основата на победите стоят и решенията, взети преди двубоите. Докато при Стойчо Стоев \"Лудогорец\" имаше проблеми и беше раздиран от конфкликти като този между треньора и Марселиньо, сега в Разград всичко изглежда. Именно добрата атмосфера води и до положителните резултати. След като пое тима Генчев загала все повече на Марселиньо, а по-голям шанс получават и други играчи, които имаха по-периферна роля - Драгош Григоре, Джоди Лукоки и Стефан Баджи. Вандерсон се върна от контузия, докато опитните Светослав Дяков и Козмин Моци трябваше да се примирят с ролята на резерви, поне в най-отговорните мачове. Голямо впечатление прави подобрението при шампионите в ключови елементи - тимът играе по-добре в атака, но се стабилизира и в защита. Откакто Генчев е начело в четири от мачовете \"Лудогорец\" запази суха мрежа, а в другите си мачове само веднъж е допуснал повече от един гол, като това се случи при гостуването на \"Марибор\" - 2:2. Какво предстои След девет успешни мача и много добро представяне дотук \"Лудогорец\" на Генчев няма право да залита, защото ново голямо изпитание вече го очаква. Още в неделя шампионите приемат \"Левски\" в двубой от Първа лига. Десетият мач може да се окаже много важен за бъдещето на Генчев и за развитието на тима занапред. Той предшества поредната пауза за националните отбори, но ще бъде и по-труден за шампионите, защото те ще имат само 72 часа за почивка. Възможно е след дербито с \"Левски\" Генчев да има яснота дали ще остане за постоянно начело на тима.  \"Върша си работата, за да може отборът да постига резултати. Нататък всичко е в ръцете на ръководството за моето бъдеще\", каза Генчев след победата над \"Ференцварош\". След дербито със сините и паузата в шампионата \"Лудогорец\" се изправя срещу \"Ботев\" в Пловдив, а по-късно приема и \"Еспаньол\" в третия си мач в Лига Европа. Според Генчев поне за момента тимът не трябва да си поставя много дългосрочни цели.", "date": "2019.10.04", "title": "Как Станислав Генчев преобрази \"Лудогорец\" само за месец"}
{"url": "https://www.dnevnik.bg/evropa/2019/10/04/3972136_evroparlamentut_ne_odobriava_novoto_predlojenie_na/", "text": "Ръководната група на Европейския парламент за Брекзит не смята, че предложенията \"в последния момент\",  представени на 2 октомври , в сегашната им форма, представляват основа за постигане на споразумение, за което Европейския парламент би дал своето съгласие. Според групата предложенията не засягат сериозните проблеми, на които трябва да се намери решение в случай, че предпазния механизъм (т.нар. backstop) бъде отстранен, а именно общата икономиката на острова, пълното зачитане на Споразумението от Разпети петък, и цялостта на единния пазар на ЕС. Въпреки че оставаме на разположение да разгледаме функционални и съобразени със европейското законодателство решения, предложенията на Обединеното кралство не са достатъчни и значително се отклоняват от съвместните ангажименти и цели, се казва в изявелние на групата. По-специално беше изразено безпокойство за три аспекта на предложенията: Първо, предложенията на Обединеното кралство за   изрично предвиждат изграждането на инфраструктура, контрол и проверки, но не дават яснота къде и как това ще бъде осъществено. Всяка форма на контрол и инспекция на и около границата ще означава край на безпрепятствената търговия и по този начин ще навреди на общата икономика на острова, както и ще създаде сериозен риск за мирния процес и ще породи рискове и за потребителите, и за бизнеса. Следователно предложенията са в противоречие с фундаменталните принципи и червени линии, гласувани в резолюциите на Парламента. В същото време подобни мерки на контрол няма да бъдат достатъчни, за да гарантират защита на европейските потребители и бизнеси във всички случаи, което би оставило ЕС със сериозен пропуск в единния пазар на ЕС. Второ, предложенията биха били разработени в детайли от Европейския съюз и Обединеното кралство, или едностранно от Обединеното кралство, едва през четиринадесет-месечния преходен период. Това  , нито изпълнява принципите в Споразумението за оттегляне. Тази ситуация би изисквала от Европейския парламент да даде своето съгласие без да е запознат с пълните му последици, и без да има никакви гаранции за правното му действие. Това, според евродепутатите, е неприемливо. Трето,  , ефективно превръща Споразумението в условно, несигурно, временно и едностранно решение, на място на предпазния механизъм. Освен това, парламентът на Северна Ирландия не е заседавал от почти три години и е спорно дали би бил в състояние да бъде свикан и да поеме отговорността за международен договор от подобно естество. Предложенията на Обединеното кралство дори не се доближават до това, което бе договорено като достатъчен компромис в предпазния механизъм, смятат евродепутатите. Европейският парламент остава отворен към разглеждането на всички предложения, но те трябва да бъдат надеждни, работещи от правна гледна точка, и на практика да имат същия ефект като компромисите, постигнати в Споразумението за оттегляне. Опазването на мира и стабилността на остров Ирландия, защитата на гражданите и правния ред на ЕС трябва да бъдат основен фокус на всяка една сделка. Всяко споразумение за оттегляне и бъдещо асоцииране или международно споразумение с Обединеното кралство ще трябва да бъде одобрено от Европейския парламент. Още реакции можете да видите  тук . Какво може да се случи в следващите седмици четете  тук .", "date": "2019.10.04", "title": "Европарламентът не одобрява новото предложение на Джонсън за Брекзит"}
{"url": "https://www.dnevnik.bg/evropa/2019/10/04/3972142_gruckiiat_kandidat_za_evrokomisar_zashtiti_porodiloto/", "text": "Кандидатът за еврокомисар, който ще отговаря за ресора \"защита на европейския начин на живот\", гъркът Маргаритис Схинас, защити по време на изслушването пред евродепутатите  породилото полемика  наименование, предаде \"Франс прес\", цитирана от БТА. Парламентарните групи на левицата, социалдемократите, либералите и еколозите поискаха от председателя на бъдещата Европейска комисия Урсула фон дер Лайен  да се откаже от името  на ресора на Схинас, асоцииращ миграцията и защитата на европейския начин на живот. По време на изслушването на Схинас евродепутати го приканиха да признае, че изборът на това наименование е бил грешка, че се възприема като победа за крайната десница и че самото наименование е токсично. Схинас каза, че уважава аргументите, изразени за и против наименованието, както и  желанието на Фон дер Лайен  да се вслушва и търси консенсус и изрази увереност, че времето ще даде отговор на въпросите, касаещи наименованието, повдигнати по време на изслушването.  Бившият говорител на ЕК отхвърли негативните интерпретации на наименованието на ресора си и подчерта, че постът му освен миграционния въпрос, включва културата, образованието, заетостта, сигурността, здравеопазването и равнопоставеността. Това не е \"култура на \"ние срещу тях\", допълни той и каза, че \"популистите трябва да се чувстват застрашени от нашите ценности\". \"Европа винаги ще бъде земя на убежището. Но трябва също така да бъде ясно, че онези, на които е отказано убежище, защото не отговарят на критериите, трябва да си тръгнат\", каза Схинас. EurActiv отбелязва, че Схинас енергично е защитил името на ресора си, което първо бе посочено в профила му в \"Туитър\", но после бе премахнато. Сега той се представя като кандидат за еврокомисар, номиниран за зам.-председател за миграция, сигурност, социални права, образование, култура и младеж.  Проблемните кандидати Същевременно европейски парламентарни източници казаха вчера, че се обмисля втора серия от изслушвания на кандидати за еврокомисари, за да се даде втори шанс на французойката Силви Гулар и на други провалили се на устния изпит кандидати. Следващата седмица предстои изслушването на още петима кандидати. 19 бяха изслушани тази седмица. От тях трима се оказаха в затруднено положение. Гулар се показа способна да управлява важното досие за вътрешния пазар, промишлеността и отбраната, но трябва да обясни на ЕП защо се стреми към поста на еврокомисар  въпреки съдебните проблеми , които я принудиха да подаде оставка като министър във Франция, казва евродепутат от Европейската народна партия. Гулар е разследвана в родината си за използване на европейско финансиране, отпускано на евродепутати за техните асистенти. Подобно разследване се води и от службата на ЕС за измами ОЛАФ. Гулар е разпитвана и за големите възнаграждения, получени от американски мозъчен тръст между 2013 и 2016 г., когато е била евродепутат. Проблеми на изслушванията имаха шведката Илва Йохансон, предложена за поста еврокомисар за вътрешните работи, и  полякът Януш Войчеховски , предложен за еврокомисар за земеделието. Двамата изобщо не са успели да убедят евродепутатите, че са способни да се справят с ресорите си. Номинираните от  Румъния  и  Унгария  бяха отхвърлени още на първия етап –  проверката за конфликт на интереси  в правната комисия на Европейския парламент. Двете страни  бяха принудени  да предложат  нови кандидати . На 17 октомври Председателският съвет на ЕП ще вземе решение дали европарламентът е получил достатъчно информация, за да обяви процеса на изслушванията за приключил. Ако е така, пленарната зала ще проведе гласуване за цялостния състав на Европейската комисия на 23 октомври в Страсбург.", "date": "2019.10.04", "title": "Гръцкият кандидат за еврокомисар защити породилото полемика име на ресора си"}
{"url": "https://www.dnevnik.bg/analizi/2019/10/04/3972081_edna_bulgarska_maika_-_moje_li_veronika_imova_ot_vss/", "text": "                         Това казва членът на съдийската колегия на Висшия съдебен съвет Вероника Имова. В своето изказване по  случая \"Полфрийман\"  тя говори за \"пролята българска кръв\" и пита колегите си \"Кого защитаваме ние?\". В случая обаче въпросът е кой обвинява в пристрастност съдиите, постановили  определението за предсрочно освобождаване на Джок Полфрийман?  Вероника Имова е партньорката в живота на адвокат Пеню Грозев. Той пък е представлявал семейство Монови като частни обвинители и граждански ищци по делото срещу австралиеца. Грозев и Имова са били съпрузи. След развода им те отново заживяват заедно. Обстоятелствата около съжителството им са обществено достояние.  От декларацията на Имова, публикувана на интернет страницата на Народното събрание , става ясно, че тя живее във \"фактическо съжителство\" с адвокат Грозев. казва още Имова. А думите й са представени от колегата й Драгомир Кояджиков като \"изказване на една българска майка\". Има ли обаче самата Имова \"зависимости отвътре\", след като съжителства с адвоката на пострадалите? Адвокат Грозев, с когото тя съжителства, обявява на страницата си във Фейсбук на 20 септември, че \"съдебният състав, освободил убиеца на българи, е незаконен, съгласно практиката на ЕСПЧ. Защото не е безпристрастен!\" По време на обсъждането на първата позиция от заседанието отсъстват Лозан Панов, Атанаска Дишева и Боян Новански. По неофициална информация на Свободна Европа  . Първият - защото дъщеря му е в съдебния състав, освободил предсрочно Полфрийман, а вторият - поради познанство с Христо Монов (баща на убития Андрей). Сред гласувалите \"за\" позицията е Вероника Имова, която участва и в дискусията, критикувайки определението на Софийския апелативен съд за предсрочното освобождаване на австралиеца. Втората позиция - обръщение към гражданите, отново е гласувана с отводите на Магдалинчев и Мавров. Първият отново посочва като причина дъщеря си, а вторият – познанството си с Христо Монов. Двамата се отвеждат, защото могат да се приемат за заинтересовани по въпроса, който се обсъжда. Съдийските отводи съществуват много преди приемането на Закона за установяване и предотвратяване на конфликта на интереси. Според процесуалните закони съдиите могат да разглеждат делата, които са им възложени, само ако не са заинтересовани от изхода на процеса или не може да възникне разумно съмнение в тяхната безпристрастност. Преди да стане член на ВСС, Вероника Имова е дългогодишен съдия и е наясно с това. Междувременно Вероника Имова разпространи позиция по повод на статията от \"Свободна Европа\", в която се казва, че личният живот на всеки гражданин, дори и на член на Висшия съдебен съвет, е неприкосновен. В позицията се посочва, че адвокат Грозев отдавна не упражнява адвокатската професия, а когато преди 11 години е бил адвокат по делото \"Полфрийман\" на първата инстанция в Софийски градски съд, той е представлявал като повереник семейството на убитото момче само в няколко съдебни заседания, след което родителите са се отказали от неговата защита.", "date": "2019.10.04", "title": "\"Една българска майка\" - може ли Вероника Имова от ВСС да бъде безпристрастна по случая \"Полфрийман\""}
{"url": "https://www.dnevnik.bg/razvlechenie/2019/10/04/3972159_kartinata_na_banksi_s_shimpanzeta_v_britanskiia/", "text": "Картина на Банкси, изобразяваща депутатите в британския парламент като шимпанзета, бе продадена на търг за близо 12 млн. долара, което е рекорд за анонимния уличен артист, твърдят организаторите на аукциона от \"Сотбис\". Картината, която носи името \"Делегираният парламент\" (Devolved Parliament), е най-голямото живописно платно на Банкси. Широка е 4 метра и за първи път бе представена по време на изложбата на художника от Бристол в музея в родния му град през 2009 г. Тя бе продадена като част от частна колекция на търг в аукционна къща \"Сотбис\" в Лондон в четвъртък след 13 минути наддаване и успя да надскочи значително прогнозираната сума от 1.5-2 млн. паунда, като финално бе продадена за точно 9 879 500 паунда. Търгът се проведе на същото място, където преди почти точно една година Банкси изуми арт средите, като активира механизъм, който  наряза на ленти неговата картина \"Момичето с балона\" , минути след като тя бе продадена за малко над 1 млн. паунда, и то пред очите на присъстващите. В профила си в \"Инстаграм\" самият Банкси написа: \"Рекордна цена за картина на Банкси бе поставен на търг тази вечер. Срамота, че не я притежавам все още.\" Коментарът му е придружен с цитат на арт критика Робърт Хюс за стойността на творбите на изкуството. В него се казва, че сега цената на дадена творба е част от нейната функция. \"Нейната нова работа е да седи на стената и да става по-скъпа. Вместо да е обща собственост на човешкия род, също както е книгата, изкуството се превръща в определена собственост на някого, който може да си го позволи\", гласи част от цитата на Хюс. Преди търга от вчера рекордът за най-скъпа творба на Банкси се държеше от творбата му Keep it Spotless, продадена за 1 870 000 млн. долара в \"Сотбис\" в Ню Йорк.  Ден преди наддаването Банкси отново изненада почитателите си с поредната си акция, като откри свой собствен  магазин за домашни потреби  в отговор на легален спор с компания за поздравителни картички. Магазинът, който ще работи едва няколко седмици и ще осъществява продажбите си единствено онлайн, носи името \"Брутен вътрешен продукт\" (Gross Domestic Product), което обаче може да се приеме и като игра на думи, тъй като gross от английски се превежда и като  противен, груб, вулгарен.", "date": "2019.10.04", "title": "Картината на Банкси с шимпанзета в британския парламент достигна рекордна цена"}
{"url": "https://www.dnevnik.bg/sviat/2019/10/04/3972183_trump_iadosa_demokratite_s_priziv_kitai_sushto_da/", "text": "Президентът на САЩ Доналд Тръмп заяви вчера, че желае Украйна и Китай да разследват неговия политически противник Джо Байдън и сина му, предаде \"Ройтерс\", цитирана от БТА. Агенцията отбеляза, че по този начин Тръмп открито приканва към действия, които предизвикаха разследването на демократите в Конгреса за неговото евентуално отстраняване от Белия дом. Разследването е по повод разкритията, че на 25 юли в телефонен разговор Тръмп е притискал украинския президент Володимир Зеленски да разследва бизнеса на Хънтър Байдън. \"Бих препоръчал те да започнат разследване срещу семейство Байдън\", каза президентът в отговор на въпрос какво е поискал от Зеленски. На излизане от Белия дом на път за Флорида президентът добави, че според него Китай също трябва да разследва двамата Байдън. \"Впрочем Китай също трябва да започне разследване срещу двамата Байдън. Защото станалото в Китай е толкова лошо, колкото станалото в Украйна\", каза Доналд Тръмп. Според \"Ройтерс\" тези думи загатват за недоказаните обвинения на Тръмп и адвоката му срещу бизнеса на Байдън син и баща в Китай. Председателят на комисията по разузнаването на Камарата на представителите на Конгреса, демократът Адам Шиф, каза, че Тръмп е нарушил клетвата, положена при встъпване в длъжност, като е поискал това от Китай. \"Президент на САЩ, който насърчава чужда страна да се намесва, за да помогне на неговата кампания, като разследва негов противник, е фундаментално нарушение на президентската клетва. Това застрашава нашите избори. Това застрашава нашата сигурност. Това трябва да бъде осъдено от всеки член на този орган, както от демократите, така и от републиканците\", каза Шиф. Шиф е сред конгресмените, най-често нападани от Тръмп заради разследването за импийчмънт, започнало по случая с Украйна. Реакцията на Байдън не закъсня: \"Идеята Доналд Тръмп да атакува почтеността на някого е като шега.\" В \"Туитър\" председателят на Федералната избирателна комисия  припомни  свое изявление от юни тази година, в което напомни, че е незаконно да отправят подобни искания към чужди граждани във връзка с избори в САЩ. През 2013 г. вицепрезидентът Байдън бе на официална визита в Китай, където бяха и синът му Хънтър, и дъщеря му. Среща с китайски банкер, Джонатан Ли, доведе до партньорство между него и Хънтър. Впоследствие синът на вицепрезидента се оказал в борда на инвестиционен фонд. Говорител на Хънтър каза за Ен Би Си, че двамата не са обсъждали бизнес въпроси по време на пътуването.", "date": "2019.10.04", "title": "Тръмп ядоса демократите с призив Китай също да разследва Байдън и сина му"}
{"url": "https://www.dnevnik.bg/evropa/2019/10/04/3972182_fon_der_laien_shte_jivee_raboti_i_spi_v_sgradata_na/", "text": "Новоизбраният председател на Европейската комисия Урсула фон дер Лайен ще има условията да живее в централата на институцията в Брюксел. Това съобщават различни медии, като се позовават на потвърждение от екипа на Фон дер Лайен, предаде БТА. Медии в Германия вчера първи съобщиха, че по искане на Фон дер Лайен в централата на комисията се подготвя място, където тя да може да нощува. Уточнява се, че 25 квадратни метра от етажа на сградата, отделен за председателя и неговия екип, ще бъдат превърнати в място за спане и малка кухня. Говорители на Фон дер Лайен поясняват, че и като министър на отбраната на Германия тя е имала сходни условия в министерството, където е работила и нощувала през седмицата, а се е виждала със семейството си в почивните дни. По думите на говорителите подобен подход спестява от средствата за охрана, тъй като сградата на ЕК е под постоянно наблюдение, а и ще ограничи времето, прекарвано от Фон дер Лайен в задръстванията на Брюксел. Нейното постоянно жителство ще остане в Хановер, посочва \"Гардиън\". Изданието също отбелязва, че Фон дер Лайен е живяла в министерството си в Берлин, което не е толкова необичайно в германската политика, но е по-малко типично в Брюксел. Там еврокомисарите и евродепутатите често наемат апартаменти или стаи. Жан-Клод Юнкер, който ще оглавява еврокомисията до 31 октомври, често подчертава, че председателят на институцията няма официална резиденция. Той дори се оплака на германски вестник, че е принуден да живее в хотел срещу 3250 евро на месец. Освен заплатата си от 28 хил. евро на месец Фон дер Лайен получава средства за жилище в размер на 4185 евро. Не е ясно дали тя ще продължи да се възползва от тези пари, докато живее до офиса си. ", "date": "2019.10.04", "title": "Фон дер Лайен ще живее, работи и спи в сградата на еврокомисията"}
{"url": "https://www.dnevnik.bg/sviat/2019/10/04/3972191_zavodut_na_folksvagen_moje_da_ima_i_pozitiven/", "text": "                         Турски медии съобщават, че тази седмица \"Фолксваген\" се е вписал в турския търговски регистър. Така вече е почти сигурно, че новият завод на германския автомобилен гигант ще бъде построен именно в Турция. Изненадващо за мнозина инвестицията от 1 милиард евро няма да отиде в страната - членка на ЕС, България, която до последно се надяваше да наклони везните в своя полза. В интервю за ДВ експертът Ердал Ялчън, професор по международна икономическа политика в университета в Констанц, изброява предимствата на Турция. Идея за завод на \"Фолксваген\" в Турция имаше още преди няколко години. Но тогава тя беше отхвърлена. Ако погледнем дългосрочните икономически перспективи, ще установим, че решението е обосновано и като цяло съвсем смислено. През последните 15 години Турция се утвърди като важен производствен център, особено в областта на автомобилостроенето. Много фирми - доставчици за автомобилната индустрия, се установиха в страната. За концерн като \"Фолксваген\" това естествено е от изключителна важност. А България не предлага такива условия. Разходите за труд и работна сила са много ниски. Минималната работна заплата възлиза на 420 евро. Освен това Турция е голям пазар - очаква се в обозримо бъдеще населението на страната да надхвърли 100 милиона души. Това означава, че \"Фолксваген\" ще може да разчита на огромен брой млади кадри, които да бъдат ангажирани дългосрочно. По правило работната ръка в Турция е добре обучена, но в същото време не бива да забравяме, че политическите конфликти в страната доведоха до изтичането на много квалифицирани кадри. Абсолютно. За турската икономика тази сделка е от изключителна важност. Не на последно място - защото излъчва силен сигнал: вижте, най-големият автомобилен концерн в света инвестира при нас. Отказът от инвестиции също не е решение. Отчасти имаше забрана за германски инвестиции в Русия, но икономическата изолация не показа никакъв ефект. Същото важи и за Иран. Спирането на инвестициите дори отслаби демократичните сили. А и историята ни учи, че поддържането на икономически отношения определено е по-добро решение от изолацията. Освен това инвестициите могат да предизвикат подобряване на общите рамкови условия в Турция, което на свой ред да се отрази положително и на политическата обстановка. Турция е много повече от нейното правителство. В страната има толкова много хора, които искат родината им да тръгне по пътя на либералната демокрация. И всяка една санкция срещу Турция би била наказание за целия турски народ.", "date": "2019.10.04", "title": "Заводът на \"Фолксваген\" може да има и позитивен политически ефект в Турция"}
{"url": "https://www.dnevnik.bg/sviat/2019/10/04/3972217_samolet_padna_v_ukraina_zaradi_izcherpano_gorivo/", "text": "Петима души от екипажа на товарен самолет Ан-12 загинаха при аварийното му кацане край украинския град Лвов, съобщи министърът на инфраструктурата Владислав Криклий. По предварителна информация причината е, че машината е останала без гориво и е паднала на около километър и половина от летището, където е трябвало да презареди. Самолетът е на авиокомпания \"Украйна Аероалианс\", няма информация за превозвания товар, но местна телевизия предполага, че той е военен, защото фирмата е извършвала подобни превози, включително за НАТО. Маршрутът е започнал от испанския град Виго на атлантическия бряг и след междинното кацане е трябвало да приключи в Истанбул. На борда е имало 7 души екипаж и един служител, съпровождащ товара. Катастрофата е станала в 7.10 местно време, като на около 14 км от летището Ан-12 е изчезнал от радарите и в 7.29 член на екипажа е съобщил, че са направили аварийно приземяване. Пристигналите спасителни служби установили, че няма пожар, което е един от признаците за изпразнени резервоари.     ", "date": "2019.10.04", "title": "Самолет падна в Украйна заради изчерпано гориво"}
{"url": "https://www.dnevnik.bg/sport/2019/10/04/3972206_dron_prekusna_mach_v_liga_evropa_i_donese_politichesko/", "text": "Дрон със закачено за него знаме на Нагорни Карабах доведе до прекъсване на мача между \"Дюделанж\" и \"Карабах\" от групите на Лига Европа в Люксембург. Той се появи над терена след втория гол на гостите от Азербайджан. Това предизвика напрежение сред футболистите и привържениците на \"Карабах\" и принуди съдията да спре играта за повече от 15 минути. В това време футболисти опитаха да свалят дрона, като ритаха топката към него. Впоследствие от УЕФА обясниха, че спирането на играта е било от съображения за сигурност. Нагорни Карабах е територия, за която Армения и Азербайджан са влизали няколко пъти в конфликт. Населена изключително с етнически арменци и контролирана от тях от над две десетилетия, тя е международно призната за част от Азербайджан. Организацията First Armenian Front (FAF) обяви във \"Фейсбук\", че е организирала полета на дрона чрез свои членове от Белгия. Футболната федерация на Азербайджан посочи, че вече се е обърнала към УЕФА по случая. В \"Туитър\" футболният \"Карабах\" написа: \"Карабах е един от древните исторически региони на Азербайджан.\" Президентът на страната Илхам Алиев заяви същото. Отборът от Азербайджан, в чийто състав като резерва се появи българският национал Симеон Славчев, спечели с 4:1.      ", "date": "2019.10.04", "title": "Дрон прекъсна мач в Лига Европа и донесе политическо напрежение"}
{"url": "https://www.dnevnik.bg/citat_na_deniia/2019/10/04/3972237_citat_na_denia_kakuvto_e_prezidentut_radev_takava_e_i/", "text": "                         Това каза президентът Росен Плевнелиев (2012-2017 г.) в интервю за в. \"24 часа\", коментирайки позицията на държавния глава Румен Радев по въпроса за европейската интеграция на Северна Македония. В края на септември Радев свика консултативна среща днес за двустранните отношения между България и Северна Македония. По-рано той изрази позиция, че процесът по присъединяването ѝ към ЕС  не може да става за сметка на употребата на българската история , език и идентичност като разменна монета. Още за казаното от Росен Плевнелиев по темата -  тук .", "date": "2019.10.04", "title": "Цитат на деня: Какъвто е президентът Радев, такава е и неговата партия БСП"}
{"url": "https://www.dnevnik.bg/sviat/2019/10/04/3972221_honkong_zabrani_maskite_i_ulesni_upotrebata_na_sila_ot/", "text": "Главният администратор на Хонконг Кари Лам забрани на участниците в протестите да носят маски, скриващи лицата им, предаде \"Асошиейтед прес\". Агенцията отбелязва, че мярката отразява втвърдяването на позицията на изпълнителната власт срещу продължаващите от четири месеца демонстрации. Лам обясни, че насилието \"унищожава града\" и са нужни спешни мерки, но те са далеч от \"извънредно положение\". Освен това според документи на \"Ройтерс\" на полицията вече е разрешено да използва по-груба сила срещу протестиращи, отколкото досега. Това е най-драстичният законов отговор на властите срещу продължаващите месеци безредици в специалния полуавтономен регион, който е и световен финансов център. Сред аргументите на привържениците на Лам - и на Пекин - са щетите, които протестите нанасят на бизнес репутацията и стабилността на Хонконг. Демонстрантите, които първоначално излязоха на улицата заради спорен закон за екстрадицията в Китай, обаче смятат, че влиянието на Пекин в района със собствени закони и свобода на словото нараства и е нужно да му се окаже съпротива.      Вторник бе един от най-размирните дни. На 70-ата годишнина от основаването на Китайската народна република полицията използва сериозно количество сълзотворен газ, гумени куршуми и дори шест истински. Тийнейджър на 18 години  бе улучен в гръдния кош . Според властите той е участвал в безредици, повдигнато му е обвинение и може да получи до 10 години затвор. Промените влизат в сила от утре. Те се базират на законов текст от колониалния (британски) период, който не е ползван от 50 години. С негова помощ законите на града могат да бъдат заобикаляни за възстановяване на обществения ред. \"Всякакви правила\" ще бъдат налагани в името на обществения интерес, каза Лам и добави: \"Трябва да спрем насилието.\"      Маските са често срещани на протестите. Много от демонстрантите ги носят в опит да скрият самоличността си от властите или от работодателите си, за да не бъдат подложени на натиск от тях. Не е известно обаче как точно ще бъдат забранени - мнозина продължават да ходят с тях всеки ден от години, още откакто се опитваха да овладеят разпространението на острия респираторен синдром от миналото десетилетие, отбелязва \"Ройтерс\". Според властите мярката обаче няма да се прилага за абсолютно всички маски, само на разрешени и неразрешени събирания на открито.", "date": "2019.10.04", "title": "Хонконг забрани маските и улесни употребата на сила от полицията"}
{"url": "https://www.dnevnik.bg/biznes/2019/10/04/3972181_polovinata_raboteshti_legalno_bulgari_sa_se/", "text": "През 2018 г. общо 6.15 % от българите, които декларират и плащат данък общ доход, са получавали доходи от над 9 хил. лв. месечно. В същото време 47.7% от деклариралите такъв доход са били осигурени върху 560 лв. доход месечно. През изминалата година минималната работна заплата беше 510 лв., а от началото на годината тя е тъкмо 560 лв. Данните оповестява финансовият министър Владислав Горанов в писмен отговор на въпрос на депутата от БСП Димитър Данчев. От тях се вижда, че през изтеклата година общо 3 135 844 българи са платили данък върху доходите на физическите лица, като начисленият данък е за общо 3.4 млрд. лв. Във възрастовата група между 26 и 35 години 4.2% също са декларирали доходи от над 9 хил. месечно. В същото време доходи, равни на минималните, са декларирали 49.8%.", "date": "2019.10.04", "title": "Половината работещи легално българи са се осигурявали на минимални доходи през 2018 г."}
{"url": "https://www.dnevnik.bg/politika/2019/10/04/3972264_plevneliev_prezidentut_radev_se_zaigra_populistki_s/", "text": "Президентът 2012-2017 г. Росен Плевнелиев упрекна наследника му на поста Румен Радев, че \"се заигра популистки и в удобен за него момент\" с темата за евроинтеграцията на Северна Македония. В интервю за в. \"24 часа\" той коментира предстоящия на 17 октомври Европейски съвет, на който се очаква лидерите на страните от ЕС да вземат решение за начало на преговори за членство на Северна Македония и Албания в съюза. Според Плевнелиев България \"категорично трябва да даде зелена светлина\". \"Кой друг, ако не България, да отвори вратата на Северна Македония за ЕС? Кой друг, ако не България, в решителен момент ще покаже историческа мъдрост, а не да бере исторически срам... Така че за мен въпросът е повече от категоричен. Едно вето сега от България би изглеждало нелепо. Просто ще бъде национален нихилизъм\", смята той. В средата на септември на среща с българските представители в Съвместната комисия по исторически и образователни въпроси между България и Северна Македония  президентът Румен Радев заяви , че ако гарантират, че в рамките месец комисията ще реши всички спорни въпроси, \"то българското правителство може да продължи политиката си на безусловна на практика подкрепа за членството на Република Северна Македония в ЕС\". Сега Плевнелиев упрекна държавния глава за липса на системен подход по въпроса и за това, че се е заиграл популистки с темата. \"За разлика от всички останали български политически лидери той е единственият, който до момента не е дал своята оценка и няма никаква позиция например за престъпленията на комунистическия режим по македонския въпрос\", каза Плевнелиев. \"Той го прави това, за да се заиграе популистки с БСП и русофилите в България. Президентът Радев също така критикува договора за добросъседство със Северна Македония, въпреки че всички световни лидери го приветстваха. Президентът Радев в един исторически момент, в който Северна Македония е на път да получи покана за членство в ЕС, по един абсолютно не само популистки, но и фалшиво патриотичен начин демонстрира странна решителност и активност, въпреки че досега не е имал системен и активен подход по въпроса. Според мен това е изцяло защото неговите външнополитически амбиции се провалиха. Той не се ползва с доверието на световните лидери и единственото, което му остава сега, е да показва мускули на по-малката и по-слаба от нас Северна Македония\", смята Плевнелиев. Според него е абсурдно да се говори за налагане на вето и това би било \"голяма историческа грешка\". \"Добре, че е правителството, което демонстрира точно обратното - системен и последователен подход\", смята той.", "date": "2019.10.04", "title": "Плевнелиев: Румен Радев се заигра популистки с темата Северна Македония"}
{"url": "https://www.dnevnik.bg/bulgaria/2019/10/04/3972262_prokuraturata_e_otkazala_da_vuzobnovi_deloto_sreshtu/", "text": "Софийската градска прокуратура (СГП) е отказала да възобнови делото срещу австралиеца Джок Полфрийман по молба на адвоката му Калин Ангелов още на 30 юли. Искането си за възобновяване защитникът е мотивирал с видеокадрите, които  бяха публикувани преди дни в Youtube  със заглавие \"Истината за Джок Полфрийман\". Още преди да станат публични записите, Калин Ангелов е  подал до СГП молба за възобновяване  на процеса заради нови факти и данни, които според него не са анализирани. От прокуратурата обаче отхвърлят искането. \"Възобновяването на наказателни дела е извънредно производство за проверка на влезли в сила съдебни актове, което цели да се възстанови правилното приложение на закона и изпълнят целите и задачите на Наказателнопроцесуалния кодекс, когато при постановяването им, са допуснати особено съществени нарушения на закона, нарушения на основните начала в процеса, довели до неизпълнение на целите на наказателния процес. За целта са очертани лимитативно специалните правила както за допустимост на производството, така и за основанията за възобновяване на неправилните съдебни актове\", пише в мотивите за отказа градският прокурор на София Емилия Русинова. \"След запознаване с материалите по делото такива нарушения, които да предпоставят възобновяване на горепосоченото наказателно производство, не са установени\", пише в отказа за възобновяване. \"Адвокат Ангелов цели отмяна на влязъл в сила съдебен акт по реда на извънредния контрол, като отправя искане за извършване на прокурорска проверка по реда на чл. 145 от ЗСВ чрез която да се установят нови обстоятелства, които според него не са били известни на съда и които имат съществено значение за делото, а именно, позовава се на конкретно веществено доказателство, което е било обект на изследване на приобщената по делото видеотехническа експертиза и навежда съображения за вземане на свидетелски показания от две лица – Мариан Цолов и Тони Йорданов\", допълва Русинова. \"Факт е, че наведените съображения обаче са само в една насока – несъгласие с фактическите изводи, направени от съдилищата. По същество изводите, формулирани от първоинстанционния, въззивния и касационния съд, не съвпадат с оценката на доказателствата, направени от адвокат Ангелов\", пише в отказа на прокуратурата. \"Считам, че в хода а съдебното производство са проведени необходимите за разкриване на обективната истина процесуално-следствени действия и не са налице индикации за други обстоятелства или доказателства, които не са били известни на съда и които да имат съществено значение по делото\", посочва прокурор Русинова. Видеокадрите са част от делото за убийството на Андрей Монов. Те бяха публикувани в навечерието на заседанието по делото пред ВКС по искането на главния прокурор Сотир  Цацаров за възобновяване  на производството по условното предсрочно освобождаване и връщането на австралиеца в затвора.  Първоначално то бе насрочено за 23 октомври , но заради големия обществен интерес по казуса  Върховният касационен съд ще го гледа  по-рано - на 7 октомври. Полфрийман не е длъжен да присъства и може да бъде представляван само от адвоката си. Казусът  окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне още днес от България. С решение на Софийския апелативен съд беше  предсрочно освободен от затвора , след като излежа почти 12 от наложения му 20 години затвор за убийството. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора.", "date": "2019.10.04", "title": "Прокуратурата е отказала да възобнови делото срещу Полфрийман"}
{"url": "https://www.dnevnik.bg/razvlechenie/2019/10/04/3972247_slujitelka_sudena_ot_roburt_de_niro_zavejda_v_otgovor/", "text": "Бивша служителка, която продуцентската компания на Робърт де Ниро съди за предполагаемо присвояване, е завела контрадело, в което твърди, че тя е \"жертва\" на \"полова дискриминация на работното място\". Според информация на \"Холивуд рипортър\" бившата служителка на фирмата Греъм Чейс Робинсън твърди, че Де Ниро я е подлагал на \"години на полова дискриминация и тормоз\", което включвало и \"неоснователен и нежелан физически контакт\", \"сексуално натоварени коментари\" и отношение към нея като към \"офис съпруга\", възлагайки й \"стереотипно женски задължения като домакинска работа\". В жалбата, подадена от Де Ниро, се казва, че Робинсън е злоупотребила с разходни сметки, плащайки в ресторанти и хотели, и е прахосвала \"астрономически количества време\" в гледане на \"Нетфликс\" в работно време, което включвало 55 епизода на \"Приятели\" в рамките на четири дни през януари. В оплакването на Робинсън пък се твърди, че Де Ниро я е нарекъл \"кучка\" и \"брат\" и я е молил да му \"чеше гърба, да закопчава ризите му, да оправя колана му, да връзва вратовръзките му и да го буди, когато е в леглото\". Според нейните данни Де Ниро не се е намесил и след като е видял как негов приятел я пляска по дупето. В отговор адвокатът на известния актьор и продуцент Том Харви обяви, че обвиненията, направени от Греъм Чейс Робинсън срещу неговия клиент, са повече от абсурдни.", "date": "2019.10.04", "title": "Служителка, съдена от Робърт де Ниро, завежда в отговор дело за полова дискриминация"}
{"url": "https://www.dnevnik.bg/sviat/2019/10/04/3972208_trump_e_nedovolen_che_svobodna_evropa_ne_vuzhvaliava/", "text": "Президентът на САЩ заяви, че е недоволен от работата на финансираните от Конгреса Радио \"Свободна Европа\" и \"Гласът на Америка\" и администрацията му обмисля започване на нова медийна група, която да представя страната в по-положителна светлина. Това стана в негово изказване във Флорида след подписване на президентски указ, свързан със здравеопазването. Текстът на речта му е  публикуван  на сайта на Белия дом. В един момент той се върна към любимите си критики срещу \"корумпираната Си Ен Ен\" (CNN), която по думите му била с толкова нисък рейтинг в САЩ, че вече нямала голямо значение. \"Но знаете ли кое е лошо за нашата страна? Когато съм в чужбина и лидери ми казват \"Защо толкова мразят страната ти\", а аз ги питам \"Кой\". CNN е много по-важна извън САЩ. (...) Имахме Радио \"Свободна Европа\" и \"Гласът на Америка\", които създадохме, за да изградим нашата страна. Но днес това не работи достатъчно добре, а гласът на CNN наистина се чува зад граница и това е ужасно за нашата страна. Трябва да създадем нова [новинарска] мрежа и да сложим в нея истински новини, защото те са толкова лоши за САЩ. Това е срамота, просто е срамно. И ние наистина го проучваме, трябва нещо да направим, да поставим някои наистина талантливи хора и да имаме истински глас , а не фалшив.\" В отговор на думите на Тръмп директорът на \"Гласът на Америка\" (VOA) Аманда Бенет  заяви , че нейната радиостанция се гордее с мисията си да представя обективни и достоверни новини в цял свят и да разказва за САЩ зад граница там, където няма друг достъп до информация. Аудиторията на VOA и Радио \"Свободна Европа\"/Радио \"Свобода\" е поне 275 милиона души всяка седмица, добави тя. От VOA са поискали и коментар от Белия дом какво по-точно означават думите на Тръмп, но засега няма такъв. Говорител на Агенцията за глобални медии (USAGM), която ръководи VOA, Радио \"Свободна Европа\" и още 3 американски публични електронни медии, заяви, че \"всички те изпълняват мисията на агенцията да информират, да ангажират и да свързват хората по света в подкрепа на свободата и демокрацията. Основа за тази мисия е придържането към журналистическите ни ценности за прецизност, честност и балансираност\". През септември в сенатската комисия по външна политика бе изслушан кандидатът на Тръмп за директор на USAGM, преди решението да вземе Сенатът на пленарно заседание. Майкъл Пак бе номиниран преди 16 месеца за мястото на назначения от президента Барак Обама през 2015 г. Джон Лансинг, който напусна, за да стане президент и изпълнителен директор на независимото обществено National Public Radio. Пак е продуцент на документални филми, бивш ръководител на калифорнийския консервативен институт \"Клеърмонт\" (Claremont) и е работил за неправителствената американска Corporation for Public Broadcasting. По време на изслушването Пак обеща да подобри оперативната ефективност, да повиши духа на служителите и да не допусне скандали да уронват престижа на USAGM. \"Цялата агенция се основава на убеждението, че репортерите ѝ са независими, че не може с политически натиск да им се казва как да отразяват новините и какво да казват. Без това доверие мисля, че агенцията ще бъда напълно компрометирана.\"     ", "date": "2019.10.04", "title": "Тръмп е недоволен, че \"Свободна Европа\" не възхвалява САЩ, иска нова медия"}
{"url": "https://www.dnevnik.bg/sviat/2019/10/04/3972260_trump_napravi_poslanika_v_germaniia_svoi_pratenik_za/", "text": "Президентът на САЩ Доналд Тръмп обяви, че е назначил специален пратеник в преговорите между Сърбия и Косово, предаде \"Франс прес\", цитирана от БТА. \"Президентът Тръмп обяви днес намерението си да назначи следния човек на един ключов в администрацията му пост - Ричард Гренъл от Калифорния, за специален пратеник на президента за преговорите за мир между Сърбия и Косово\", се казва в изявление на Белия дом. Гренъл, който е на 53 години, ще съчетава тези функции с функциите на посланик на САЩ в Германия - пост, който заема от април 2018 г. Бивш говорител на американската мисия в ООН по времето на Буш (най-дълго заемалият тази позиция - 2001-2008 г.), открито хомосексуален и привърженик на гей браковете, Гренъл много рано изрази подкрепа за Тръмп в президентската му кампания през 2016 г. Според  \"Политико\"  има репутация на \"лошо момче\" в дипломацията. Белград не признава независимостта на Косово, обявена през 2008 г. Освен това Сърбия и Косово увеличиха напрежението помежду си миналата година. След като в публичното пространство се завъртя идеята за размяна на територии като част от възможно споразумение, Прищина наложи 100% мита върху търговията със Сърбия и Босна и Херцеговина в отговор на сръбската кампания срещу признаването на Косово и членството му в Интерпол.", "date": "2019.10.04", "title": "Тръмп направи посланика в Германия свой пратеник за диалога на Сърбия и Косово"}
{"url": "https://www.dnevnik.bg/kultura/2019/10/04/3908009_otkus_ot_sofiiski_magyosnici_3_veshticite_ot_vitosha/", "text": "                         \"Софийски магьосници 3: Вещиците от Витоша\" от Мартин Колев – магията се завръща! Готови ли сте за ново приключение в света, покорил хиляди читатели? \"Софийски магьосници\" от Мартин Колев се превърна в най-успешното градско фентъзи, което родната ни литература познава. След успеха на \"Софийски магьосници\" и \"Софийски магьосници. Самодивите от Странджа\" веднага след ексклузивното ѝ представяне на Aniventure Comic Con на пазара на пазара вече може да откриете \"Софийски магьосници 3: Вещиците от Витоша\" – дългоочакваната трета част на хитовата поредица, която развълнува читатели и магьосници от цялата страна. Свилен Воев заминава за Витоша в търсене на душевен мир. Вместо това попада на вещерско сборище, призраци от миналото и заплаха, по-страховита от всичко познато. За да я предотврати, той ще трябва да се върне обратно в града. Силите на мрака не са си почивали по време на отсъствието му. Гласът е събрал цяла армия и се готви да завладее София, а сетне ‒ и цялата страна. Свилен няма друг избор, освен да се изправи пред външните и вътрешните си демони и да се надява, че на сутринта слънцето ще изгрее отново. Жестока есен с падащи листа, с банално падащи листа, с банален дъжд, със пътища, отдавна извървяни, жестока есен, ти защо се връщаш ПРОЛОГ Тази вечер Емил Чанев закъсня. Когато грабна кожената си чанта и напусна кабинета, всички вече си бяха тръгнали. Или поне тъй си мислеше – отвън завари Евлогия, своята секретарка. Старицата с обло лице и коса на кок стоеше приведена пред един грохнал сив компютър. Чанев се плесна по челото. – Евлогия, не знаех, че си още тук! Не трябваше да ме чакаш. Секретарката отмести поглед от монитора. – Не се коси, Емиле, не те чакам. Имам малко довършителни дейности. – Прекалено много работиш. Хайде, да тръгваме вече! – Намери се кой да го каже – отбеляза тя. – Ти тръгвай – трябват ми още десетина минути. – Искаш ли да те изчакам? Да те изпратя до спирката? – Няма нужда, Емиле – мъжът ми ще дойде с колата. – А, добре тогава! Чанев ѝ махна с ръка и пое към изхода. Всяка вечер прекосяваше дългия коридор бавно, проверявайки наум дали не е пропуснал нещо. Евлогия се провикна след него: – А твоите планове какви са? – Ами, планове – ще хапна нещо и после ще поработя от вкъщи. – Не бива така, Емиле – излез да поразпуснеш малко! Възползвай се от последните топли вечери. Чанев въздъхна и потупа тежката си чанта. – Няма как, чакат ме сума ти документи за преглеждане. – В такъв случай гледай поне да се нахраниш – сгълча го секретарката. – Вие, младите, само разни буламачи ядете! Чанев сви рамене. – Дюнер от Попа брои ли се за буламач? Тя го удостои с поглед, който за кратко го върна в прогимназията. Сетне се приведе обратно над екселската таблица и зачатка по клавишите. Чанев се възхити на сериозното ѝ лице, осеяно с тънки като паяжина бръчици. Безспорно беше случил на секретарка – Евлогия собственоръчно вършеше повече работа от целия екип на отдел \"Бюрокрация\" . \"Трябва да разбера кои са ѝ любимите цветя – помисли си той. – Ще ѝ поръчам огромен букет за бюрото.\" А на глас каза: – Голямото събитие наближава, а? Евлогия се обърна към календара, окачен зад бюрото ѝ. 22 септември беше ограден с червено. – Да, докато се усетим, и останаха само две седмици. – Дано всичко да е наред – смотолеви Чанев. Евлогия се усмихна. – Изобщо не се съмнявам, Емиле. Ще бъде голям успех – първият от дълга поредица успехи в кариерата ти! Чанев също се усмихна. Евлогия беше от ония служителки, които си вършеха съвестно работата десетилетия наред, докато край тях фучаха демони и падаха правителства. Колегите я наричаха Цербера, но само тихомълком и отдалеч. Един букет не стигаше за тая жена – трябваше да ѝ измисли нещо по-специално. Той пак махна и продължи към изхода. – Не стой до късно. Хубава вечер! – Хубавааа – отвърна разсеяно Евлогия. Стъпките на шефа ѝ постепенно заглъхнаха. Само хлабавата клавиатура продължи да оглася коридора. Една луминесцентна лампа примигна и спря за секунда, преди отново да светне. Евлогия се огледа. Всички вече си бяха тръгнали. Вдигна слушалката на стационарния телефон и набра някакъв номер. Щом заговори, гласът ѝ прозвуча различно: – Тъкмо излезе, няма и пет минути. Сам е, със сигурност Сега пък какво?! – Тя се надигна от стола и веждите ѝ се извиха като гръмотевици. – Как тъй проблем в Стара Загора, нали всичко беше готово? Да не се опитвате да ме побъркате вече?! – Човекът от другата страна се впусна мекушаво в извинения, които Евлогия прекъсна. – Добре, добре, аз ще се погрижа – само гледайте да го хванете! Тя дръпна слушалката от ухото си, сетне я доближи и тихо добави: – Гласът говори с моето дихание Затвори телефона. Върна се на стола си и си пое дълбоко дъх. Над нея лампата примигна отново, след което угасна напълно.", "date": "2019.10.04", "title": "Откъс от \"Софийски магьосници 3: Вещиците от Витоша\" на Мартин Колев"}
{"url": "https://www.dnevnik.bg/biznes/2019/10/04/3972279_bankata_za_razvitie_moje_da_stane_akcioner_v_bulsatkom/", "text": "Някогашният старозагорски кабелен оператор \"Булсатком\", който написа успешна история, но заради инвестиции в собствен сателит и лиценз за мобилен оператор, задлъжня прекомерно, е напът да се преструктурира. До края на месеца е възможно в новата структура се очаква да влязат фондът за подценени активи Blantyre Capital, Европейската банка за възстановяване и развитие (EБВР) и Българската банка за развитие (ББР). В същото време един от създателите на компанията Максим Заяков въобще няма да участва, а другият - Пламен Генчев, е с миноритарен дял. Това съобщава  \"Капитал\"  в новия си брой, като се позовава на обявената от изпълнителния директор Макс Зиф, назначен от кредиторите преди две години да оздравява компанията, информация. Изданието посочва, че оператор с 800 хил. абонати би бил апетитна хапка, ако не беше натрупал такива дългове. През 2016 г.(година преди да изстреля собствен спътник чрез компанията на Илън Мъск SpaceX - бел. ред.) взе заем от 85 млн. евро от консорциум от банки, който трябваше да бъде върнат до края на 2020 г., но \"Булсатком\" спира да плаща. Постепенно банките започват да продават вземанията си на сериозни загуби за тях. Белгийската КВС и ЕБВР се договарят с държавната ББР. Тя придобива дела на белгийската банка и половината на ЕБВР. Така основни кредитори на оператора стават Blantyre Capital, EБВР и ББР, които сега ще получат акционерно участие. Извън тези задължения \"Булсатком\" изостава и с плащания към НАП, доставчици на съдържание - телевизии и платформи като HBO, както и към сателита Hellas Sat. Повече по темата четете  тук . ", "date": "2019.10.04", "title": "Банката за развитие може да стане акционер в \"Булсатком\" до края на месеца"}
{"url": "https://www.dnevnik.bg/ot_vas/novini_ot_vas/2019/10/04/3972283_v_kraia_na_liatoto/", "text": "Краят на лятото и началото на есента е благодатен сезон. Така човек може да \"събере\" малко красота, която иначе остава незабелязана поради забързаното време. Ето малко от нея преди уикенда.", "date": "2019.10.04", "title": "В края на лятото"}
{"url": "https://www.dnevnik.bg/sport/2019/10/04/3972197_snimka_na_denia_semeistvoto_koeto_specheli_medali_za/", "text": "Световното първенство по лека атлетика в Доха може и да  , но има и своите вълнуващи моменти. Такъв беше целувката между Шони Милър-Уибо и Майсел Уибо - съпрузи, които донесоха медали на два държави от различни континенти.", "date": "2019.10.04", "title": "Снимка на деня: Семейството, което спечели медали за две държави в специална вечер"}
{"url": "https://www.dnevnik.bg/detski_dnevnik/2019/10/04/3970724_s_decata_v_pochivnite_dni_5_i_6_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - На националния стадион \"Васил Левски\" под мотото \"Любители на природата. Шампиони в спорта\" близо 500 деца от 6 до 15 години ще застанат на стартовата линия и ще се борят за победа в надпреварата \"Go Kids\" 2019.  Лекция и образователни игри ще се проведат в деня на състезанието в проекта \"Нова надежда за египетския лешояд\" на Българското дружество за защита на птиците, който обединява организации от 14 страни от Балканския полуостров, Близкия изток и Африка. - Kornel4Kids кани децата от 11 часа, за да направят заедно глинена плочка с отпечатък от есенно листо и пъстро украсена в топлите цветове на есента. Могат да се включат и деца и родители, майсторенето заедно е по-лесно, по-забавно и определено сплотяващо. Подробности -  тук .  На кое дете не му е забавно да гледа анимация? Със сигурност на всички деца ще им бъде интересно и как се създава. Детска къща \"Приказка без край\" и ателие \"Анимация без граници\" предлагат от началото на октомври на децата да се включат в курса \"Анимационни хлапета\". Той е с продължителност 12 седмици и е разделен на два модула, можете да видите подробности  тук .  - От 16 часа \"Павилион Cafe & Bakery\" кани децата на новата си мацаница на тема \"Есенна гора\". Боите, които се използват, са за рисуване с пръсти (тоест безвредни). Записването става на място или на тел. 0887 164 432. Носете пантофки или резервни чорапки и вижте за подробности  тук .  - От 11 часа в Софийската градска художествена галерия  деца ще свирят на деца  творби от Шостакович, Мусоргски, Чайковский, фон Вебер и др. - В Mall Велико Търново от 11 часа деца от 7 до 16 години могат да се докоснат до създаването на анимация. Вижте подробности  тук . Неделя  - Зрители от 1 до 3 години са добре дошли на \"Бебешка музика\". Кога и къде - вижте  тук . -  Бебешка Арт работилничка  ще забавлява малките от 11. Вземете доброто си настроение, облечете стари дрешки и елате при нас, за да се включите в една цветна и пълна с предизвикателства среда.  - Първото по рода си Динозавърско шоу за деца ще се проведе от 10, 12, и 14 ч. в \"Щура лаборатория\" на бул. \"Сливница\" 178. Всичко могат да гушкат, милват и хранят присъстващия динозавър, а той ще танцува, ръмжи, \"хапе\". Вижте повече  тук . - Неделната чуднотека кани от 11 часа всички деца на разходка в бъдещето. Там ще ги очакват роботи, технологии, игри, танци и изненади. Входът е свободен. Вижте подробности  тук . - Шоу с гигантски сапунени балони предлаца \"Щура лаборатория\" на децата. Подробности -  тук .", "date": "2019.10.04", "title": "С децата в почивните дни (5 и 6 октомври)"}
{"url": "https://www.dnevnik.bg/analizi/2019/10/04/3970863_kusata_klechka_na_djok_polfriiman/", "text": "Това стана 5 години и 24 дни преди изтичането на 17 годишната присъда, която му бе  наложена за съучастие в убийството  на българския студент Мартин Борилски в Париж през 2000 г. Предсрочното условно освобождаване на Стоичков стана с определение на съда, постановено седмица по-рано. Справка за събитията, предшествали освобождаването, предоставена от Варненския окръжен съд, показва, че делото е заведено по искане на Стоичков на 27 декември м.г. По неизвестни причини съдебното определение, както и мотивите към него, не са публикувани в сайта на Окръжния съд във Варна и до този момент. Това стана 6 години, 6 месеца и 25 дни преди изтичането на 20 годишната присъда,  наложена му за убийството  на студента Андрей Монов през декември 2007 г. при сбиване на пл. \"Св. Неделя\" в центъра на София. След излизането австралиецът беше преместен в Центъра за временно настаняване на чужденци в Бусманци и все още не може да напусне България, защото попадна в  правен абсурд  от забрани за напускане на страната и заповед за експулсиране. Определението за предсрочното освобождаване на Фрийман е постановено от Софийския апелативен съд. То и  мотивите  към него са публикувани на сайта на съда. На пръв поглед двата случая изглеждан напълно идентични. Но докато предсрочното освобождаване на Стоян Стоичков мина напълно незабелязано, излизането от затвора на австралиеца Джок Полфрийман предизвика шок, последван от истеричните реакции на институции, медии, политици и дори на прокуратурата, която поиска връщането му в затвора. Спомняте ли си Мартин Борилски? През 2000 г. той е бил на 24 години, току-що завършил магистърски клас по търговско право във Франция. Стажува в международна адвокатска кантора, а освен това е асистент в Сорбоната. На 21 юли 2000 г. френската полиция го открива мъртъв в квартирата му на парижката ул. \"Льо Курб\". Ръцете му са били завързани с пуловер под мишниците, а по тялото е имало 93 прободни рани и следи от чужда слюнка. Носът и челюстта на Борилски са били счупени, а джобовете на панталона му – извадени, като след претърсване. За убийството на Борилски бяха обвинени българите Георги Желязков и Стоян Стоичков, а последвалият съдебен процес, продължил цели десет години, се превърна в  на българското правосъдие след 1989 г. За убийството на Мартин Борилски Георги Желязков е осъден на 19 години затвор, а освободеният през януари т. г. Стоян Стоичков - на 17. Това означава, че Желязков ще е излежал половината от своята присъда най-вероятно през втората половина на следващата година. След това надали ще има пречка той също да бъде предсрочно условно освободен. За това вече има достатъчно формални основания. Проверка на \"Дневник\" от 2017 г. установи, че към онзи момент той вече е получил  възможността да изтърпява присъдата си при лек режим  в затворническо общежитие от открит тип, да ползва седмични, месечни и годишни отпуски и почивки, да работи извън района на общежитието, да се среща с близките си в директен контакт и т.н.                           За разлика от случая \"Борилски\", на който българските медии не обръщаха внимание в продължение на години,  Според огласените материали по разследването той е намушкан от Джок Полфрийман на 27 декември 2007 г. Монов е бил на 20 години и е следвал право. Футболът и \"Левски\" били негова страст. Приблизително час след полунощ пътят му се пресича фатално с този на Джок Полфрийман на пл. \"Св. Неделя\" в София. Австралиецът е там с приятели, Монов също. В последвалото улично сбиване с неизяснена причина Джок Полфрийман пробожда смъртоносно Монов в лявата част на гърдите и ранява сериозно приятеля му Антоан Захариев. Направената по-късно експертиза показва, че както жертвата, така и убиецът са употребили алкохол. В кръвта на Монов са открити 2.9 промила алкохол, а в тази на Полфрийман – 0.15. Полфрийман е осъден на 20 години от три съдебни инстанции, като окончателното решение е постановено на 27 юли 2011 г. от Върховния касационен съд. Двете процедури за условно предсрочно освобождаване  следват установения законов ред . Молби за предсрочно освобождаване подават десетки изтърпяващи наказания, ако вече отговарят на условията и съдилищата в страната ги разглеждат, като по над 95% от тях се произнасят с определение. През 2015 г. австралиецът беше номиниран за наградата \"Човек на годината\", присъждана от Българския хелзинкски комитет (БХК). В номинацията, направена от сънародничка на Полфрийман, бе посочена ролята му като председател на \"Българско затворническо сдружение за рехабилитация\", чиято цел бе да защитава правата на осъдените с лишаване от свобода в България. Необмислената номинация предизвика сериозни критики към БХК и по-късно беше отменена. Но още тогава правозащитната организация, която и без това е трън в очите на националпопулисти, евронихилисти и кадри на библиотекарския институт, вдигна удобна топка. Сега всички те се върнаха на терена и я отиграха в ченгеджийски стил в битката срещу реформаторите в съдебната система. А заложник в този двубой се оказа Полфрийман. С активното съдействие на цялата политическа класа, управлявала България през последните 10 години, беше сглобена и тествана медийна машина за тотално манипулиране на обществените нагласи. В казуса с Полфрийман тя беше завъртяна на пълни обороти с атака срещу съдебния състав, постановил определението. В него, както вече е известно, влизат Калин Калпакчиев, настоящ председател на Съюза на съдиите в България, бившият председател - Весислава Иванова както и съдия Виолета Магдалинчева, за която колегите й дават еднозначна висока оценка. Съюзът на съдиите в България обаче е сред основните критици на Иван Гешев, номиниран без алтернатива за наследник на главния прокурор Сотир Цацаров. Достатъчно е да бъде цитирано само едно заглавие от в. \"Труд\": \"Убивай българи – Калпакчиев е насреща!\", за да стане ясно колко нелепа мишена се оказа Джок Полфрийман в тази война. Малшансът му сработи и заради успешно поддържаните (и с медийна подкрепа)  Не че страната ни прави изключение от останалите европейски държави, където ксенофобията е сред любимите оръжия в арсенала на политическите орки. Но тяхно завоевание е и непрекъснато подгряваното усещане за липса на справедливост, подозрителността и недоверието в институциите у нас. Сега то се оказва великолепна среда за разчистване на сметки - лобито зад Иван Гешев в съдебната система срещу критикуващите ги. Началото на кампанията за предстоящите местни избори допълнително утежнява ситуацията и партиотични и националистически формации също вкараха казуса в предизборните си атаки. След осем години на безпринципност, шикалкавене, \"изгубени\" доказателства по делото \"Борилски\" и незащитими оправдателни присъди в края на 2008 г. тогавашният френският посланик в България Етиен дьо Понсен си позволи безпрецедентна и директна критика към българския съд. \"Наистина съжалявам, но трябва да го подчертая - отново имаме един незадоволителен случай на съдебно решение\", каза той. В същото време Франция обяви, че ще започне паралелен задочен процес срещу Желязков и Стоичков Тази намеса в никакъв случай не може да бъде определена като решаваща за последвалата развръзка с осъдителните присъди на убийците. Но беше отрезвяваща. В края на миналата седмица пред журналисти в Ню Йорк външният министър Екатерина Захариева обяви, че е отклонила предложение за среща с външния министър на Австралия Марис Пейн по казуса с Джок Полфрийман. Като причина посочила запълнения си график. След този отказ Пейн е изпратила на Захариева писмо \"търсейки съдействието на България за организиране незабавното завръщане [на Полфрийман] в Австралия\". А в интервю за радио Ей Би Си от сряда Марис Пейн заявява: \"Определено съм дълбоко разочарована, че той продължава да бъде задържан в България. Загрижена съм, че може да има набор от неюридически съображения, които влияят на този случай, и искам да съм сигурна, че законът ще бъде приложен безпристрастно.\" Ето така за втори път след случая \"Борилски\" държавата сама влиза и в международен скандал заради очевидния опит да погази законодателството си. За България ще е унизително, ако законно постановеното определение на Софийския апелативен съд бъде изпълнено едва след дипломатическа намеса. Джок Полфрийман изтегли \"късата клечка\", защото предсрочното му освобождаване съвпадна с финалните и явно безогледни усилия за налагането на Иван Гешев за нов главен прокурор. В тях и правните норми нямат значение.", "date": "2019.10.04", "title": "Късата клечка на Джок Полфрийман"}
{"url": "https://www.dnevnik.bg/photos/2019/10/04/3972178_fotogaleriia_katolicheskata_curkva_blagoslovi_jivotnite/", "text": "Днес в католическите църкви по света бяха проведени литургии в чест на животните. Те получиха благословии в памет на Свети Франциск от Асизи, покровител на животните.  На снимката: Заек получава благословия от свещеник в църквата \"Света Йоана Евангелистка\" в община Ескобедо, Мексико.", "date": "2019.10.04", "title": "Фотогалерия: Католическата църква благослови животните"}
{"url": "https://www.dnevnik.bg/bulgaria/2019/10/04/3972300_patriotite_iskat_zabrana_magistrati_da_se_finansirat/", "text": "Депутатите на \"Обединени патриоти\" обявиха, че внасят поправки в Закона за съдебната власт, с които се забранява финансирането на професионалните организации на магистратите от чужди държави и чужди организации. Предложението е в закона да се добави нов член, в който да се забранява магистратите да получават имуществени и финансови дарения освен следните източници: членски внос, имуществени вноски и дарения от техните членове, както и средства по програми и фондове на Европейския съюз, както и средства по Финансовия механизъм на Европейското икономическо пространство и Норвежкия финансов механизъм. \"Чрез тази промяна смятаме, че ще се повиши независимостта на българския съд\", заяви пред журналисти в парламента заместник-председателят на ВМРО Искрен Веселинов. Предложението си \"Обединени патриоти\" мотивират със случая на условното предсрочно  освобождаване на австралиеца Джок Полфрийман , както и с друг подобен казус - с Борислав Динков. Динков е осъден на 17 години затвор за убийство на колега след спречкване. На 19 септември Софийският апелативен съд го пуска 4 години и 7 месеца преди да изтече присъдата му, въпреки отказа на първата инстанция. \"Поводът е, че Българският хелзинкски комитет повлия с позиция върху съдебното решение за предсрочното освобождаване на убиеца на Андрей Монов, а освен това вече беше връчвал награди на част от съдебния състав. Същата НПО неведнъж е организирала и семинари за магистрати\", мотивират искането си от \"Обединени патриоти\". Междувременно партия \"Атака\" внесе проект, с който се забранява изрично на магистратите да се сдружават в професионални организации. Мотивът е, че подобно сдружаване е забранено в \"особени и консервативни обществени системи\" и трябва да се забрани в съдебната власт. От \"Атака\" не посочват кои са тези консервативни системи, в които сдружаването е забранено. \"В настоящия момент е изключителна грешка във връзка със статута, правата и задълженията им възможността и те да участват в такива организации. Практиката многократно показа, че магистратите чрез участието си в професионални и неправителствени организации често се оказват под изключителен натиск на външни интереси\", пишат в мотивите си от \"Атака\", без да уточняват и какви са тези външни интереси или откъде точно идва натискът. Преди дни от ВМРО внесоха сигнал в прокуратурата с искане  Българският хелзинкски комитет да бъде заличен  от регистрите на неправителствените организации. От БХК отговориха, че партията се опитва  да ги използва за предизборната си кампания , а в социалните мрежи правозащитната организация публикува видео отпреди две години, в което активисти, общественици и журналисти обясняват, че тя ще изчезне, когато се постигне пълното зачитане на правата на човека в България, и призовава хората да подкрепят усилията в тази посока. Видеото бе част от  кампанията \" Да закрием БХК\" , организирана за 25-ата годишнина от съществуването на БХК.", "date": "2019.10.04", "title": "Патриотите искат забрана магистрати да се финансират от неправителствени организации"}
{"url": "https://www.dnevnik.bg/politika/2019/10/04/3972290_bnt_niama_da_dopuska_siderov_do_uchastie_v_predavaniia/", "text": "Управителният съвет на Българската национална телевизия (БНТ) е взел решение лидерът на \"Атака\" Волен Сидеров да не бъде допускан до участие в предаванията й до постъпване на писмено извинение от негова страна за отношението му към телевизията и нейните служители. Решението касае и предаването \"Панорама\" тази вечер, заради което Сидеров организира протест пред сградата на БНТ в 17.00 часа. Протестът пред телевизията, който е поредният организиран от Сидеров, е с искане на оставката на генералния директор на телевизията Емил Кошлуков. По-рано днес лидерът на \"Атака\" обяви пред журналисти в парламента, че Кошлуков е закръглил стажа си в телевизия \"Алфа\", за да може да заеме сегашния си пост. \"Без този стаж в \"Алфа\" той нямаше да бъде генерален директор, защото нямаше въобще да има допуск до конкурс\", обяви Сидеров. Той нито потвърди, нито отрече дали стажът на Кошлуков в партийната телевизия е фиктивен. До решението на БНТ се стигна, след като във вторник вечерта  лидерът на \"Атака\" направи скандал в предаването \"Референдум\" и бе принуден да напусне студиото му . БНТ настоя Централната избирателна комисия (ЦИК) да извади \"Атака\" от предизборното споразумение между обществената медия и партиите, т.е. да загуби правото си на безплатни и платени форми на кампания в телевизията. От комисията казаха, че при тях не е пристигнало такова искане, но и не са страна по споразумението. Емил Кошлуков заяви, че  няма да допуска Волен Сидеров до участия в телевизията  и е готов да плати санкции за това с лични средства. Лидерът на \"Атака\" пък изпрати писмо до ЦИК с искане да задължи Кошлуков да го пусне за участие в \"Панорама\". Комисията все още не е гласувала по искането, но според проекта на решение не може да направи това, тъй като не е страна по споразумението между партиите и БНТ. В сряда Сидеров каза, че ако споразумението бъде нарушено, ще търси правата си в съда. Междувременно, след като бе сезирана от Съвета за електронни медии (СЕМ), избирателната комисия реши, че ще наложи глоба на Сидеров, че в предаването \"Референдум\" е накърнил честта и достойнството на другите кандидати. В него той на няколко пъти твърдеше, че кандидатът за кмет на София на ВМРО Ангел Джамбазки е \"гей, който трябва да оглави гей парада\".  Санкцията може да достигне  до 5000 лв. Видеозаписът на предаването \"Референдум\" е свален от сайта на БНТ, защото според Кошлуков  БНТ не е пошла телевизия , за да трупа рейтинг от това. Сидеров пък заяви, че това е цензура и иска предаването да бъде качено отново, за да се види, че той не може да вземе думата от представителя на ВМРО Юлиян Ангелов. Лидерът на \"Атака\" Волен Сидеров нахлу в БНТ през лятото на 2011 г. На местните избори през 2015 г. той нахлу в сградата на Националната академия за театрално и филмово изкуство.", "date": "2019.10.04", "title": "БНТ няма да допуска Сидеров до участие в предавания, докато не се извини писмено"}
{"url": "https://www.dnevnik.bg/kultura/2019/10/04/3971946_kolyo_karamfilov_se_obajda_ot_nebeto_s_retrospektivna/", "text": "Преди 5 години в една неделя от този свят си тръгна художникът Кольо Карамфилов, \"метнал се на крилото на сив гълъб\", както пише неговият близък приятел Елин Рахнев. И въпреки че по думите на поета \"Кольо К. още не се е обадил дали е пристигнал\", той \"винаги ще бъде бъдеще\". За това говори и втората ретроспективна негова изложба тази година -  , която ще продължи  Въпреки че заглавието на изложбата в Пловдив беше същото, в тази в София са включени и непоказвани произведения на художника, които са предоставени от колекционери и галеристи. Особен интерес представляват неговите ранни работи от времето, в което все още се подписва като Николай Карамфилов. Той се изявява в жанрове като живопис, графика, скулптура, инсталации. Куратор на изложбата е проф. Галина Лардева, която отбелязва: \"Има една много интересна комбинация между пластика и рисунка и, разбира се, големи живописни произведения, в които може да се види целият този свят от символи, знаци, послания на Кольо Карамфилов.\"      Каква може да бъде първата среща с художника? \"Сблъскахме се във влака за Солун една ранна утрин през 2001 г. Не се познавахме. Само аз знаех кой е той\", разказва пред \"Дневник\" Ива Съйкова - културен мениджър и куратор на галерия \"Орловска 10\" в Габрово и основател на сдружение \"Артерия\". Но същинската им среща предстои. След експозиция на художника Милко Божков в нейната галерия те се обаждат на Кольо Карамфилов и Съйкова моментално го кани да направи изложба. Той се съгласява. \"След няколко години и много разговори той ми каза: \"Да знаеш, че никога не съм се съгласявал така от раз. Имаше нещо в гласа ти, което ме привлече\", добавя тя. Съйкова го определя като \"изключително искрен, одухотворен, добронамерен, алтруист\", който неизменно се намира \"високо над злободневието и дребните човешки боричкания\". \"Мисля си, че такива силни магнетични хора неслучайно се раждат в опустошена и обездушена среда. Те преминават като ярки красиви комети и изгарят бързо, за да може споменът за тях да остане за дълго\", обяснява тя. Колкото до наследството на художника, Съйкова отбелязва, че това е проблем на наследниците му, но в същото време приятелите му също са негови наследници по някакъв начин, макар и да притежават една малка частица от творчеството му. \"Кольо Карамфилов беше изключително щедър, подаряваше, рисуваше къде ли не... На крак, върху салфетки, случайно попаднала хартия, картони, стени. Знам, че мнозина притежават част от огромното наследството, оставено от него. Никой не може да знае какво ще се случи в далечно бъдеще. Това е записано само в тефтерите на съдбата\", завършва тя. \"Кольо Карамфилов е безкрайност. Един голям дух, който дори след смъртта си продължава да диша. Той не беше от този свят\", казва синът на художника Росен Карамфилов - поет и писател. Той се надява баща му да бъде вдъхновение за следващите поколения. Нещо, в което е вярвал и самият Кольо Карамфилов. Колкото до ретроспективната изложба, Росен Карамфилов подчертава, че подобни възможности трябва да бъдат оценявани. \"Всъщност думите така или иначе са излишни\", замълчава за момент той.  Росен Карамфилов обръща внимание и на опитите за плагиатство на творчеството на баща му. \"Правят жалки опити да го копират. Продължават да се продават фалшификати. Бездарници се подписват с името му, крадат му символите и ги присвояват, но истината е, че не могат да му вземат дарованието\", категоричен е той. И се зарича, че ще направи всичко възможно изложби като ретроспективната \"Необозримо за Кольо К.\" да продължат да бъдат организирани. \"И аз, и близките на Кольо правим всичко по силите си да пренесем гения му във времето. Такава ни е мисията. Искрено се надявам да успяваме и занапред\", казва още Росен Карамфилов и изказва благодарности на Галина Лардева и Радост Коцева. \"Без тяхната всеотдайност \"Необозримо\" нямаше да се случи. Почитания и към всички колекционери, които дадоха съгласие творбите, които са тяхна собственост, да бъдат изложени. Дано сме успели да съединим земята и небето. Кольо го заслужава\", приключва той.      ", "date": "2019.10.04", "title": "Кольо Карамфилов се обажда от небето с ретроспективна изложба"}
{"url": "https://www.dnevnik.bg/detski_dnevnik/2019/10/04/3972345_meindeutschlehreristcool_-_za_koito_uchi_nemski_ezik/", "text": "Имаш супер як учител или учителка по немски език? Той или тя са твое вдъхновение, а в час е леко и ведро дори когато материалът е сложен? Сподели го с всички и изкажи по този начин твоята благодарност. Направи си селфи с твоя учител/учителка по немски език, качи го на профила си в инстаграм с хаштаг #MeinDeutschlehrerIstCool и напиши защо за теб този учител или учителка са толкова яки и какво ги прави специални. Инициативата на \"Гьоте институт България\" ще приключи на 26 октомври. На 1 ноември, в Деня на народните будители, ще бъдат обявени победителите, които ще бъдат избрани с томбола. А тях ги очакват страхотни награди като таблет iPad, 2 комплекта Bluetooth слушалки, 10 външни батерии за смартфон. Други хаштагове, които организаторите препоръчват да включиш в поста си, са: #danke #deutschlernen #meinlehrer #lehrenlstcool #cool #LehrenIstCool #giveaway #win #winning #игра Играта #MeinDeutschlehrerIstCool е част от кампанията Lehrem ist cool! (Да преподаваш е яко!), която насърчава ученици и студенти да изберат за свое бъдеще професията учител по немски език. Повече за кампанията и проекта -  тук .", "date": "2019.10.04", "title": "#MeinDeutschlehrerIstCool - за който учи немски език"}
{"url": "https://www.dnevnik.bg/zdrave/2019/10/04/3972298_kiril_ananiev_ne_bil_slushan_vnimatelno_za_parite_na/", "text": "Протести, недоволство, напрежение и обещания за пари – допълнителни пари за майчино и детско здравеопазване, за заплати на сестри, фелдшери, акушерки, за болници в отдалечени райони и т.н. Така преминаха пролетта и лятото на тази година. А на фона на поредните обещания и постановления за допълнителни държавни средства протестите не спират. Едва в последните дни се разбра и защо недоволство все още има – част от обещаните средства всъщност така и не са били отпуснати. Дори и за отпуснатите държавата няма механизми да ги насочи директно за увеличаване на заплати. И днес министърът на здравеопазването Кирил Ананиев даде да се разбере, че няма пълна информация в кои болници е достигнато заплащането, обещано в подписания в края на миналата година Колективен трудов договор, от 950 лв. за медицинските сестри. В същото време Ананиев и председателят на парламентарната здравна комисия Даниела Дариткова обявиха, че министърът не е бил слушан внимателно и не е бил разбран правилно за това колко са точно и как ще бъдат отпускани допълнителните средства в здравеопазването. И затова не е станало известно по-рано, че правителството няма да задели допълнителни 50 милиона лева, а само 6 милиона. На фона на опитите за обяснения на Ананиев днес БСП поискаха натрупаните множество въпроси да получат отговори лично от премиера Бойко Борисов, след като той публично се е ангажирал с темата още през май. И го попитаха \"защо е излъгал медицинските сестри и българските граждани\". Колко са парите и кой не е доразбрал Първоначално след лична намеса на премиера още през февруари правителството даде  допълнително на общинските и областни болници 30 млн. лв.  Те бяха обещани заради затруднено финансово състояние на болници из страната, които са в отдалечени или обезлюдени райони и не могат да покриват разходите си на база обслужваните от тях пациенти. Това обаче не се оказа достатъчно, специалистите по здравни грижи – сестри, акушерки, фелдшери и др., обявиха, че заплатите им са далеч под изискванията на колективния трудов договор, и започнаха протести. Затова в началото на април отново с разпореждане на премиера Бойко Борисов Министерският съвет  гласува допълнителни до 50 млн. лв.  по бюджета на Министерството за здравеопазването. А в своите изявления Борисов и Ананиев обявиха, че това е за повишаване на заплатите на медицинските сестри и специалистите по здравни грижи. Двамата пак обещаха началните заплати и за двете групи да станат 950 лв. За отпуснатите до 50 милиона съобщи на няколко пъти и Борисов, а също и Ананиев – публично, пред медии, а и в прессъобщения. По-малко от месец по-късно, през май, на фона на други протести – на  педиатрите от столичната болница \"Проф. д-р Иван Митев\" , отново след среща при премиера с директори на болници и съсловни организации здравният министър обяви, че с 50 милиона лева ще бъдат увеличени  цените на някои клинични пътеки . Повечето в сферата на детско и майчино здравеопазване. И това ще помогне за увеличение на заплатите на лекарите, работещи по тези пътеки. Тези средства идват от резерва на Националната здравноосигурителна каса за тази година. Така, ако се направи сметка според обявяваните публично, медийно и с прессъобщения суми, би трябвало да се очаква допълнителните пари да са около 130 милиона лева. Оказва се, че това обаче не е така. И малко след отблокирането на 50-те милиона от резерва на касата правителството приема промяна в предишното си постановление от април. И решава да намали 50-те милиона по бюджета на здравното министерство, обявени през април като пари за заплатите на медицинските сестри, на общо 6 милиона. \"Никога не е ставало дума за два пъти по 50 милиона лева\", обяви вчера министърът. А днес по време на парламентарния контрол допълни: \"Нито премиерът, нито аз сме излъгали.\" Попита на никого ли не е направило впечатление, че сумите по постановлението от април и отблокираните средства по бюджета на касата през май – 50 милиона, съвпадат. Пред \"Дневник\" Ананиев коментира в кулоарите, че не е крил информация, не е бил слушан внимателно. А той лично още през юни в предаването на Би Ти Ви \"Лице в лице\" бил обяснил, че парите от бюджета към здравното министерство са намалени от 50 на 6 милиона. Не отговори обаче защо още при публичното обявяване на отблокираните средства по клинични пътеки не е било заявено ясно пред всички медии, че тези средства ще са за сметка на предишните – отпуснати през април. И никъде не е съобщено в прессъобщение или на пресконференция, че 50-те милиона по бюджета на здравното министерство намаляват на 6 милиона с ново правителствено решение. Действително Ананиев коментира през юни в предаването на Би Ти Ви въпроса. Над 20-минутният разговор е посветен на намеренията за здравна реформа. Едва в края на предаването, на фона на течащите финални мелодии и надписи, министърът казва за по-малко от минута в отговор на въпрос: \"...ние не ги дадохме, от тези 50 милиона дадохме само 6 милиона... За останалите лечебни заведения използвахме резерва на касата, увеличихме над 100 клинични пътеки, с което осигурихме допълнителен приход, с който се създаде възможност да се увеличат заплатите в повечето болници.\" Министърът допълни пред \"Дневник\", че и в последващи свои изявления е уточнявал, че общо сумата е 86 милиона лева. А стоящата до него председател на парламентарната здравна комисия и на групата на ГЕРБ Даниела Дариткова коментира, че министърът не е бил чут внимателно и оттам идва неразбирането. Официално прессъобщение или пресконференция по тези въпроси, да се съобщи за измененото постановление и да се изчисти това неразбиране, обаче от май до момента не е имало. А къде са парите Неофициално от групата на ГЕРБ коментираха пред \"Дневник\", че най-сериозният проблем за министъра идва оттам, че той още от началото не е трябвало да се ангажира с въпроса за повишаване на заплатите на сестрите. Защото нито е в неговите правомощия, нито има механизми да гарантира такова увеличение. Но Ананиев не е послушал експертите в парламента и се е нагърбил с тази задача. Както писа и \"Дневник\", министърът действително няма лостове  да влияе на управителите на болниците, за да гарантира, че те ще използват допълнителните средства именно за увеличение на заплатите. И днес по време на парламентарния контрол Ананиев каза, че все още министерството не знае какви са заплатите в различните болници из страната. Надявал се това да се разбере в отчетите на болниците за септември. Допълнително в бъдеще министерството планирало да изисква от болниците информация и именно по този въпрос – какви са заплатите на специалистите, работещи в болниците. Ананиев вече преустанови и с даването на конкретни обещания за увеличени заплати, каквито  правеше през пролетта – за заплати от 950 лв. навсякъде . Сега той вече обявява, че в редица лечебни заведения увеличението вече е факт, \"надявам се до края на годината да стане в по-голямата част от държавните и общински болници\". Като пак посочи, че това е в правомощията на ръководствата на болниците. В края на изказването си министърът коментира, че не вижда никакво напрежение в болниците. А след тези думи лидерът на левицата Корнелия Нинова обяви от парламентарната трибуна: \"Чухме поредица от лъжи. От Ананиев чухме, че всичко е наред. Сега нека Борисов да дойде и да каже – защо излъгахте. Отговорността е лична и ваша.\" Оправданието Днес министърът даде и разяснения защо се е стигнало до намалението на правителствените средства. Оказа се, че през май правителството осъзнало, че отпуснатите до 50 милиона по бюджета на здравното министерство могат да бъдат възприети като нерегламентирана държавна помощ и страната да бъде санкционирана от Европейската комисия. След съгласуване и информация от лечебните заведения се разбрало, че за да няма нерегламентирана държавна помощ, сумата трябва да е до 6 милиона лева .Освен това министерството можело да разпредели средствата към общо 147 болници, докато здравната каса разплащала клинични пътеки с над 350 лечебни заведения. И затова било решено парите да минат през касата по клинични пътеки. Решение, промяна и неразбиране, които биват изяснявани едва днес – пет месеца след измененията.", "date": "2019.10.04", "title": "Кирил Ананиев не бил слушан внимателно за парите на медицинските сестри"}
{"url": "https://www.dnevnik.bg/sviat/2019/10/04/3971767_kristalina_georgieva_durjavite_da_si_remontirat/", "text": "Кристин Лагард каза преди време, че докато грее слънце, е време да се ремонтира покривът. Идвам в момент, когато е облачно, с откъслечни превалявания, и посланието ми е, че повече няма възможности да отлагаме ремонта на покрива.\" Това заявява Кристалина Георгиева в първото си интервю, дадено за \"Уолстрийт джърнъл\" в първия работен ден като управляващ директор на Международния валутен фонд. Призивът ѝ е държавите по света веднага да започнат публични инвестиции за стимулиране на растежа или структурни промени, преди икономическата ситуация да се е влошила. Още във вторник тя е отделила значително време да прегледа действащите кредитни програми на фонда и дали се нуждаят от промени предвид забавящата се световна икономика, допълва изданието. \"Приемаме, че глобалната икономика продължава да разочарова. Непредвидимостта на търговските спорове, нестабилността в капиталовите потоци, Брекзит и природни бедствия са способни да предизвикат мащабни икономически сривове\", казва още Георгиева. Тя дава и пример с ефекта от ракетните удари по саудитски петролни инсталации като демонстрация колко опасни явления могат да дестабилизират света. Българката обяснява, че под нейно ръководство МВФ ще се фокусира върху теми като социалното неравенство, корупцията и климатичните промени (тя ходи на работа с личната си червена Tesla), както и ефектите от бързите технологични промени. \"Във време, когато има повече скептицизъм към работата ни, най-добрият подход за организации като нашата е да докажем с постижения, че мултилатерализмът работи и носи резултати\", казва тя. Бившите ѝ колеги обясняват, че стилът ѝ на управление вдъхновява подчинените да бъдат лоялни, но също така е способна да бъде пряма и да действа решително и не оставя да я мотаят. Критиците ѝ напомнят, че тя заема най-високия ръководен пост в Международния валутен фонд без политически опит. Но бившият президент на Световната банка Робърт Зелик отвръща, че Георгиева идва с опит на технократ, способен да води преговори и чувстващ се в собствени води във висшите ешелони на световната политика. Един от последните примери, посочен от \"Уолстрийт джърнъл\", е, че е успяла да постигне одобрение за увеличаване с 13 млрд. долара на капитала на Световната банка. Това е почти удвояване на активите на международната финансова институция и е предшествано от деликатни преговори със 189 държави акционери и в атмосфера на скептицизъм от администрацията на президента Доналд Тръмп и Конгреса във Вашингтон. Елизабет Вернер, началник на кабинета ѝ, докато работеше в Европейската комисия, казва за изданието, че Георгиева винаги е работела повече от служителите си и искрено вярва, че международни организации могат да подобрят живота на хората, особено в развиващите се държави. \"Нейната мантра е \"не обещавай прекалено много, но винаги давай повече, отколкото си обещавал\", допълва Вернер.", "date": "2019.10.04", "title": "Кристалина Георгиева: Държавите да си \"ремонтират покрива\" на икономиките сега"}
{"url": "https://www.dnevnik.bg/sport/2019/10/04/3972365_video_angliiski_nemski_i_malko_necenzurni_dumi_za/", "text": "Футболът се играе с крака, но и със сърце. Треньорът на \"Залцбург\" Джеси Марш е наясно с това и го използва, за да опита да вдъхнови футболистите си  срещу \"Ливърпул\" (3:4) в мача от Шампионската лига . Със смесица от английски, немски и малко нецензурни думи американецът намери подходящия начин да предаде емоция и увереност на играчите си при 1:3 на почивката. \"Те трябва да ни усетят, момчета. Трябва да знаят, че сме тук, за да се борим\", каза той след първото полувреме. \"Залцбург\" направи немислим обрат от 0:3 до 3:3 срещу европейския клубен шампион на \"Анфийлд\", но благодарение на Мохамед Салах червените спечелиха.", "date": "2019.10.04", "title": "Английски, немски и малко нецензурни думи за вдъхновение срещу \"Ливърпул\""}
{"url": "https://www.dnevnik.bg/bulgaria/2019/10/04/3972377_lozan_panov_dlujen_sum_da_se_informiram_za_geshev/", "text": "Като член на ВСС съм длъжен да имам информиран вот и поради тази причина всеки трябва да получи информация, която е важна при формирането на неговото мнение и позиция. Продължавам да очаквам да имам отговор от субектите, които сезирах.\" Така председателят на Върховния касационен съд Лозан Панов обясни пред журналисти защо  вчера изпрати писмо  до главния прокурор Сотир Цацаров с въпроси за успешните дела на единствения номиниран да оглави прокуратурата Иван Гешев. Засега отговор от Цацаров няма, но пък  самият Гешев отговори вчера , че преди си мислел, че Панов \"има фиксация върху г-н Цацаров, а сега си мисля, че има върху длъжността на главния прокурор\". \"Мисля, че писмото е ясно - поставя въпроси, и се надявам да получа отговори\", потвърди днес Панов, цитиран от \"Клуб Z\". На въпрос защо едва сега се интересува от постиженията на единствения кандидат за главен прокурор той обясни, че въпросите към кандидатите могат да бъдат поставяни по всяко време, включително и в момента на изслушването на 24 октомври. Председателят на ВКС посрещна в Съдебната палата ученици в рамките на ден на отворените врати в съда. На въпрос трябва ли да има елемент, посветен на правната култура, в средното образование, Панов напомни, че когато е бил ученик, имало предмети като \"Етика и право\", а после - \"Общество и право\", \"Морал и право\". \"Това е част от възпитанието на една общност, която е критична, която не възприема лесно това, което някой й казва по медиите. Дошло е според мен това време. И наш ангажимент е като магистрати, а и ваш - да се опитаме да повдигнем правната култура\", обясни председателят на ВКС пред журналисти. Според него по този начин всеки може да се изживява като магистрат, всеки може да осъжда лесно. По думите му наказателният процес е нещо много по-сложно от това, което се представя. \"Много е трудно да се запази центърът, балансът и да се върне нормалността на тези отношения. Съдът точно това прави\", допълни Панов.", "date": "2019.10.04", "title": "Лозан Панов: Длъжен съм да се информирам за Гешев преди вота за главен прокурор"}
{"url": "https://www.dnevnik.bg/bulgaria/2019/10/04/3972376_mladite_ne_rabotiat_osnovno_zaradi_nerealistichni/", "text": "Най-често срещаната причина за младежката неактивност са нереалистични очаквания за доходите, следвана от разчитането на доходите на членове на домакинството (особено на работещите в чужбина).\" Това се казва в публикувано в петък  изследване  на Института за пазарна икономика на причините на това защо не работят младите, които нито са заети, нито се обучават (NEETs). Изследването за първи път разглежда данни за NEETs по етнос, здравен статус и по доходи. \"Тъй като младите нямат опит на пазара на труда, те имат нереалистични очаквания за заплатите. Превъзмогването на този проблем е трудна задача. По-сериозното развитие на услуги за кариерно ориентиране и осъществяването на достатъчен брой успешно развили се индивидуални случаи би могло да спомогне и младежките, и ромските медиатори в усилията им по активация\", се казва в текста. Младежката неактивност рядко е следствие на единичен фактор, а е по-скоро резултат от различни персонални и социално-икономически особености, казват авторите. Те допълват, че това е особено видимо в България – страна, в която пазарът на труда и образователните институции изпитват трудности да предоставят възможности за интеграция на голяма част от младите, въпреки рекордно ниската безработица и рекордно високите нива на заетост. Анкетата на ИПИ сред 6 фокусни групи в 3 региона с най-голяма концентрация на NEETs показва още: - липсата на работни места (изобщо, както и по-специално за млади хора) се разглежда като фактор с по-сериозен ефект върху младите в Северозападна България, отколкото другаде - местните експерти не са склонни да препоръчват услугите на частни трудови посреднически агенции, особено когато става дума за търсене на работа в чужбина. Сред препоръките се посочва, че на повечето места политиките по активиране на ромите постигат добри резултати, което показва, че трябва   в областните центрове с голяма концентрация на ромско население, че в някои части на страната ежедневната трудова миграция е възпрепятствана просто от  , както и че би трябвало да се помисли за разширяването на обхвата на някои мерки, така че  , а не само под тази възрастова група.      За по-точен анализ на ситуацията Институтът за пазарна икономика използва още Европейското изследване на доходите и условията на живот като ги сравнява с Наблюдението на работната сила. Така се вижда, че реално делът на нито учещите, нито работещите е по-висок с 3 процентни пункта и е 22.6 %, а не 19.5%, ако се гледат данните само от Наблюдението на работната сила. Сравнението показва и че тази група хора е по-висока при мъжете и при малцинствата. Анализът показва, че в Южния централен регион на страната има най-високо ниво на NEETs – 31.8%. Това забележително разминаване (8 процентни пункта) с данните на Наблюдението на работната сила показав, че по този показател това е регионът в най-тежка ситуация, а не Северозападният. Отглеждането на деца е ключово разграничение между мъжете и жените спадащи към NEETs, независимо от размера на семейството. Наблюдават се доста повече неактивни жени с деца в домакинството, което подсказва, че политиките, целящи да се свива делът на неучещите и неработещите трябва да включва и подкрепа на младите майки. Докато малко повече от   спада към групата на неактивните младежи, това важи за близо   и  . Това има голямо значение за политиките, тъй като то показва, че докато образователната система и трудовият пазар съумяват до голяма степен да интегрират българския етнос, независимо от образователното ниво, пола или региона, те се провалят по отношение на етническите малцинства, посочват анализаторите. Данните показват, че лошото здравословно състояние и инвалидността също сериозно намалява възможността за активно участие на пазара на труда или в образование. Причина за това може да се търси в ефектите, които неравенството във възможностите (например, по отношение на достъпна среда) би могло да има върху социалноикономическото състояние на младите хора. Авторите на анализа препоръчват да се засили работата с ромските медиатори по места, тъй като се вижда, че където се работи, има резултати. В някои части на страната ежедневната трудова миграция е възпрепятствана от липсата на достатъчно организиран транспорт, посочват от института и препоръчват също по-активна работа между бюрата по труда и младежките медиатори. ", "date": "2019.10.04", "title": "Младите не работят основно заради нереалистични очаквания за доходите"}
{"url": "https://www.dnevnik.bg/evropa/2019/10/04/3972381_djonsun_shte_poiska_otlagane_na_brekzit_ako_niama/", "text": "Британският премиер Борис Джонсън ще изпрати писмо до Европейския съюз, искайки отсрочка на Брекзит, ако до 19 октомври няма договорена сделка за \"развода\", според правителствени документи, внесени в шотландски съд, предаде Би Би Си, цитирана от \"Ройтерс\". Миналия месец опозиционни депутати и разбунтували се представители на Консервативната партия на Джонсън  прокараха закон , изискващ премиера да поиска отлагане на Брекзит. Джонсън, макар да обеща да спази законодателството, настоя, че Великобритания ще напусне ЕС на 31 октомври, каквото и да става, без да обясни противоречието. Опоненти подозират, че той ще потърси законова вратичка или ще опита да притисне ЕС да не се съгласи с молбата за отлагане. Активисти против Брекзит започнаха правни действия в шотландски съдилища в петък, за да го задължат да се спази закона или за да могат съдии да пишат до ЕС от негово име, искайки отсрочката. Според жалбата на активистите, ако Джонсън не се съобрази, може да му бъде наложено наказание, включително глоба и затвор. В документи до шотландски съд правителството завява, че Джонсън приема, че е задължен да изпрати писмо до ЕС, искайки отсрочка, и че ако тя бъде дадена, Великобритания ще се съгласи с нея. По-рано тази седмица премиерът  представи на ЕС  план за нова сделка за Брекзит. По думите му той е \"конструктивен и разумен\". Джонсън подчерта, че ако ЕС не бъде по-гъвкав, е готов да изкара Великобритания без сделка за \"развода\". Европейският парламент  обаче заяви , че не смята, че предложенията \"в последния момент\" в сегашната им форма представляват основа за постигане на споразумение. Всяко споразумение за оттегляне и бъдещо асоцииране или международно споразумение с Обединеното кралство ще трябва да бъде одобрено от европарламента. Председателят на Европейската комисия Жан-Клод Юнкер  откри проблематични моменти  в най-новите предложения на Великобритания за Брекзит и посочи, че са необходими допълнителни разговори. Какво може да се случи в следващите седмици четете  тук .", "date": "2019.10.04", "title": "Джонсън ще поиска отлагане на Брекзит, ако няма сделка до 19 октомври"}
{"url": "https://www.dnevnik.bg/sport/2019/10/04/3972371_bfs_e_podgotvil_po-skromen_i_po-raztochitelen_variant/", "text": "БФС е подготвил два варианта - \"един по-скромен и един по-разточителен\", за държавна подкрепа в предложената Концепция за развитие на детско-юношеския футбол. Това заяви председателят на Българската треньорска школа по футбол и технически директор на футболния съюз проф. Лъчезар Димитров. Концепцията  беше приета от изпълнителния комитет на БФС преди дни  и предстои да бъде представена пред министър-председателя Бойко Борисов и пред министъра на младежта и спорта Красен Кралев. Преди четири месеца в Бургас премиерът заяви, че  държавата е готова да инвестира в детския футбол , но очаква ясна стратегия от БФС. \"Основната цел е с държавно подпомагане на 20 клуба - главно от професионалния футбол - да им се дадат допълнителни възможности за ефективизиране на системата за спортна подготовка на подрастващи футболисти от различните възрасти\", каза Димитров в интервю, публикувано от БФС. Идеята е тези клубове да не събират такси от трениращите в школите деца. \"Беше направена в два вида финансово-разходна справка. Единият вариант е малко по-скромен, другият е малко по-разточителен и в него са включени всички разходи, които следва да обезпечат футболните академии и детско-юношески академии, така че да бъде извършван пълноценен процес на тренировка и за състезателния процес\", добави Димитров. По думите му и в миналото е имало подобни програми в детско-юношеския ни футбол, но предимно с пожелателен характер. \"Сега обаче задачата е да се изработи обща методика, която да бъде приложена навсякъде\", уточни той. БФС  отново обсъжда възможността отборите от Първа лига да имат задължително на терена поне един футболист до 23 години , а тези от Втора лига – поне пет-шест млади играчи. \"Именно акцентирането върху футболистите на възраст между 18 и 23 години ще им даде възможност те да се развиват в конкурентна обстановка. Добър пример е настоящата селекция на младежкия национален отбор, който стартира успешно настоящите европейски квалификации\", добави Димитров.", "date": "2019.10.04", "title": "БФС е подготвил \"по-скромен и по-разточителен\" вариант за държавна помощ за школите"}
{"url": "https://www.dnevnik.bg/sviat/2019/10/04/3972516_irak_e_obhvanat_ot_razmirici_v_kritichen_moment/", "text": "Младите мъже и жени се координираха в социалните мрежи. Загубили търпение към иракския политически елит, който обвиняват за многото си поводи за оплакване, те се разбраха за масова демонстрация на 1 октомври. Посрещнати бяха с куршуми, водни оръдия и сълзотворен газ, с което страната отново бе тласната в състояние на нестабилност, точно когато започваше да се възстановява от кървавата война срещу групировката \"Ислямска държава\". Реакцията на размириците предизвика все още неприключила конфронтация с демонстранти в цялата страна, която отне живота на над 30 души за три дни. Стотици бяха ранени. Вълненията в Ирак - страна, заемаща централно място в американската близкоизточна политика - идват в критичен момент за региона с оглед на засилващото се напрежение между Иран и САЩ - и двете държави са съюзници на иракското правителство. В Ирак са разположени хиляди американски военнослужещи, там има и мощни местни милиции, подкрепяни от Иран. Още отпреди това имаше опасения, че страната се превръща в бойно поле на опосредствена война между двата лагера. Ето какво се случи тази седмица: Кои са протестиращите Те са предимно мъже на около 20-годишна възраст, недоволни от политическия елит, който според тях години наред прахосва петролното богатство на Ирак. Сред тях има стотици хора, както мъже, така и жени, които току-що са завършили университета, но не могат да си намерят работа. Има и учители, възрастни мъже и жени и активисти на гражданското общество. Те се обединиха в интернет около хаштаг, който в превод от арабски звучи като \"Протестирам за правата си\". Те демонстрираха с иракски знамена по улиците или се увиваха с тях. Сред недоволствата им са висока безработица, оскъдица на възможности за развитие и ендемична корупция - последното е сред основните им недоволства. Ирак беше на 11-о място в Световния индекс за корупцията през 2017 г. Според Световната банка младежката безработица в Ирак е над 20 процента. Демонстрациите, които са предимно спонтанни и без водачи, са съсредоточени в Багдад и в кварталите на работническата класа. Протестите се провеждат в провинциите с преобладаващо шиитско население, макар че участие в тях взеха и сунити. Шиитите са мнозинство в страната, като доминират и в управлението. Защо точно сега Напрежението се трупаше още преди битката срещу \"Ислямска държава\" да бъде обявена за приключена през 2017 г. След края на боевете обширни части от Ирак бяха в руини, а десетки хиляди хора бяха разселени и се оказаха без домове, в които да се върнат. Пословично лошото електро- и водоснабдяване в страната се влошиха още повече.      През последните години периодично имаше протести, особено в горещите летни месеци, когато спирането на електричеството и водата се чувстват най-осезаемо. В южния град Басра избухнаха протести с насилие и безредици миналото лято, след като хиляди хора се разболяха заради замърсена вода. Войната с \"Ислямска държава\" освен това придаде безпрецедентно влияние на подкрепяните от Иран милиции, известни под колективното название Сили за народна мобилизация (СНМ), които воюваха заедно с иракската армия срещу екстремистката групировка и сега са част от силите за сигурност на страната. Те натрупаха огромно политическо и икономическо влияние, отправяйки предизвикателство към властта на централното правителство. Премиерът Адел Абдел Махди, който зае поста преди година, обеща да осъществи промени и да се бори с корупцията, но не беше в състояние да извърши някакви значими реформи. Той се оказа и безсилен да обуздае милициите, а много иракчани се разочароваха от правителството, което смятат за все подвластно на Иран. Регионалният контекст Насилието, което обхвана Ирак, след като протестите се разпространиха в повечето провинции, поставя Махди в критично положение и крие заплаха да свали правителството му в период на засилено регионално напрежение. Въпреки броя на загиналите той не направи друго обръщение към нацията освен разпространеното изявление, в което обвини \"внедрени провокатори\" сред протестиращите, че разпалват насилие, и обеща да вземе отношение по тревожещите демонстрантите въпроси. Протестиращите искат оставката на правителството му, но ходовете с въвеждането на полицейски час и прекъсването на достъпа до интернет подсказват, че позицията на управляващите ще бъде твърдолинейна. Влиятелни политически фигури като шиитския духовник Муктада Садр призовават за разследване на прекомерното насилие от страна на силите за сигурност, но не подкрепиха протестиращите. Водачите на милициите СНМ, които са представени в правителството и парламента, не са коментирали протестите, очевидно опасявайки се от бурни реакции. На юг протестиращи подпалиха техни представителства, включително в Наджаф и Амара. Контролираните от тях телевизионни канали до голяма степен игнорираха безредиците. Вече има индикации, че регионалното напрежение е фактор. Някои демонстранти в Багдад обвиниха подкрепяните от Иран групировки в редиците на силите за сигурност за насилието. Медиите, близки до подкрепяните от Иран групировки, посочиха към САЩ и Саудитска Арабия за размириците. Всички погледи ще бъдат насочени към командирите на милициите и шиитските религиозни власти, включително към главния аятолах Али Систани, най-високопоставения шиитски духовник, в днешната му петъчна проповед, за знаци в подкрепа за протестиращите, което би им дало импулс. /БТА", "date": "2019.10.04", "title": "Ирак е обхванат от размирици в критичен момент"}
{"url": "https://www.dnevnik.bg/bulgaria/2019/10/04/3972272_polfriiman_imal_vtora_zabrana_da_napuska_stranata/", "text": "Докато \"Дневник\" чака отговори от МВР и прокуратурата защо две седмици след предсрочното му освобождаване Джок Полфрийман не може да си тръгне от центъра в Бусманци и от България, се разбра, че той имал още една забрана за напускане на страната. Именно тя в момента се използва, за да не се приложи заповедта за експулсирането му, която е издадена за незабавно изпълнение. За втора забрана  спомена миналата събота вътрешният министър  Младен Маринов, но на въпроси на \"Дневник\" осъденият Полфрийман и адвокатът му Калин Ангелов отговориха, че не знаят за такъв документ, а само за забраната, свързана с досъдебното производство (издадена през 2007г. при задържането му и отпаднала през 2011г. с влизането на присъдата в сила). От МВР насочиха въпросите към дирекция \"Миграция\", от дирекция \"Миграция\" към вече казаното от тях по случая - че трябва да отпадне забраната. А от прокуратурата не отговориха има ли втора забрана, от кога и каква. \"Дневник\" изпрати всички въпроси и писмено в четвъртък и все още очаква коментар. Междувременно адвокатът на Полфрийман намери отговор на причината - защо австралиецът хем незабавно трябва да бъде изведен от страната, хем му забраняват да я напусне. след окончателното произнасяне на присъдата въз основа на Закона за чужденците, за да се подсигури изтърпяване на наказанието. Това обясни адвокатът на Полфрийман Калин Ангелов, който в петък е обжалвал забраната. За да стигне дотук, той за един ден извървял няколко пъти маршрута между Дирекция \"Миграция\", прокуратурата и обратно, докато установи формалното основание защо не пускат Полфрийман да замине за Австралия. Така след въпроси и проверки установил, че има още една забрана. Би трябвало тя да е спряла да действа с предсрочното му условно освобождаване, аналогично на онази от 2007 г., която съдът обяви в четвъртък за  отпаднала още през 2011 г.  Но се оказва, че въз основа на тази втората забрана Полфийман стои затворен в Бусманци. По неофициална информация на \"Дневник\", МВР чака от прокуратурата отговор дали тази забрана е отпаднала, за да премине към експулсирането на Полфрийман. До края на работния ден в петък не получихме официални отговори и от двете институции (вижте въпросите в карето). Детайлите по разкриването на забраната от 2011 г. си струват да бъдат описани, защото илюстрират как действат институциите, ако не искат да решат проблем, или ако са водени от някакви други цели извън правния ред. На 30 септември адвокат Калин Ангелов, заради непрекъснатото позоваване на администрацията в Бусманци и на Дирекция \"Миграция\", че има и втора забрана, а той не може да я назове като документ с номер и дата, за да я обжалва, пише искане до прокуратурата в общ смисъл: в случай че са налице ограничителни мерки спрямо Полфрийман, издавани независимо кога във връзка с неговото наказателно дело или по друг повод, да бъдат вдигнати. В четвъртък (3 октомври), получава резолюция на прокурор върху искането под формата на разпореждане, което гласи: Предвид обстоятелството, че не са налице ограничителни мерки, молителят да посочи коя точно мярка иска да бъде вдигната, освен онази по чл. 68 от НПК (това е забраната от 2007 г., по която вече съдът се произнесе.) Така започва одисеята на адвоката между институциите - Бусманци - Дирекция \"Миграция\" - прокуратурата. В Дирекция \"Миграция\" му съобщават важен детайл: че за да се открие възможност за изпълнение на другата им заповед - за експулсиране на Полфрийман. Така ми казаха от дирекция \"Миграция\", не съм виждал писменото им искане до прокуратурата, прави уговорка адвокат Ангелов. След обиколка по институциите и допълнителни справки и разговори, той накрая открива номера и датата на прокурорското постановление от 2011 г. и в петък е отправил ново искане на прокуратурата в смисъл: ето я ограничителната мярка (забраната), която искате да ви посоча и която трябва да бъде вдигната. Не се очаква още днес да се произнесе прокуратурата, коментира адвокат Ангелов. А и за понеделник (7 октомври) е насрочено заседанието на ВКС по искането на главния прокурор за възобновяване на делото за предсрочното условно освобождаване на Полфрийман. По информация на \"Дневник\" той не планира да присъства на делото. Адвокатът му обобщи, че въпреки вчерашния си пробив не е оптимист за ускоряването на развръзката - освобождаването на Полфрийман да напусне страната.", "date": "2019.10.04", "title": "Полфрийман имал втора забрана да напуска страната"}
{"url": "https://www.dnevnik.bg/sviat/2019/10/04/3972471_turski_universitet_shte_obuchava_siriici_v_3_grada_pod/", "text": "Университетът в Газиантеп, Турция, ще открие три факултета в малки градчета в Северна Сирия, съобщи в петък официалният вестник на Анкара, цитиран от \"Ройтерс\". Агенцията отбелязва, че това отразя нарастващото присъствие на Турция в региона. В сирийския град Азаз ще бъде открит ислямски факултет, в Африн - факултет по образование, в Ал Баб - факултет по икономика и административни науки в Ал Баб, се казва в официалното държавно издание на Турция. И трите града се намират в северозападна Сирия, западно от река Ефрат и в общи линии на север от Алепо, в региони, към които Турция е изпращала два пъти войски през последните три години, за да прогони кюрските бойци Сили за защита на народа (YPG) и бойци на \"Ислямска държава\" в опит да защита на собствената си граница. Африн, Ал Баб и Азаз са на практика под контрола на подкрепяни от Анкара сили. Градовете са били поразявани в миналото от бомбени атаки, за които и двете групи са били обвинявани от Анкара. Междувременно Турция изгради болници, възстанови училища и обучи персонал в северозападна Сирия. \"Ройтерс\" цитира съобщения в турски медии, според които тя планира да изгради индустриална зона там и да открие 7000 работни места. Университетът на Газиантеп, базиран в едноименния турски град в югоизточната част на Турция, досега имаше професионално училище граничния град Джараблус в Сирия, западно от Ефрат. \"Без избор\" Междувременно Анкара отправи предупреждение, че е готова за нова военна интервенция в района на Ефрат, контролиран от YPG, ако САЩ не успеят да изпълнят ангажимента си за създаване на планирана \"безопасна зона\" там. САЩ подкрепят ръководените от YPG сили, които победиха бойци на \"Ислямска държава\" в Сирия. Турция обаче смята YPG за терористична организация - за сирийско разклонение на забранената групировка Кюрдска работническа партия (ПКК), въоръженият конфликт с която продължава 30 години. Анкара и Вашингтон се договориха да образуват \"безопасна зона\" по границата на изток от Ефрат, където също са разположени американски войски. Президентът Реджеп Тайип Ердоган обаче каза, че Турция няма друг избор освен да действа сама заради липсата на напредък в преговорите със САЩ. Турция заявява, че би искала да настани до 2 милиона сирийски бежанци в безопасната зона, а миналата седмица държавният оператор TRT Haber публикува подробности за плановете на Анкара за 151 милиарда лири (27 милиарда долара) строителен проект там, където да се настанят до 1 милион. Ердоган вече е заявявал, че би искал между 1 и 2 млн. сирийци да се върнат там или до 3 млн., ако зоната се разшири още на юг. Миналата седмица държавната телевизия TRT обяви план на Анкара за строителен проект за 151 млрд. лири. (27 млрд. долара) за подслон на 1 млн. души.", "date": "2019.10.04", "title": "Турски университет ще обучава сирийци в 3 града под контрола на Анкара"}
{"url": "https://www.dnevnik.bg/photos/2019/10/04/3972532_snimka_na_denia_protestut_na_siderov_pred_bnt/", "text": "Лидерът на \"Атака\" Волен Сидеров протестира пред сградата на БНТ и се опита да влезе вътре с искане да бъде допуснат до участие в предаването \"Панорама\", което му бе отказано след скандала в \"Референдум\" във вторник. Служители на телевизията обясниха, че може да участва друг представител на партията. Протестиращите поискаха оставката на генералния директор на БНТ Емил Кошлуков.", "date": "2019.10.04", "title": "Снимка на деня: Протестът на Сидеров пред БНТ"}
{"url": "https://www.dnevnik.bg/sport/2019/10/04/3972511_sebastian_kou_zashtiti_izbora_na_doha_za_svetovnoto_po/", "text": "Президентът на Международната федерация по лека атлетика (IAAF) Себастиан Коу оправда избора на Доха за домакин на световното първенство. По думите му турнирът трябва да се провежда на различни места. Домакинството на Катар  предизвика много критики . Основната е свързана с липсата на зрители на стадиона, а повод за недоволство е и темата с горещините в страната. \"Очевидно, не ми харесва да има празни места по трибуните, но не мога да си позволя лукса да седна в някое телевизионно студио и да ги броя. Освен това броят на зрителите се увеличава в течение на дните\", каза Коу пред испански медии. На ученици и семействата им са предлагани безплатни билети, съобщи преди ден insidethegames.biz. \"Приличам ли ви на човек, който не се интересува от атлетите? Имаше много, които се подготвяха тук, за да се адаптират към условията и ние направихме много, за да се справим с жегата - преместихме турнира през октомври и насрочихме шосейните състезания през нощта\", каза Коу и припомни, че на световното в Севиля преди 20 години температурите са стигали 40 градуса. Президентът на международната федерация изтъкна, че световното в Доха е успешно, защото има много високи спортни резултати. И допълни: \"Доха направи много, като осигури климатична инсталация на стадиона. Не можем да останем само с десет места, където да провеждаме състезанията. Необходимо е да разширяваме светогледа си и да водим спорта си на други места\".", "date": "2019.10.04", "title": "Себастиан Коу защити избора на Доха за световното по лека атлетика"}
{"url": "https://www.dnevnik.bg/razvlechenie/2019/10/04/3972510_monti_paitun_koito_ot_50_godini_gledat_na_jivota_ot/", "text": "В поредица от \"изключително глупави събития\" тълпи от почитатели на \"Монти Пайтън\" в подобаващо за повода облекло ще се съберат в събота в Лондон, за да отпразнуват 50-годишнината на британската комедийна трупа, пише \"Ройтерс\". Издокарани в гумени ботуши, пуловери без ръкави, панталони с навити крачоли и със завързани кърпи на главите си, те ще направят опит да поставят рекорд на \"Гинес\" за най-много хора, облечени като \"гъмбита\" . Това е комедиен образ, създаден от трупата. \"Гъмбитата\" са персонажи, отличаващи се с маймуноподобната си стойка, навика си да говорят високо и бавно и повтарящата се реплика: \"Мозъкът ме боли\". Те се появяват редовно в комедийното предаване \"Летящият цирк на Монти Пайтън\", излъчено за първи път на 5 октомври, 1969 г.      \"Това е толкова вълнуващо и безсмислено\", каза Тери Гилиъм, член на трупата, който ще бъде и водещ на събитието. Друго нововъведение на \"Монти Пайтън\", което неочаквано навлиза в съвременния живот, е думата \"спам\", която води началото си от техен скеч за двама клиенти, които се опитват да си поръчат закуска в кафене. Почти всяко ястие в менюто съдържа \"спам\" - нещо вездесъщо, от което не може да се избяга и което се повтаря до безкрай. Годишнината ще бъде отбелязана с още редица образи, съпътстващи пътешествието на \"пайтъните\" по малкия и големия екран, както и по сцените - мъртви папагали, глупави походки и пеещи дървосекачи, дело на Гилиъм, Джон Клийз, Тери Джоунс, Ерик Айдъл, Майкъл Пейлин и Греъм Чапман.      Други събития в чест на годишнината ще бъде излизането на реставрирана версия на оригиналното шоу, както и прожекции на библейската пародия \"Животът на Брайън\", както и на другите им филми. В специално изявление останалите членове на \"Монти Пайтън\" (без Греъм Чапман, който почина през 1989 г. - бел. ред.), казаха, че тяхната комедия е устояла във времето, защото \"живеем в един все повече пайтъновски свят\". \"Екстремната глупост е по-актуална днес от когато и да било\", отбелязаха те.      Първият епизод на \"Летящият цирк на Монти Пайтън\" е излъчен на 5 октомври 1969 г. Телевизионното шоу продължава до 1974 г. То има 4 сезона с общо 45 епизода и става известно с абсурдния си и черен хумор, политическата си некоректност и непредвидимостта си. Предаването бързо придобива култов статус в съвременната популярна култура. Сред неговите почитатели фигурират членовете на групите \"Пинк Флойд\" и \"Лед Цепелин\". \"Бийтълс\" също адмирират \"Монти Пайтън\", а Ринго Стар и Джордж Харисън дори правят по една малка роля в два епизода. След края на телевизионното предаване комедийната трупа често прави живи участия, а по-късно създава и 4 пълнометражни филма. А на 4 септември Джон Клийз представи  в зала 1 на Националния дворец на културата шоуто си  \"Последен шанс да ме видите, преди да умра\". Другите живи членове на трупата са Тери Гилиъм, Ерик Айдъл и Тери Джоунс.", "date": "2019.10.04", "title": "\"Монти Пайтън\", които от 50 години гледат на живота от светлата страна"}
{"url": "https://www.dnevnik.bg/evropa/2019/10/04/3972422_eurbus_reciklira_pochti_novi_samoleti_ot_evropeiskite/", "text": "Огромните гробища за самолети в пустините на САЩ са известни, но и в Европа има места, където се трупат машини, излезли от употреба, пише германското издание \"Виртшафтсвохе\", цитирано от БТА.  Те обаче не биват изоставяни - европейският самолетостроител \"Еърбъс\" (Airbus) все по-често ги разглобява и рециклира. Това се случва край френския град Тарб в подножието на Пиренеите.  Много от самолетите, които \"Еърбъс\" спира от движение в Европа, са учудващо нови - някои машини А340 са били в движение едва десетина години, макар че по-обичайно е на сметището да се окажат самолети с 30 години служба. В Тарб сега се намират и три огромни джъмбоджета А380, от които са се отказали Сингапурските авиолинии (Singapore Airlines). Очаква се да пристигнат и още, а първите вече са демонтирани.  На пръв поглед изхвърлянето на толкова нови машини изглежда безсмислено от икономическа и екологична гледна точка. То обаче е оправдано поне от екосъображения. Обемът въглеродни емисии, който се отделя при производството на един самолет, е изключително малък спрямо емисиите при експлоатацията му. Поради това си заслужава дори наистина нови машини да бъдат заменяни с по-леки и икономични. Моделът А340 например се задвижва от четири двигателя и поради това има нужда от значително повече керосин, отколкото А330 с приблизително същата големина. Още по-икономични са самолетите от ново поколение от композитни материали като А350 или \"Боинг 787\" (Boeing 787).  Огромният А380 би могъл въпреки четирите си двигателя да се окаже най-икономичният самолет в света, но авиокомпаниите трудно успяват да го напълнят с пътници. Поради тази причини гигантите често пътуват със запълнени едва две трети от капацитета. Това налага на авиокомпаниите все по-често да заменят модела с по-малки машини, а преоборудване на самолет А380 за нуждите на друга компания е изключително скъпо и нерентабилно.  През 2007 г. \"Еърбъс\" започна експериментален проект в Тарб за рециклиране на самолетите, вместо те да бъдат изоставяни в пустините. Междувременно съвместното дружество \"Тармак аеросейв\" (Tarmac Aerosave), от което самолетостроителят държи една трета, вече управлява три подобни комплекса - от 2013 г. край източноиспанския град Теруел и от 2017 г. край френския Тулуза.  Компанията \"Тармак\" вече е рециклирала над 100 самолета. До 90 процента от материалите могат да се използват повторно, съобщава \"Еърбъс\". Много от частите, най-вече двигателите, се пускат като резервни части на вторичния пазар. Други биват претопявани. Най-вече алуминият от самолетите е ценен материал, чието производство изисква големи количества енергия, да не говорим за километрите кабели.  Германската \"Луфтханза\" (Lufthansa) използва необичаен подход към рециклирането - части от самолет А340 напуснаха Теруел под формата на холни масички, скулптури и стенни часовници. ", "date": "2019.10.04", "title": "\"Еърбъс\" рециклира почти нови самолети от европейските самолетни гробища"}
{"url": "https://www.dnevnik.bg/photos/2019/10/04/3972280_fotogaleriia_svetovnite_snimki_na_denia_-_4_oktomvri/", "text": "Кученца от породата чихуахуа позират пред обективите на тържество по повод Световния ден на животните в град Кюзон, Филипини.", "date": "2019.10.04", "title": "Фотогалерия: Световните снимки на деня - 4 октомври"}
{"url": "https://www.dnevnik.bg/citat_na_deniia/2019/10/04/3972544_citat_na_denia_kania_manolova_da_glasuva_za_men_na/", "text": "                         Така кандидатът за кмет на София от \"Демократична България\" Борислав Игнатов отговори на въпрос на БНТ дали би подкрепил независимата и подкрепяна от БСП Манолова на втория тур след като тя вече е заявила, че ще даде гласа си за него, ако той се представи на първия по-добре от нея. Игнатов добави, че въпросът е излишен преди първият тур да е минал.", "date": "2019.10.04", "title": "Цитат на деня: Каня Манолова да гласува за мен на първия тур, не на втория"}
{"url": "https://www.dnevnik.bg/politika/2019/10/04/3972386_siderov_sreshtu_bnt_hronika_na_edin_predizvesten/", "text": "Ако има похват за привличане на вниманието, който лидерът на \"Атака\" и кандидат за кмет на София Волен Сидеров е овладял добре в битието си на политик, това е скандалът. Ако се проследи хронологията на сблъсъците, които Сидеров е предизвиквал, се вижда, че случайно или не те нерядко са в или близо до предизборни кампании. Замесеният  по-рано тази седмица в поредната му публична акция \"Референдум\" (БНТ)  не е първото предаване, което  прекъсва  заради агресивни прояви на лидера на \"Атака\", а държавната телевизия не за пръв път е обект на обвиненията му в цензура, нито е първата медия, пред чиято сграда Сидеров протестира.  Тази вечер той свика привърженици  на партията си пред БНТ, за да протестира срещу цензурата, която по думите му е наложена с неправомерно решение на Емил Кошлуков - генералният директор на БНТ обяви, че заради скандала в студиото на \"Референдум\"  няма да допусне Сидеров до участия в държавната телевизия  по време на кампанията, независимо от сключения с \"Атака\" договор за предизборната кампания.      \"Дневник\" припомня част от скандалите, които лидерът на \"Атака\" е предизвиквал през годините. 2015 година На 25 октомври в страната се провеждат местни избори. В нощта на вота, скоро след обявяването на резултатите обаче вниманието е отклонено от темата за победителите и победените. Лидерът на \"Атака\"   (НАТФИЗ)  в опит да се саморазправи със студенти . Акцията влезе на живо в изборните студиа, а граждани спонтанно се стекоха към академията, където се наложи полицията да пази Сидеров от гнева им. В суматохата лидерът на \"Атака\" бе ударен от мъж, който бе задържан. Тази акция на Сидеров бе предшествана от  . Всичко започна със  скандал в клек-шоп , където лидерът на \"Атака\" отиде под предлог, че има сигнал за продажба на цигари без бандерол. Сидеров и съпартиецът му Десислав Чуколов възпрепятстваха работата на магазинчето, а студенти от НАТФИЗ и минувачи се опитаха да ги отстранят. Последваха няколко   и партийни  . Заради скандала пред клек шопа Сидеров и Чуколов бяха съдени и се признаха за виновни за нападение. През 2016 г. те получиха  присъда пробация за срок от 2 години  и удържане на 25% от заплатите им, като при нарушаване на пробацията ги грозеше налагане на по-тежка мярка. Така проявата на Сидеров остана последният голям скандал досега.      2014 година Годината минава под знака на протести срещу правителството на Пламен Орешарски след избора на Делян Пеевски за шеф на ДАНС, като на 4 октомври се провеждат предсрочни парламентарни избори. На 6 януари 2014 г.  Сидеров и депутати от \"Атака\"  пътуват със самолет за Варна . Лидерът на партията вдига скандал на френски дипломат, а впоследствие   и друг човек. След този случай Сидеров бе осъден за хулиганство. 2013 година  През юни започват големите протести след избора на Делян Пеевски за шеф на ДАНС. Тогава Сидеров обиждаше протестиращите и постави ултиматум - гражданска война, ако няма арести за \"хулиганите пред парламента\". На този фон лидерът на \"Атака\" бе сниман да отива на работа в Народното събрание с пистолет. На 27 юни Сидеров и привърженици на партията му  блокираха Орлов мост , а след това той   с обвинения срещу медиите в необективно отразяване на протеста. В 42-ото НС \"Атака\" е четвърта политическа сила, а т.нар. \"златен пръст\" на Сидеров даде възможност за кворум за избора на правителството на Пламен Орешарски (БСП и ДПС) след предсрочния вот през май. Пак през юни  Сидеров се опита да провали заседание на Консултативния съвет  по национална сигурност при президента Росен Плевнелиев, като   с въпроси и лични нападки, свързани с разпространявани компромати. Заседанието на КСНС бе свикано заради политическата криза след избора на Делян Пеевски за шеф на ДАНС. В крайна сметка заседанието бе прекъснато за кратко, а лидерът на \"Атака\" напусна. 2011 година На 23 октомври се провеждат избори 2 в 1 - за президент и местна власт. Кампанията е белязана от протести след сблъсъците в Катуница, след като в нощта на 22 септември микробус прегази 19-годишния Ангел Петров от селото, където живее и фамилията на Кирил Рашков, известен като Цар Киро. На 29 септември Сидеров, който е и кандидат за президент,  провал и дебати по темата Катуница в Би Ти Ви , като  , които прераснаха в език на омразата и дори въпроси колко струва наемът на студиата. Месеци по-рано Сидеров е в центъра на няколко скандала, а парламентарният му живот протича на фона на свалената му подкрепа към кабинета \"Борисов\", след като ГЕРБ си осигури мнозинство в НС, изтегляйки няколко депутати на \"Атака\".   по време на тържествата за 135-годишнината от Априлската епопея лидерът на \"Атака\" се качва на трибуната и отскубва кабелите за озвучаването. Стига се до сблъсъци между членове на \"Атака\" и недоволни от присъствието им местни хора. Версията на Атака е, че кметът на Батак опитал да попречи на митинга им. Последваха и  . Случаят от Батак прерасна в обвинение за хулиганство, по което  Сидеров се призна за виновен  и сключи споразумение с прокуратурата. На 20 май 2011 г., Сидеров  , прераснал в  бой с мюсюлмани . Заради случая се повдигна и въпросът за забрана на партия \"Атака\". Дни по-късно  предаването \"Неделя 150\" по БНР бе прекъснато  заради словесен сблъсък и последвала физическа схватка между Сидеров и изключения от ДПС депутат Корман Исмаилов. 2010 година На 3 февруари, в полет от София за Франкфурт на Майн,  лидерът на \"Атака\" предизвиква скандал  - пиян, вдига скандал и   на \"Луфтханза\". По информация от германските власти той отказал да закопчае предпазния си колан при излитането и приземяването, не искал да седне на мястото си, дори нахлул в бордовата кухня, където хвърлил храна и обиждал с расистки думи стюардесите. Впоследствие на франкфуртското летище нагрубява и германска полицайка, която внася оплакване срещу него. Впоследствие Сидеров се извини на екипажа. 2006 година На 7 април лидерът на \"Атака\" се оказва замесен в  , когато автомобил на телевизия СКАТ със Сидеров и Павел Чернев участва в лек сблъсък с Форд, след което го избутва встрани от пътя. Впоследствие  двамата депутати се държат агресивно , Чернев чупи стъклото на колата и пробива три от гумите ѝ, а двамата със Сидеров безуспешно опитват да измъкнат младежа, който е шофирал. Депутатите твърдят, че колата им е управлявана от Павел Чернев, че Фордът ги е блъснал и впоследствие се е опитал да ги избута от платното, а те решили, че това е атентат и напуснали мястото на инцидента. Впоследствие Павел Чернев сменя версията си пред полицията - казва, че не той е шофирал колата, че през по-голямата част от пътя е спял и че Сидеров го е принудил да лъжесвидетелства. След инцидента имунитетите на двамата депутати бяха свалени. Сидеров бе съден и  оправдан за подбуждане към лъжесвидетелстване , а за самия инцидент на магистрала \"Тракия\" условно бе осъден шофьорът му Любомир Бакърджиев.", "date": "2019.10.04", "title": "Сидеров срещу БНТ: Хроника на един предизвестен скандал"}
{"url": "https://www.dnevnik.bg/bulgaria/2019/10/04/3971963_bolnichnite_za_do_3_dni_narastvat_s_50_za_pet_godini/", "text": "Млада жена от врачанско село е работила в чужбина в период, в който е била в болнични. Издадени са й два болнични листа с обща продължителност от около три месеца, а според МВР тя е напуснала България през Калотина и се е върнала в страната два месеца по-късно - в края на втория болничен лист, през летище София. Междувременно е била \"прегледана\" в медицински център в общината по местоживеене. Това е само един от случаите, описани в последния тримесечен бюлетин на Националния осигурителен институт, при които след сигнал на работодател експертите на НОИ със съдействието на МВР засичат нарушителите. Проверка по друг сигнал показала, че заболял за шест месеца човек прекарал този период в САЩ. При положение че нарастващият брой дни във временна неработоспособност основателно буди обществени и граждански тревоги, целенасочено сътрудничество между различни органи - НОИ, МВР, общини, работодатели, би имало като резултат опазване на обществени средства, което е в интерес на всички, коментират експертите на осигурителния институт. Какво показват данните НОИ отбелязва, че анализът на причините за увеличаване на болничните листове трябва да бъде комплексен и да обхваща информацията не само от МВР, но и на други институции - за здравословното състояние на заболелите, условията на труд, професията им и характеристиките на органите, извършили експертизата на неработоспособността. Статистиката на осигурителния институт от 2014 до края на 2018 г. показва, че броят на издадените болнични листове за последните пет години нараства средно с 20%. Заради по-големия им брой болничните за над 1 месец имат най-голям принос, приблизително 58.5 на сто, в общото им нарастване. С най-голям процент - над 47%, пък се увеличават кратките болнични - до 3 дни. Именно за тях е подозрението на работодатели, че прикриват почивки в чужбина покрай национални празници. Броят на издадените болнични листове и на платените дни нарастват с еднакви темпове - средно с по една пета между 2014 и 2018 г., сочат статистическите данни. Поради тези причини, но и заради увеличението на доходите през периода съществено нарастват и разходите на НОИ за изплатените обезщетения - общо с 54% без да е променено правилото, по което те се изчисляват. Този процес протича паралелно с нарастване на броя на декларираните от работодателите изплатени от тях работни дни за временна неработоспособност поради общо заболяване. От персоналния регистър на НОИ се вижда, че през 2014 г. дните са били 4.8 млн., а през 2017 г. - 5.5 млн. За сметка на работодателя са първите три дни от болестта.", "date": "2019.10.04", "title": "Болничните с продължителност до 3 дни се увеличават с 50% за пет години"}
{"url": "https://www.dnevnik.bg/biznes/2019/10/04/3972559_chez_shte_se_otkaje_da_prodava_ako_durjavata_blokira_i/", "text": "Чешката компания CEZ Power ще запази българските си активи, ако местните власти блокират продажбата им отново. Това пише пражкото издание \"Лидове новини\" на сайта си. Изданието цитира зам.-председателя на съвета на директорите на компанията Томаш Плескач, който е коментирал темата пред чешката информационна агенция ČTK днес. Вчера кандидат - купувачът \"Еврохолд\" съобщи, че едва сега Комисията за защита на конкуренцията е започнала производство по сделката, след като уведомлението до нея е подадено още в средата на август, а договорът между ЧЕЗ и \"Еврохолд\"на стойност 335 млн. евро  беше подписан още през юни. Чешкото издание припомня, че българският антимонополен регулатор година по-рано блокира предишния опит за продажба на българските активи на ЧЕЗ на  малката българска компания \"Инерком\".    КЗК отказа под предлог, че дейността на дружествата на Гинка Върбакова в областта на слънчевата енергия се припокрива с активност на ЧЕЗ - България в същия сегмент. \"Не искаме да оспорваме решенията на българския антимонополен орган. Ние обаче не виждаме пречки за одобряването на сделката от гледна точка на законодателството за конкуренцията. Към момента Еврохолд не притежава никакви енергийни активи в България, така че ситуацията на българския енергиен пазар не би се променила по никакъв начин след тази продажба\", е цитиран да казва Плескач. \"Ако без видима причина българските власти блокират нашия втори опит да продадем тези активи, тогава логично няма да продължим да продаваме и да харчим ненужни ресурси. В този случай ще запазим активите и ще продължим да ги управляваме правилно, както досега. В близко бъдеще определено не бихме се занимавали с продажбата на българските си активи \", е казал днес Плескач. За разлика от сделката с \"Инерком\" сегашният договор с \"Еврохолд\" трябва да бъде одобрен и от Комисията за енергийно и водно регулиране. Такова задължение й вмениха депутатите именно покрай преговорите между ЧЕЗ и компанията на Гинка Върбакова.  Сделката се проверява  и от Комисията за финансов надзор, и от ДАНС и прокуратурата.", "date": "2019.10.04", "title": "ЧЕЗ ще се откаже да продава, ако държавата блокира и втория й опит за сделка"}
