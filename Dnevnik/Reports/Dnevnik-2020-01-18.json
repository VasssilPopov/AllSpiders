{"url": "https://www.dnevnik.bg/sviat/2020/01/18/4018070_megan_i_hari_veche_ne_sa_kralski_osobi_shte_vrushtat/", "text": "Принц Хари и съпругата му Меган повече няма да са членове на кралското семейство. Те няма да получават повече публични средства и ще трябва да възстановят милионите, с които беше обновен домът им в Лондон. Това  обяви  в събота вечерта Бъкингамският дворец в драматичен обрат на желанието на младото семейство да живее независимо. Те повече няма да използват титлите си \"Кралско височество\", допълва съобщението, с което изглежда дворецът се опитва окончателно да сложи край на бъркотията, която предизвика изненадващото им решение да ограничат официалните си ангажименти и да прекарват повече време в Северна Америка. Хари ще остане принц и двойката ще продължи да се нарича Херцог и Херцогиня на Съсекс. \"Макар повече да не могат формално да представляват Кралицата, херцозите Съсекс дадоха да се разбере, че ще сторят всичко, за да спазват ценностите на Нейно Величество\", обясни говорителка на Бъкингамския дворец. \"Двамата повече няма да използват своите титли на кралски височества, тъй като повече не са работещи членове на кралското семейство.\" Приятел на Хари и Меган казва, че те се чувстват изгонени, съобщава \"Ройтерс\". Но Елизабет Втора заявява, че \"Хари, Меган и Арчи винаги ще бъдат изключително обичани членове на моето семейство\". \"Приемам предизвикателствата, през които минаха през последните над две години в резултат на интензивно обсъждане и подкрепям желанието им за по-независим живот.\" Кралицата допълва, че е \"особено горда\" от това колко бързо Меган стана член на семейството след сватбата им през май 2018 г. Днешното съобщение означава, че Хари се отказва от патронажа, който има над военни части, както и от ролята си на Посланик на младите хора в Британската общност. Засега не е ясно дали двамата ще могат да използват Sussex Royal на интернет сайта си и като бранд. В края на миналата година те съобщиха, че през юни са подали искане в патентното ведомство за регистриране на тази запазена марка за книги, дрехи, благотворително набиране на средства, образование и програми за социални грижи. Ако ведомството няма забележки, регистрирането на марката може да стане още през февруари 2020 г. Престолонаследникът принц Чарлз ще продължи да им помага финансово, казва за \"Ройтерс\" източник на \"Ройтерс\". Семейството е казвало, че иска да раздели времето си между Канада и Великобритания. Но е любопитно, че като обикновен британец Хари има право на пребиване до 6 месеца. След това трябва да кандидатства за виза - правило, което важи и за американските граждани.", "date": "2020.01.18", "title": "Меган и Хари вече не са кралски особи, ще връщат пари"}
{"url": "https://www.dnevnik.bg/sport/2020/01/18/4017990_beat_foic_specheli_za_treti_put_legendarnoto_spuskane/", "text": "Швейцарецът Беат Фойц спечели спускането на пистата \"Лауберхорн\" в курорта Венген, част от Светвната купа по ски алпийски дисциплини. Световният шампион в дисциплината от 2017 г. взе трета победа в швейцарския курорт и донесе 28-и успех на домакините във Венген. Швейцария отстъпва единствено на Австрия (30) по брой победи не легендарната писта. Фойц се изравни с легендата на австрийските ски Франц Кламер, който има три победи между 1975 и 1977 г. През 2020 г. беше отбелязана и 90-ата годишнина на швейцарския зимен център. Заради тежък снеговалеж през нощта стартът беше свален, но и това не затрудни Фойц, който не допусна грешка и завърши за 1:42.53 минути, грабвайки победата. Втори на 29 стотни остана Доминик Парис, а трети завърши Томас Дресен от Германия (+0.31). За Фойц това е втора победа през сезона след тази в Бийвър крийк и общо 13-а в кариерата му. С нея швейцарецът излезе начело в класирането за малкия кристален глобус, събирайки 400 точки. Парис е втори с 384, а трети е Дресен с 201. При дамите се проведе гигантски слалом в Сестриере, Италия, който се оказа много драматичен. Само една хилядна раздели първите три, а на най-високото стъпало се качиха две скиорки. Победата разделиха Федерика Бриньоне и Петра Влъхова, които завършиха с равно време - 2:21.15. Микаела Шифрин даде по-слаб резултат със само 0.01 и остана трета. За Големия кристален глобус води американката с 946 точки, а Влъхова е втора със 713. Бриньоне е трета с 665.", "date": "2020.01.18", "title": "Беат Фойц спечели за трети път легендарното спускане във Венген"}
{"url": "https://www.dnevnik.bg/kultura/2020/01/18/4016252_otkus_ot_radostta_ot_jivota_po_frenski_na_dominik_baro/", "text": "В рубриката \"Четиво\" \"Дневник\" публикува откъс от \"Радостта от живота по френски\", с автори Доминик Баро и Люк Милар, предоставен от Издателство \"Ера\" la vie est belle. Тази прочута фраза описва онова специфично отношение на французите към живота, което ги отличава от всички нации по света. С прочутите кафенета и бутици, изискани дрехи, опияняващи парфюми, примамливо ухание на кроасани, легендарни писатели и величествени замъци, Франция пленява въображението. Но в какво се крие безспорният чар и магнетизъм на Франция? Защо е на първо място в света като туристическа дестинация? И защо французите са смятани за мърморковци и самохвалковци? Доминик Баро и Люк Милар решават да развенчаят всички митове и да ни разкрият тайната – как да открием радостта от живота! Френският начин на живот е удоволствие, а насладата винаги е приоритет. Щастието е едновременно лично и споделено. То е апетит към живота, безгрижно отношение, любопитство към новото и увереност в това, което бъдещето носи. Бистрото – животът, какъвто е Забелязали ли сте го вече? Щом в някои холивудски филми искат да покажат Париж, на екрана се появява терасата на някое кафене... и за да бъдат още по-ясни нещата, звучи и приятна мелодия на акордеон. Може би е време да обърнем внимание на нашите американски приятели, че народното веселие под звуците на акордеон вече наистина няма място в ютюб. За сметка на това пък бистрото, както в Париж, така и в което и да е селце на Франция, си остава неотменно. То е мястото, където човек може да почувства най-дълбоко какво представлява изкуството да живееш по френски. Защо е така, това ли попитахте? Първо, защото в бистрото кипи живот. Там не се ходи просто за да пийнеш нещо – то е идеалното място за дискусия с приятели, да четеш увлекателен роман, да разсъждаваш за времето, което отлита, и дори да работиш сам или заедно със сътрудниците си. В известен смисъл бистрото е точката, в която всичко е възможно. Тук може да разкажеш за любовта на живота си, да споделиш с непознати своите планове, да прекараш приятно времето си, слушайки някоя рок група. Казват, че Жорж Сименон е описал своя знаменит детектив Мегре на един дъх именно на терасата на едно кафене! Прославеният комисар впрочем намира решение на не една загадка, облегнат... на бара. Когато споменаваме Мегре, тутакси изниква представата за задимен кафе-бар, за подгизнали от дъжда габардинени палта и за зарязани по масите халби бира. Е, да, във въображението на голяма част от французите и на многобройни чуждестранни туристи решаването на заплетените полицейски истории представлява дейност, която се практикува твърде често именно по такива места! Знаете ли това? Думата бистро идва от руската дума быстро, което означава бързо. Тя навлиза в употреба през 1814 година, по време на окупацията на Париж от руските войски. Тъй като на войниците било забранено да пият по време на служба, а и те се опасявали офицерите им да не ги изненадат, докато са в питейните заведения, настоявали да бъдат обслужвани бързо, крещейки: быстро, быстро! ... Кафе-барът, за да използваме този термин от ежедневния език, е привилегировано място за срещи и споделяне. Никъде другаде във Франция няма да намерите по-близък контакт с такова многообразие, от което идва и неговото очарование, и интересът към него. Поръчайте си едно черно кафе на бара или чаша хубаво бяло вино и подхванете разговор. Ще попаднете на някой чиновник, който в почивката си обядва, на някой писател – вече публикуван, или все още не, на занаятчия, на студент или пък на човек, който просто си прекарва времето. Сега е моментът да се отворите към множеството, да се отдадете на опиянението от срещата... без да наблягате твърде много на пиенето, разбира се. Тук можете да се доверите, да размените мисли и спомени, да спорите, да си измислите един друг свят... Понякога разговорът става задълбочен, друг път е лек и забавен, пълен с носталгия или пък разгорещен. Няма как да го знаете предварително. Колко ли съдби са били разбити в някое бистро в Париж или в провинцията? Това е възможно най-малко елитарното място... и възможно най-човешкото. Да си припомним само избите в Сен Жермен де Пре, свирещите би-боп оркестри, развихрилите се танцьори, екзистенциализма, Борис Виан и Жан-Пол Сартр, които обсъждат нещо с чаша вино на масата... Къде другаде, ако не в някое бистро, би могло да има такава концентрация на таланти и съдби? Селските кафенета се отличават с една характерна особеност – фамилиарна близост в общуването между собственика и постоянните посетители. Накрая те дори стават като част от семейството. Там има кой да ги изслуша, да ги подкрепи. Често може да видите на стената зад бара пощенски картички от някои постоянни посетители, изпратени като спомен от ваканционните им дни, сякаш не могат без контакт със своята бърлога, която се превръща в жалон по пътя им. Бихме могли дори да твърдим, че бистрото, това място за общуване, е първата социална мрежа, която се ражда много преди фейсбук! Приятелството във Франция често възниква на масите в кафенето, покрити или не, с карирана покривка. Ах, това старомодно донякъде очарование на бистрото! Именно то допринася изключително много за неговия успех. И това не е клише – почти всички кафенета имат свой специфичен отличителен белег, който ги прави разпознаваеми сред хиляди други – било някой старинен фирмен знак от 60-те години, или маси от декоративен ламинат тип формика, свидетели на милиони отлетели разговори през годините, кафе-машини от блестящ хром, великолепни ниски кръгли масички, които собствениците за нищо на света не биха сменили, макар че върху тях едва-едва се крепят две чинии и гарафа за вода... Тази атмосфера, импрегнирана с отминалото време, усещането за спокойствие, което ни връща към едно защитаващо ни минало – такова е неповторимото чувство, което човек често изпитва, докато е в някое кафене или в парижки салон за чай, или пък в някоя стара селска пивница. Дори и по-модерните барове имат свой собствен облик, отличават се с някакъв детайл в обзавеждането на залата, със специфичен дизайн или декорация, които ги преобразяват в марка, неприличаща на никоя друга. Но има и още нещо – едно усещане. Човек невинаги го идентифицира веднага, но то ви връхлита, щом се заслушате – това е неподражаемият шум в бистрото. Животът тук следва ритъма на твърде специфични и напълно разпознаваеми съзвучия – разговори, които се издигат над масите, тъй като това е място за общуване; поръчките на сервитьора, който обявява високо и силно: \"Яйце с майонеза, салатата на шефа и половинка червено!\"; минаващите коли от другата страна на витрината; подрънкването на флипера, та чак до звука на малката лъжичка, която деликатно докосва ръба на чашката за кафе. Тази звукова вселена, която ни заобикаля, обвива и защитава като в пашкул – точно това търсят повечето от французите тук, на бара, нещо като своеобразна гаранция за кратък отдих сред врявата на ежедневието. Бистрото, най-сетне, е и опияняващият аромат, който се носи от кухнята, то е мирисът на леко вино, който гъделичка носа, парфюмът на жена, който едва ви докосва и се разтваря във въздуха... Тези аромати се смесват, без да се надмогват, преплитат се, без да губят собствения си характер. Впрочем, това е място, където странностите се изявяват и влизат в контакт помежду си. Но също така е и убежище за отмора, където може да изживеете момент на душевен покой, да се усамотите с някоя книга или с една бяла страница пред себе си. Това е възможно най-автентичното място, истинското средище за сближаване, където всеки може да изживее в пълнота своята собствена свобода. Бистрото във Франция – това е животът, какъвто е.", "date": "2020.01.18", "title": "Откъс от \"Радостта от живота по френски\" на Доминик Баро и Люк Милар"}
{"url": "https://www.dnevnik.bg/sport/2020/01/18/4017994_edin_santimetur_lishi_mourinyo_i_totnum_ot_pobeda/", "text": "Един сантиметър - толкова не стигна на \"Тотнъм\" за победа над \"Уотфорд\" като гост в първи мач от 23-ия кръг на Висшата лига. \"Шпорите\" можеха да ликуват на \"Викъридж роуд\", но в добавеното време резервата Игнасио Пусето изчисти топката на самата голлиния. Технологията на голлинията не отчете попадение, а по-късно Висшата лига показа точното разположение на кълбото. Според данните 10.04 милиметра са разделили \"шпорите\" от гол при изстрела на Ерик Ламела. По-рано в мача и \"Уотфорд\" имаше своите шансове, но капитанът на \"стършелите\" Трой Дийни пропусна дузпа в 70-ата минута. Неговият удар беше спасен от вратаря Пауло Гацанига. След двубоя Моуриньо се оплака от някои решения на рефера Майкъл Оливър, като едно от тях беше непоказан червен картон на играч на \"Уотфорд\". \"Предпочитам да не говоря за VAR или за ситуацията в края. Ние направихме всичко по силите си да спечелим\", каза португалецът.   Това беше четвърти пореден мач, в който \"Тотнъм\" не спечели и тимът вече е осми в таблицата. \"Шпорите\" не са вкарвали попадение вече 277 минути във Висшата лига и имат големи проблеми в атака след контузията на Хари Кейн.", "date": "2020.01.18", "title": "Един сантиметър лиши Моуриньо и \"Тотнъм\" от победа"}
{"url": "https://www.dnevnik.bg/sport/2020/01/18/4017993_ludogorec_nadvi_poliaci_v_debjuta_na_pavel_vurba/", "text": "\"Лудогорец\" спечели първата си контрола по време на зимната пауза, надделявайки с 2:0 над \"Висла\" (Плоцк). Българският шампион се справи с осмия в Екстракласа с два гола още преди почивката. Якуб Шверчок откри още в осмата минута, а Талеб Тауата вкара второто попадение в 28-ата. Това беше първи мач за новия треньор на тима Павел Върба. Специалистът заложи на два състава в двете полувремена. След почивката завръщане направи и Владислав Стоянов, който през есента се възстанови от тежка контузия и играеше за втория отбор. От първата минута игра бразилецът Каули. Още в осмата минута шампионите поведоха с гол на Шверчок, който се разписа след подаване на Димо Бакалов. Последваха няколко пропуска, но в 28-ата минута левият бек Талеб Тауата отбеляза второ попадение.   След почивката шампионите направиха още няколко пропуска чрез Жоржиньо и Клаудиу Кешеру. Следващата контрола на тима е в сряда срещу шампиона на Полша \"Пяст\" (Гливице). \"Радвам се, че започнахме с победа. Със сигурност ни помогна това, че вкарахме ранен гол и след това контролирахме мача. Не сме работили толкова много върху тактиката до момента, тренировките бяха насочени към физическото състояние на отбора. Ще разчитаме на схемата 4-2-3-1, която използвахме в този мач\", обясни чешкият треньор. Върба добави, че \"Лудогорец\" ще изглежда по-добре в следващите проверки и залага акцент в подготовката в мачовете в Лига Европа с \"Интер\". \"Гледахме Каули в няколко мача от Бундеслигата, вярваме че той може да помогне на нашия отбор и затова е привлечен в \"Лудогорец\", каза треньорът за бразилското попълнение Каули.", "date": "2020.01.18", "title": "\"Лудогорец\" надви поляци в дебюта на Павел Върба"}
{"url": "https://www.dnevnik.bg/sport/2020/01/18/4017992_snimka_na_denia_gorchiviiat_rojden_den_na_guardiola/", "text": "Кристъл Палас\" изненада \"Манчестър сити\" и взе точка от дома на шампионите след 2:2 на \"Етихад\" в зрелищен мач. \"Орлите\" не загубиха като гост на \"гражданите\" за втори пореден път във Висшата лига. Резултатът развали рождения ден на Пеп Гуардиола, който навърши 49 години. Запази се и тенденцията нито един мениджър на \"Сити\" да не е печелил мач във Висшата лига на рождения си ден.", "date": "2020.01.18", "title": "Снимка на деня: Горчивият рожден ден на Гуардиола"}
{"url": "https://www.dnevnik.bg/bulgaria/2020/01/18/4017917_kratki_novini_v_shumen_veche_ima_voda/", "text": "                         . Мъж почина от свински грип в Смолян Това съобщи Би Ти Ви като се позова на информация от болницата. Мъжът, на 51 г., е постъпил там заради пневмония и няколко дни е бил на командно дишане. Усложнението е дошло след зараза от т. нар. свински грип, или H1N1, което е доказано лабораторно. Заболяването е доказано и при още двама пациенти в района, сред които едно дете, но тяхното състояние се подобрява. Българин е загинал при акцията на полицията в Истанбул МВР съобщава, че прострелянията смъртоносно е нахлул с мачете и предизвикал безредици в заведение в града снощи. Установено е, че 32-годишният българин има няколко криминални регистрации - за хулиганство, кражби и грабежи. Действието се развило около 23.30 часа в ресторант, намиращ се на ул. \"Шехит Камил Балкан\" в кв. Байрампаша – Истанбул. До момента в Генералното ни консулство в Истанбул не е получена официална информация от властите. Генералното консулство работи по случая като са предприети действия по установяване на допълнителни данни. Инициирани са проверки и е отправено официално запитване до турските власти, от които се очаква получаване на подробна информация. Агенция \"Митници\" - Благоевград е била обрана Крадци са успели да проникнат в сградата на агенцията в града и след като са разбили каси, в които се съхраняват веществени доказателства, са откраднали сребърни бижута. Част от тях са изпуснали в двора при бягството си. Сигналът за обира е подаден по обяд, съобщи БНТ. Официална информация от институцията обаче не е дадена към момента. Като се позова на МВР агенция \"Фокус\" съобщи сутринта, става дума за обир. Отделението по \"Хематология\" в Бургас спря работа Става дума за УМБАЛ-Бургас, а причината е липса на специалисти. Пациенти с хематологични диагнози не се обслужват от ноември миналата година, съобщава пресслужбата на болницата. От УМБАЛ поясниха, че след кончината на единстветния специалист-хематолог, за да се възстанови работата на отделението, са били проведени разговори с няколко специалисти в тази област, които обаче на този етап отказвали да започнат работа в болницата. В Шумен вече има вода Водоснабдяването в Шумен вече е възстановено, съобщи БНР. Градът и още три села (Белокопитово, Дибич и Панайот Волов) останаха без вода два дни заради аварии по довеждащия водопровод. По предварителна информация пълненето на системата трябваше да започне в десет часа днес, но екипите са успели с дейностите по-рано и тази сутрин в голяма част от Шумен водата вече е пусната. Групите работиха по над 20 аварии, като работата на екипите продължаваше и през нощните часове. Междувременно зам.-министърът на регионалното развитие обяви, че проблемният водопровод ще бъде подменен по европеуйски проект, който ще обхване и пречиствателната станция на язовир \"Тича\".", "date": "2020.01.18", "title": "Кратки новини: Българин е загинал при акция на полицията в Истанбул"}
{"url": "https://www.dnevnik.bg/sport/2020/01/18/4018025_deteto-chudo_erling_braut_holand_povede_dortmund_kum/", "text": "С три гола в своя дебют тийнейджърът Ерлинг Браут Холанд изведе \"Борусия\" (Дортмунд) до паметен успех с 5:3 над \"Аугсбург\" при подновяването на Бундеслигата. Норвежецът, който подписа с жълто-черните преди месец, се появи от резервната скамейка, когато тимът му изоставаше с 1:3 на \"WWK арена\". Само за 23 минути, между 56-ата и 79-ата, Холанд оформи хеттрика си. Роденият през 2000 г. нападател стана първият футболист на \"Дортмунд\" от Пиер-Емерик Обамеянг през 2013 г., който вкарва хеттрик още в дебюта си. По ирония на съдбата това се случи отново срещу \"Аугсбург\". Домакините направиха много силно първо полувреме, след което водеха с 1:0 с гол на Флориан Нидерлехнер. Веднага след подновяването на играта Рихтер вкара втори гол за \"Аугсбург\" в 46-ата минута, а три по-късно \"Борусия\" върна едно попадение чрез Юлиан Бранд. Нидерлехнер се разписа още веднъж в 55-ата и изправи гостите до вратата. Холанд влезе на терена само минути по-късно и в 59-ата намали. Той получи пас от Джейдън Санчо и с едно докосване прати топката в мрежата с левия крак. В 61-ата минута Санчо сам реализира. Британецът овладя дълъг пас от Матс Хумелс, излезе зад защитата, преодоля и вратаря, за да се разпише в празната врата, за да изравни. Между 70-ата и 79-ата минута дойдоха и миговете на Холанд. Той изведе тима си напред. Първо с гол от метър пред голлинията след подаване на Торган Азар, а 11 минути преди края след асистенция на Марко Ройс.", "date": "2020.01.18", "title": "Детето-чудо Холанд поведе \"Дортмунд\" към паметен обрат в дебюта си"}
{"url": "https://www.dnevnik.bg/biznes/2020/01/18/4018022_uestinghauz_shte_obnoviava_it_sistemite_na_aec_kozlodui/", "text": "Американската компания \"Уестингхауз\" ще обновява компютърните системи на АЕЦ \"Козлодуй\". Тя е спечелила поръчка за 63.5 млн. лв. без ДДС, съобщава  \"Капитал\" . Проектът ще се изпълнява 36 месеца и като подизпълнители ще бъдат включени и български компании, които засега не са известни. От самата централа обясняват, че целта е да се безопасната и ефективна експлоатация на компютърната информационно-управляваща система в следващите години. След посещението на премиера Бойко Борисов в САЩ се заговори, че скоро може да започне тестване на американско ядрено гориво в АЕЦ \"Козлодуй\" тъкмо през \"Уестингхауз\", която от 2018 г. редовно доставя гориво на Украйна, посочва изданието. ", "date": "2020.01.18", "title": "\"Уестингхауз\" ще обновява IT системите на АЕЦ \"Козлодуй\""}
{"url": "https://www.dnevnik.bg/bulgaria/2020/01/18/4018028_nov_kvartal_za_7_hil_dushi_i_kultut_kum_nailonovata/", "text": "Данните са към 19 ч. на 18 януари. 1.  Нов квартал за 7700 души ще изникне между \"Люлин\" и \"Обеля\"   - 33 507 прочитания 2.  Култът към найлоновата торбичка, или за \"монтажите\" на Каракачанов  - 27 945 прочитания 3.  Симеонов обяви, че Борисов изненадващо е подкрепил национализацията на частните лотарии  - 23 976 прочитания 4.  Какво започна в Русия - переврат или проект \"Наследник\"    - 23 906 прочитания 5.  Посланикът на Косово в България за Джокович: Примитивен балкански шовинист  - 23 763 прочитания 6.  Борисов: Аз съм виновен, колкото Нено  - 23 648 прочитания 7.  Брекзит беше разсейване - Европа се готви за адски трудна 2020  - 17 800 прочитания 8.  Зловещ паралел - когато САЩ свалиха ирански пътнически самолет   - 16 603 прочитания 9.  Влезе в сила нов имунизационен календар  - 16 358 прочитания 10.  В четвъртия мандат: На Витоша всичко си е същото  - 16 268 прочитания", "date": "2020.01.18", "title": "Нов квартал за 7 хил. души и култът към найлоновата торбичка - най-четеното в \"Дневник\""}
{"url": "https://www.dnevnik.bg/sviat/2020/01/18/4018031_desetki_hiliadi_demonstriraha_v_berlin_s_iskaniia_za/", "text": "Близо 27 хил. души по оценка на организаторите се събраха днес в Берлин с призиви за по-екологична селскостопанска политика на фона на международно изложение за селско стопанство и хранителни продукти \"Зелена седмица\", предаде ДПА, цитирана от БТА. Начело със 150 трактора, пъстрата колона от фермери, защитници на климата и правата на животните, и други групи се включиха в марша, който тръгна около обяд от Бранденбургската врата под мотото \"Писна ни!\". Демонстрацията вече се е утвърдила като ежегодно събитие в календара на Берлин, съвпадащо със селскостопанското изложение, което започна вчера. Някои протестиращи носеха плакати с искания \"Субсидии само за органичните!\" или за запазване на биоразнообразието в германските полета. Според полицията акцията протича мирно, без значителни инциденти и нарушения. Освен изложението \"Зелена седмица\" в Берлин се провежда конференция на земеделски министри, с представители на над 70 държави, под председателството на германския министър на прехраната и земеделието Юлия Кльокнер. Тази година протестът в Берлин съвпада с разгорещения дебат в Германия за борбата с климатичните промени и засилването на общественото внимание и участието в младежкото движение \"Петъци за бъдещето\", основано от шведската тийнейджърка Грета Тунберг. Вчера фермери протестираха в редица германски градове срещу по-строгите регулаторни изисквания на властите и стотици трактори блокираха основен булевард в Берлин. Преди дни пък производители на мед проведоха \"лепкав протест\" пред министерството на земеделието срещу продължаващото използване на спорен хербицид.", "date": "2020.01.18", "title": "Десетки хиляди демонстрираха в Берлин с искания за реформи в селското стопанство"}
{"url": "https://www.dnevnik.bg/sviat/2020/01/18/4018033_desetki_raneni_pri_sblusuci_mejdu_policiiata_i/", "text": "Силите за сигурност в Бейрут използваха сълзотворен газ и водни оръдия срещу демонстранти край ливанския парламент днес, предаде \"Ройтерс\", цитирана от БТА. След затишие във вълната от мирни протести срещу състоянието на икономиката, обхванали страната от октомври, тази седмица хората отново излязоха на улиците. Ливанците са обхванати от гняв срещу управляващия елит, довел страната до най-тежката икономическа криза от десетилетия. Днешните сблъсъци в центъра на Бейрут избухнаха, след като някои демонстранти започнаха да мятат камъни по полицията, а други чупеха клони от дърветата, събаряха пътни знаци и заграждения и ги хвърляха срещу полицаите. Протестиращите хвърляха и пиратки, допълва Асошиейтед прес. По-късно от други части на града пристигнаха още хиляди демонстранти, за да се включат в акцията на недоволство. Ливанският Червен кръст съобщи, че около 30 души са приети в болници, а други 45 са получили медицинска помощ на място. По-рано тази седмица протестиращите извършиха вандалски прояви в основната търговска зона на Бейрут, вземайки на прицел най-вече частни банки. Ливан бе обхванат от паника и гняв, след като националната валута, която над две десетилетия бе обвързана с долара, се срина и през последните седмици загуби над 60 процента от стойността си на черния пазар. Икономиката не отчита растеж, а притокът на капитали от чужбина пресъхна. Същевременно силно задлъжнялата страна разчита на вноса за по-голямата част от основните стоки за населението. Банките наложиха неофициално капиталов контрол, ограничавайки тегленето на суми в долари и международните трансакции. Ливан освен това е без правителство, откакто на 29 октомври миналата година премиерът Саад Харири подаде оставка, изпълнявайки основно искане на протестиращите.", "date": "2020.01.18", "title": "Десетки ранени при сблъсъци между полицията и демонстранти в Бейрут"}
{"url": "https://www.dnevnik.bg/sviat/2020/01/18/4018039_ploshtad_v_amsterdam_be_zastlan_s_kilim_ot_laleta/", "text": "Производители на лалета в Нидерландия превърнаха днес площад на Амстердам в многоцветен килим сред сивотата на зимата, отбелязвайки Националния ден на лалето, предаде Асошиейтед прес, цитирана от БТА. Няколко хиляди души се събраха на площад \"Дам\" пред кралския дворец, за да се насладят на гледката и да си направят пъстри букети от 200 000-те цветя, раздавани безплатно. Всеки можеше да вземе най-много 20 лалета, а производителите помагаха в правенето на букетите. Националният ден на лалето бележи откриването на сезона на лалетата за цветарския сектор на Нидерландия. Отглеждането на цветя е успешен бизнес в страната, която е най-големият световен производител на лалета. Миналата година са били отгледани между 1.7 и 2 милиона лалета, които са изнесени за над 100 държави. Градинските продукти като свежи цветя, луковици и растения са холандският селскостопански сектор с най-висока стойност миналата година - 9.5 млрд. евро.", "date": "2020.01.18", "title": "Площад в Амстердам бе застлан с килим от лалета"}
{"url": "https://www.dnevnik.bg/sviat/2020/01/18/4017876_kak_za_7_dni_sasht_i_iran_stignaha_do_praga_na_voinata/", "text": "Излитането на самолета се бави много и изпълнителите на операцията започват да се изнервят. Графикът показва, че полет 6Q501 на частната сирийска авиокомпания Cham Wings е излетял от Дамаск за Багдад в 19:30. Но информаторът на сирийското летище казва, че вижда машината паркирана и очакваният пътник още не се е появил. Часовете текат и някои в екипа започват да се замислят дали операцията да не бъде прекратена. И тогава, точно преди вратите на самолета да затворят, до него на пистата спира кола с тъмни стъкла. От нея излиза Касем Солеймани и се качва на борда с двама от четиримата души ескорт от Революционната гвардия. Нито генералът, нито те са в списъка с пътници на този Airbus A320. Солеймани избягва да използва личния си самолет заради опасения за сигурността си. С 3 часа закъснение полетът започва. Той ще е последният за архитекта на иранското влияние по света и особено в Близкия изток и от над две десетилетия началник на бригадите \"Ал Кудс\". САЩ от месеци са планирали удар и тази нощ той ще умре. Самолетът каца на Международното летище в Багдад 36 минути след полунощ и Солеймани и антуражът му първи го напускат. На пистата ги очаква Абу Махди ал Мухандис, един от най-доверените хора на Иран в Ирак и командир на шиитски милиции в страната. Групата се качва в две бронирани коли, потеглили в нощта. Високо в небето движението им се следи от въоръжени американски дронове MQ-9 Reaper. В 00:47 първата от ракетите удря кортежа, от който остават горящи отломки и 10 овъглени тела.      Това описват \"Ройтерс\" и \"Ню Йорк таймс\" в ексклузивни публикации за последните часове от живота на човека, смятан за втори по влияние в Иран, лично обвинен от САЩ и ЕС в тероризъм. Те се позовават на разкази на собствени източници в Сирия, Ирак и САЩ, включително интервюта с десетки запознати с предисторията и провеждането на операцията и критичните дни след това. Това са 7 дни, в които не само САЩ и Иран бяха на прага на военен сблъсък. Това бяха и най-напрегнатите моменти в трите години на Доналд Тръмп в Белия дом - от решението за ликвидирането на високопоставен ирански военен на територията на трета държава до използването на съюзници в Европа и Близкия изток и тайни канали за предотвратяване загуба на контрол над кризата и избягване прерастването ѝ във война. Фактическият лидер на Саудитска Арабия, например, е толкова притеснен от случващото се, че изпраща брат си във Вашингтон за среща с Тръмп. Лидери в Европа, бесни, че са ги държали на тъмно, трескаво се опитват да попречат на ескалирането на напрежение. През швейцарски посредници на Техеран е предадено да не отвръща по начин, който би накарал Тръмп да отиде още по-далеч. Ако не успеят тези усилия, Пентагонът има планове да потопи ирански команден кораб и с кибер атака частично да парализира петролния и газов сектор на Иран. Отговорът се оказват 16 ракети срещу иракска база с американци, изстреляни с предупреждение и в част от военния комплекс, където няма много хора. Тръмп обявява, че никой от войниците му не е пострадал (макар че седмиа по-късно се оказва, че 11 от тях са лекувани за сътресение от детонациите). Швейцарците връщат във Вашингон съобщение, че засега това ще е отмъщението. От получаването му в Техеран до предаването му на Тръмп минават само 5 минути. Война няма да има. Все още продължават споровете доколко законно е било ликвидирането на Солеймани, а висши военни са стреснати от това, че главнокомандващият им е избрал толкова радикален ход с трудно предвидими последици. Иракското разследване на удара започва докато колите на летището още горят, казват два иракски източника на \"Ройтерс\" от силите за сигурност. Агенти на държавна сигурност блокират цялото летище. Никой не може да го напуска, включително полиция, служители на паспортния контрол или на спецслужбите. Фокусът е върху това кои са информаторите на американците и как в реално време е проследено движението на ликвидираната група. Разследването се води от Фалих ал Фаядх, съветник по въпросите на националната сигурност на Ирак и ръководител на PMF, структурата, която поддържа координацията с шиитските милиции в Ирак.      Един от разследващите казва за \"Ройтерс\" няколко дни по-късно, че \"има сериозни признаци, че е участвала мрежа от шпиони на летището в Багдад, която е предавала [на САЩ] тайни данни за сигурността\" около пристигането на Солеймани. Интерес представляват четирима (все още не са арестувани) души: двама от охраната на летището в Багдад и двама служители на Cham Wings - един на летището в Дамаск и друг на борда на самолета. Но те най-вероятно са част от по-голяма мрежа, казват в Багдад. Движението на Солеймани би трябвало да е известно на американците от години. Но защо Тръмп, който миналия юни отмени въздушни удари по Иран едва десетина минути преди нанасянето им, този път реши да отиде докрай, пита \"Ню Йорк таймс\". Конфронтацията може да е започнала съвсем случайно и заради смъртта на Наврес Уалид Хамид, казва изданието. Това е цивилният американски служител, който загива при ракетно нападение срещу базата К1 край Киркук на 27 декември 2019 г. Има и 7 ранени, но от подслушаните разговори между извършителите от подкрепяната от Иран групировка \"Катаиб Хизбула\" и гвардейците на Солеймани се знае, че те искат да тормозят американците, но не и да ескалират конфликта. Ракетите падат на място и в момент, когато няма иракски или американски военни и присъствието на Хамид там вероятно е просто съвпадение, казват американски официални източници Съветници на Тръмп му казват, че може въздържането на САЩ от употреба на сила да е било разчетено от противника като слабост. За да ги сдържа, президентът трябва да разреши решителен отговор. От имението си в Мар-а-Лаго във Флорида той се съгласява на удари по 5 обекта в Ирак и Сирия. На 29 декември са убити поне 25 и ранени над 50 шиитски бойци на проиранските милиции. Още два дни по-късно - точно преди Нова година, проирански демонстранти с подкрепата на същите милиции атакуват посолството на САЩ в Багдад и успяват да проникнат на територията му и да подпалят пожари. Тръмп нарежда веднага повече от 100 морски пехотинци от Кувейт да се прехвърлят в посолството с ясна заповед от командирите си да убиват, ако протестиращите влязат в сградата. Президентът не иска повторение на драмата с американски заложници от 1979 г. при превземането на посолството в Техеран или атаката от 2012 г. в Бенгази, когато бе убит посланикът на САЩ в Либия. В Багдад не е даден нито един изстрел, използван е само сълзотворен газ и иракчаните се оттеглят без кръвопролитие. Точно в този момент във Вашингтон вече се върти строго секретен документ на съветника по националната сигурност Робърт O'Браян с потенциални цели в Иран. Това са елементи от енергетиката и дразнещ от месеци американците команден кораб на Революционната гвардия за насочване на катерите, с които са тормозени петролни танкери във водите около Иран.      Има и по-радикални мерки - военни удари по ирански официални лица, включително Абдул Реза Шахлай, ирански военен в Йемен, помагащ местните хуси да бъдат финансирани и въоръжавани за гражданския конфликт в страната и за нападения срещу Саудитска Арабия. В списъка е и 62-годишният Солеймани. След десетилетия на работа в сенките, той е излязъл на светло през последните години, вероятно и защото се смята за недосегаем и защитен от популярността си в Иран и района. Хора, които са воювали с него в Сирия, казват, че той бил и толкова вярващ в мисията си, че приел евентуалното му ликвидиране като най-славната част от нея. В САЩ от 18 месеца обсъждат дали да бъде атакуван. Изключвайки ликвидиране в Иран, опциите се свиват до някоя от визите му в Ирак или Сирия. За проследяването му е разработена мрежа от информатори в 7 структури - сирийската армия, силите на \"Ал Кудс\" в Дамаск, на \"Хизбула\" в сирийската столица, летищата в Дамаск и Багдад, в \"Катаиб Хизбула\" и обединението от шиитски милиции в Ирак. След нападението срещу 4 петролни танкера през май 2019 г. съветникът по националната сигурност Джон Болтън поисква от военните и разузнаването да предложат нови варианти за спиране на иранската агресивност. Предложено му е и ликвидирането на Солеймани и негови съратници в командването на Революционната гвардия. Планирането на такава операция започва през септември с привличането на Централното военно командване на САЩ (то отговаря за Близкия изток и Афганистан) и Обединеното командване за специални операции. Сирия се оказва по-неудобна за постигане на целите, тъй като американците са по-ограничени в тази страна. Другата причина е, че в Солеймани там е почти непрекъснато в обкръжение на офицери от ливанската \"Хизбула\". Ако те загинат в удар срещу него, шиитската организация най-вероятно ще нападне Израел. Вече се знае как пътува Солеймани - използва различни авиокомпании, купуват му билети за няколко полета едновременно, той се качва на избрания в последния момент и сяда на първия ред в бизнес класата, за да е първият, излязъл от самолета. Преди да се качи на полет 6Q501 генералът пътува на 1 януари от Дамаск до Ливан за среща с лидера на \"Хизбула\" Хасан Насрала и се връща същия ден. В централата на ЦРУ в Лангли, щата Вирджиния, директорът Джина Хаспел получава доклад, че Солеймани ще пътува до Ирак и че работи върху голямо нападение, което да доведе до изтеглянето на американските сили от района.      Няма конкретни данни за някаква операция, а просто парчета от мозайка, очертаващи мобилизиране на подставените сили на Иран в района, включително Ливан, Йемен и Ирак, за атака срещу посолства и бази на САЩ. Сигналите са тревожни, но не сочат непосредствена заплаха. Хаспел обаче преценява, че е по-добре да се нанесе изпреварващ удар и уверявава, че реакцията на Техеран ще е премерена - най-вероятно под формата на неефекетвен ракетен удар по иракски бази, където има американци. Дан Хофман, бивш служител на ЦРУ в Ирак, коментира за \"Ню Йорк таймс\", че \"ако миналото ни казва нещо, то научихме, че когато очертаем \"червена линия\" за Иран, когато ги ударим през ръцете, те правят тактическо отстъпление, което може да е ефимерно и последвано от тестване на врага с нови ескалиращи атаки, но това поведение непрекъснато се повтаря\". Практически във Вашингтон не е имало някой, който да се противопостави на убиването на Солеймани. По-скоро няколко души са смятали, че се поема твърде голям риск. Противоречиви са данните защо генералът отива в Ирак точно тогава. Той отдавна е фактор в местната политика и според двама иракски политици идвал да ускори смяната на премиера след рухването на правителството под натиска на антиирански протести през ноември. По-късно министър-председателят Абдел Абдул Махди ще каже друга версия - че носел ирански отговор за Саудитска Арабия с цел намаляване на напрежението между двете страни. Това твърдение се посреща по-скоро с насмешка в района. Има и трета хипотеза - че е дошъл на 3 януари да организира как шиитските милиции да смажат антииранските улични протести с надежда да има нов и антиамерикански премиер, който да опита да разкара американците. На 4 януари Тръмп планира да играе голф. Но съветниците му заключават, че за Близкия изток това би било твърде арогантно след ликвидирането на Солеймани и кризата може да излезе извън контрол. Президентът очаквал петъчната операция да бъде посрещната с аплодисменти, но през уикенда вижда по телевизията, че го критикуват за безотговорна ескалация. Големият въпрос, който задават всички, е какъв е планът след като дроновете са изстреляли ракетите по кортежа на Солеймани. Няколко страни предлагат да посредничат между САЩ и Иран, но е известно, че Тръмп не обича посредници. Затова европейците се фокусират върху това да не би Техеран да отвърне прекалено агресивно. Макрон, който \"не одобрява, но и не осъжда\", научава в телефонен разтовор с Тръмп в неделя, 5 януари, че той е отворен за дипломация. Стига иранците да го потърсят, за да се договорят. Меркел казва на президента, че е загрижена за стабилността на Ирак, ако американците си тръгнат. Ако САЩ останат, и ние оставаме, казала тя. Тръмп се пошегувал, че Германия е добре дошла да оглави международни сили и да замести войските на Пентагона. Меркел се засмяла.      Отново най-важната европейска държава се оказва Швейцария, която от скъсването на дипломатическите отношения на Техеран с Вашигтон през 1980 г. е основният посредник. В деня на удара в Ирак посланик Маркус Лайтер в Техеран два пъти посещава външното министерство. През него САЩ изпраща сигнал, че ще отвърне решително, ако иранците преиграят в реакцията си. В писмото се казвало, че \"ако искате отмъщение, то трябва да е пропорционално на това, което направихме\", казва пред държавната телевизия контраадмирал Али Фадави, зам.-командващ Резолюционната гвардия. Американски източници на \"Ню Йорк таймс\" казват, че формулировката не е такава и че по-скоро иранците така са го разчели. Без иранците да знаят, Тръмп се съгласява да бъдат атакувани цели отвъд първия списък с енергийни обекти и команден кораб. Нито една от тях не е културен паметник, както президентът шокира света с изявлението си. Просто Тръмп преувеличи, както реагира, когато го критикуват, казват хора от обкръжението му. На 7 януари Агенцията за национална сигурност заключава, че данните сочат предстоящо ракетно нападение от Иран по бази в Ирак и предупреждава Белия дом. Вицепрезидентът Майк Пенс и съветникът по националната сигурност О'Браян веднага отиват в Ситуационната зала в подземието, скоро идват президентът и държавния секретар Майк Помпео. В Пентагона в конферентна зала министърът на отбраната Марк Еспър и цялото висше командване на Съвета на началник щабовете, начело с председателя ген. Марк Майли, обсъждат как да преместят войски и цивилни американци в района в безопасни места. Малко след 17:30 те съобщават в Ситуационната зала, че има данни за изстрелване на ирански ракети към Ирак, Сирия и Йордания. После се уточнява, че най-вече има една цел - авиационната база Ал Асад в Ирак с 2000 американски войници. Ракетният обстрел спира след около час. Още час след това - около 19:30 Еспър и ген. Майли отпътуват за среща с Тръмп в Белия дом, за да му кажат, че са повредени хеликоптер, няколко палатки и други съоръжения, но няма жертви и ранени благодарение на ранното предупреждение. От швейцарците идва друго съобщение: \"Това е. Толкова ще е тяхната разплата\". Еспър призовава за хладноктръвие, след като \"топката е в нашето поле\". \"Да не прибързваме. Нека поспим и ще мислим утре.\" На сутринта Тръмп се обръща към нацията и заявява, че няма да има повече ескалация и отговор от американците на иранските ракети. В САЩ не смятат, че кризата е приключила и следят как Иран ще се прегрупира и ще търси начини да отвърне.", "date": "2020.01.18", "title": "Как за 7 дни САЩ и Иран стигнаха до прага на войната и не го прекрачиха"}
{"url": "https://www.dnevnik.bg/analizi/2020/01/18/4017857_prevod_v_efir_inteligentnostta_kato_opasnost_i_karta/", "text": "Ако работите с компютър и сте интелигентни, има основание да бъдете държани в ареста. Поне такава е съдебната практика. Но пък влезеш ли в парламента, и да ставаш, и да не ставаш – правят те министър. Евентуалният развод на Ревизоро и защо щом ДПС заговори за опозиция, властта е стабилна.", "date": "2020.01.18", "title": "Превод в ефир: Интелигентността като опасност и карта за Мичурин"}
{"url": "https://www.dnevnik.bg/analizi/2020/01/18/4017871_severna_bulgariia_e_zalojnik_na_novata_tol_sistema/", "text": "                         Преди 9 месеца, когато беше публикуван първият вариант на тарифа за новата тол система, коментирахме в детайли какви са очакваните приходи за държавата, какво ще подлежи на преговори и защо правителството ще бъде принудено да направи отстъпки (виж \" Тол системата – нужна стъпка, но да внимаваме с тарифата \"). Днес вече има постигната договорка за тарифата (виж  тук ), която потвърди очакванията ни за редуциране на таксите, но в същото време поставя и два важни въпроси – ще има ли достатъчно приходи и дали няма още тази година да се заговори за нова актуализация на тарифата? Две са основните промени в новата тарифа – едната е по-малкият обхват на тол системата, а другата е понижаване на таксите. Промяна в покритието беше напълно очаквана, тъй като първоначалното предложение обхващаше около половината от републиканската пътна мрежа – 10 800 км. oт пътната мрежа, в т.ч. второкласни и третокласни пътища. Макар да се предвиждаше някои пътища да са с нулева ставка, поради лошо състояние, обхвата беше твърде голям. Новото предложение е тол системата да обхване 3100 км, като това са автомагистрали и първокласни пътища. Важно е да отбележим, че в държавния бюджет за 2020 г. това беше отразено, като заложените приходи (450 млн. лв. през 2020 г.) са именно при такъв обхват на системата. Не така обаче стоят нещата при тарифата. Предложените тол такси претърпяха няколко промени, като в последния вариант Новите тарифи варират от 3 до 20 стотинки на километър, в зависимост от големината и екологичната категория на превозното средство. В първоначалния вариант на тарифата, тол таксата варираше от 8 до близо 90 стотинки на километър. При най-масовите товарни автомобили (от 3,5 до 12 тона) намалението е в рамките на 2,6 пъти – от 7,8 на 3 стотинки на километър за евро 6 и от 15,6 на 6 стотинки на километър за евро 1 и 2. При най-тежките камиони (над 12 т. и 4+ оси) намалението е над 4 пъти – тежък камион с най-високия евро стандарт (евро 6) по новата системата ще плаща 11 стотинки на километър, докато в първия вариант на тарифата щеше да плаща 45 стотинки на километър. Първоначалният вариант на тол системата предвиждаше 1,3 млрд. лв. приходи. При поне двойно или дори тройно редуциран обхват и намалени тарифи в рамките на 2,6 до 4 пъти в зависимост от превозното средство, заложените 450 млн. лв. в бюджета за 2020 г. изглеждат трудно постижими. Неслучайно в съобщението на министерството е отбелязано, че след три месеца търговска експлоатация на системата, ако приходите изостават спрямо заложените 450 млн. лв. в бюджета, тоест през лятото ще има ново напрежение между превозвачи и правителство. По-всичко личи, че водещата линия на правителството в момента е системата да заработи без повече отлагане – било и при тарифите, подадени от брашна, тъй като инвестициите в пътната инфраструктура вече са зависими от очакваните тол приходи. Веднъж като заработи системата, вече може да се оказва натиск за разширяване на обхвата и покачване на тарифите. Подготовката за това е налице – дори и в последното предложение например присъстват второкласните пътища, макар и с нулева такса, а в Закона за държавния бюджет за 2020 г. е записано, че \"през следващите години се планира да се разшири обхватът на тол системата и да обхване и пътища от втори клас\". С две думи, дългосрочният натиск ще е за разширен обхват на системата, а опит за актуализация на тарифата и съответно напрежение в сектора може да се очаква още през идващото лято. Северна България ще бъде в по-голяма степен заложник на новата тол система и очакваните приходи. Стратегическите инфраструктурни проекти на правителството включват скоростния път \"Видин-Ботевград\", доизграждането на автомагистрала \"Хемус\", обходът на Габрово и тунелът под Шипка, автомагистрала \"Русе-Велико Търново\" и автомагистрала \"Черно море\". На практика това са проекти, които покриват цяла Северна България и осигуряват свързаност както между икономическите центрове на север, така и по-добра връзка с южните индустриални зони. Ако тол системата не постигне заложените приходи, някои от инвестициите в пътната инфраструктура на север може да останат на изчакване.", "date": "2020.01.18", "title": "Северна България е заложник на новата тол система"}
{"url": "https://www.dnevnik.bg/bulgaria/2020/01/18/4017504_dnes_e_atanasovden/", "text": " Православната църква почита днес паметта на свети Атанасий Велики - един от най-видните богослови и радетели за чистотата на християнската вяра. Роден през 295 г., на 23-годишна възраст Атанасий е ръкоположен за дякон. Пет години по-късно придобива епископски сан. Като архиепископ на град Александрия той се включва активно в борбата срещу бързо набиращата популярност по това време арианска ерес в християнството, която отрича Бог Отец и Иисус Христос да имат една и съща фундаментална природа и разглежда Сина като по-нисше същество от Отеца. Позицията му допринася за обявяването на арианството за ерес на Първия Никейски събор, но му донася множество врагове и на няколко пъти е съден. Прекарва 15 от всичките си 47 години епископско служение в изгнание. Умира на 2 май 373 г. Празникът е известен като Атанасовден, а имен ден празнуват Атанас, Атанаска, Наско, Насо, Нася. Общоразпространената българска легенда представя двамата братя близнаци Антон и Атанас като братя ковачи. Преди много години, когато ковашките клещи още не били изобретени, те работели в ковачницата си. Желязото прегаряло в пещта и тогава св. Атанас бръкнал и го хванал с голи ръце. Но после погледнал към кучето, което лаело със свити отпред лапички, и мигом бил осенен от идеята да измайстори клещите по подобие на кучешките крачета. Оттогава и останал обичаят двамата светци да се тачат като покровители на ковашкия занаят. Според друго народно предание св. Андон и св. Атанас са господари на чумата и на други тежки епидемични заболявания. Често светците се наричат бащи на чумата, тъй като болестта се била родила на техния празник. През двата дни стопанките не похващат никаква работа, не предат и не плетат, не варят боб и леща, спазват полово табу, за да не разсърдят чумата, шарката и синята пъпка. В ранно утро те месят тесто и раздават \"чумни светци\". Питите се дупчат отгоре, за да не се \"надупчват\" децата от шарка. Иди си, зимо, идвай лято!      По традиция от времената, когато Атанасовден се е празнувал по стар стил и е бил в самия край на януари, денят е наричан \"сред зима\", тъй като народното поверие гласи, че след празника зимата си отива. Вярвало се е, че св. Атанас се качва на своя бял кон, облича бяла копринена риза и се провиква от Балкана: \"Иди си, зимо, идвай лято!\".", "date": "2020.01.18", "title": "Днес е Атанасовден"}
{"url": "https://www.dnevnik.bg/sport/2020/01/18/4015792_sadio_mane_skromnata_futbolna_zvezda_koiato_stroi/", "text": "Защо футболист, получаващ милиони всяка година, би ползвал телефон със счупен дисплей? Този въпрос вероятно са си задали мнозина, след като са видели снимка на нападателя на \"Ливърпул\" Садио Мане, която често беше споделяна в социалните мрежи. Действията на африканеца впечатляват неговите почитатели, като поставят на преден план темата за съхраняването на човечността в материалния свят. \"Защо бих искал да имам десет ферарита, 20 диамантени часовника или два самолета? Какво ще направят тези предмети за мен или за света\", каза наскоро сенегалецът по темата за парите и богатството на футболистите. Той отказва да смени своя телефон, който е със счупен дисплей, обяснявайки, че \"и така може да се ползва\", а също така го прави и заради съотборника си Джорджиньо Вайналдум, който му е подарил телефона след един мач. Мане отдавна показва, че е необикновен футболист - не само заради изявите си с екипа на \"Ливърпул\". Сенегалецът спечели Шампионската лига с мърсисайдци и помогна на Сенегал да стигне до второто място в турнира за Купата на африканските нации, което му отреди приза за най-добър играч на континента за 2019 г. Изявите му на терена обаче далеч не са всичко, с което Мане печели почитатели. Футболистът произхожда от един от най-бедните региони в Сенегал, но въпреки бедността и трудностите успява да направи кариера на професионалист. След като достига висини във футбола, Мане не забравя откъде е тръгнал и постоянно се опитва да помага на хора, които не са имали възможност като него. Преди няколко години той плати строеж на болница в регион, където няма лечебни заведения. През миналото лято, когато приключи с участието си в Купата на Африка, Мане се прибра в родното си село Бамбали, за да се увери лично как върви строеж на училище, който той плаща. Целият проект беше на стойност 270 хиляди евро. Образованието като най-голяма ценност \"В живота си съм се справял с много трудности – бил съм гладен, играл съм футбол бос, трудил съм се много, за да стана професионалист. Никога обаче не съм имал образование, затова искам да дам това на хората\", каза Мане.      \"Помнете, че образованието е това, което ви отваря вратите към успешна кариера в областта, в която искате да се развивате\", с тези думи футболистът се обърна към деца, които присъстваха на откриването на училището. И до днес Мане продължава да помага на хората в Сенегал, като построи и стадион. Всеки месец той отделя по 70 евро за десетки семейства, освен това изпраща дрехи, обувки и храна на хора, които живеят изключително бедно. \"Тази сума от 70 евро не е голяма, но за някои хора това са пари, които за един месец значат много\", разказва футболистът, когато го питат защо го прави. \"Садио е изключително скромен човек, никога не парадира с положението си и дори опитва да бъде незабелязан\", така един от хората, които познават сенегалеца от идването му в \"Ливърпул\", го описва пред медиите в Англия. В социалните мрежи преди време се появи и снимка на Мане да чисти тоалетните в джамията в града. Тогава беше обяснено, че това е само часове след като нападателят се разписа при победа срещу \"Лестър\" като гост. \"В гаража си той има \"Бентли\" и където и да отиде, ще привлече огромно внимание с такъв автомобил. Въпреки това, когато ходи в джамията, винаги е с много скромна и обикновена кола, опитвайки се да покаже, че е като всички останали\", разказа тогава имамът.", "date": "2020.01.18", "title": "Садио Мане – закрилникът от Бамбали"}
{"url": "https://www.dnevnik.bg/evropa/2020/01/18/4017662_germanski_obshtini_pozvolete_ni_da_priemem_oshte/", "text": "                         Десетки германски общини, в това число Потсдам, Берлин и Дюселдорф, настояват правителството на Ангела Меркел да им разреши да приемат бежанци, спасени в Средиземно море. Представителите на градските управи обявиха на съвместна пресконференция, че носят хуманитарна отговорност да променят настоящата ситуация по отношение на миграцията. Европейските политики по темата за спасяване и разпределяне на мигранти са в застой. \"Готови сме да приемем повече хора, ако ни бъде разрешено\", заяви кметът на Потсдам Майк Шуберт. Той е член на инициативата \"Градове на сигурния пристан\". Шуберт каза пред медиите: \"В момента наблюдаваме политика на изчакване, която е обратното на действие\". Затова общините от \"Градове на сигурния пристан\" настояват да получат веднага разрешение да приемат мигрантите, спасени в Средиземно море, които в момента са блокирани в Гърция, Италия и други крайбрежни държави. Обединение от 120 общини Инициативата е основана през юни 2019 от 13 германски общини, а днес броят им е нараснал на 120. Сега те очакват от правителството да задейства член 3, параграф 1 от Закона за пребиваване, който разрешава даването на специален хуманитарен статут. \"Гласът на общините по темата трябва да тежи повече\", казва Мириам Кох, директор на Службата по миграция и интеграция в Дюселдорф. Местната управа смята, че градът може да приеме още 5 хиляди човека. 90% от германците са на мнение, че законите за убежище трябва да бъдат променени, за да отговорят на предизвикателствата, пред които са изправени средиземноморските държави. \"Щом хора се давят в Средиземно море, очевидно не се прави достатъчно (от правителството)\", казва за ДВ берлинчанинът Томас, който обаче не желае да се представя с цялото си име. В търсене на баланс След решението на Ангела Меркел през 2015 година да отвори границите за почти 1 милион търсещи убежище правителството ѝ си постави за цел да търси баланс между \"насърчаването на интеграцията и контролирането на имиграцията\", смята Експертният съвет на германските фондации за интеграция и миграция. Германия прие законодателство, което приоритизира интеграцията на търсещите убежище от Сирия и други раздирани от война нации, и въведе процедура за обслужване на кандидат-бежанците само на едно гише. Миграцията остава водеща политическа тема за германците, наливаща вода в мелницата на крайнодесните. Правителството на Меркел също така ускори депортациите и обсъжда по-сериозно полицейско присъствие на границите, за да предотвратява опитите за нелегално влизане. Европа е в застой Според Дъблинското споразумение търсещите убежище трябва да бъдат връщани в първата страна, през която са влезли в ЕС. А това натоварва основно държавите по външната граница на ЕС като Гърция, Италия, Испания и Малта. В Гърция например десетки хиляди прекарват дълги месеци при нечовешки условия в препълнените бежански центрове в страната. Италия пък предприе правни мерки срещу граждански организации, които помагат на спасените по море бежанци, включително да се доберат до италианския бряг. Върховният комисариат на ООН за бежанците отбелязва, че европейските държави също са се отдръпнали от спасителните операции и са оставили повечето работа на няколко неправителствени организации, чиито кораби оперират в Средиземно море. На фона на объркващата правна и политическа ситуация група от държави, сред които Германия, Малта, Италия и Франция, постигнаха договорка, според която спасяваните мигранти ще бъдат разпределяни сред страните членки. Вътрешният министър на Германия Хорст Зеехофер заяви, че Германия ще приеме една четвърт от спасените в морето. По данни на ООН почти 95 хиляди са се отправили към Европа през Средиземно море през миналата година въпреки спорните сделки с Турция и Либия да задържат мигрантите на тяхна територия. От тях над 1200 души са се удавили. Да сложим край на тази катастрофа! Представител на германското вътрешно министерство заяви в понеделник, че министър Зеехофер е готов да обсъди плана на инициативата, макар още да няма насрочена конкретна среща. Общините от \"Градове на сигурния пристан\" са потърсили контакт с вътрешното министерство още преди основаването на групата, но не са получили отговор. \"Каква е алтернативата на това да спасим хората в морето? Да ги оставим да се удавят ли?\", пита кметът на Потсдам Майк Шуберт. По думите му с всеки изминал ден нараства делът на хората, които настояват да бъде сложен край на тази катастрофа.", "date": "2020.01.18", "title": "Германски общини: Позволете ни да приемем още бежанци"}
{"url": "https://www.dnevnik.bg/bulgaria/2020/01/18/4017808_pravitelstvoto_obiaviava_proekti_za_reshavane_na/", "text": "Министър-председателят Бойко Борисов ще проведе днес сутринта среща с министрите на околната среда и водите Емил Димитров, на икономиката Емил Караниколов и на енергетиката Теменужка Петкова. На нея ще бъдат представяни и обсъдени проекти за решаване на водната криза в Перник. На разговора ще присъстват още кметовете на София и на Перник - Йорданка Фандъкова и Станислав Владимиров, областният управител на Перник Емил Костадинов, както и представители на държавната и общинската администрация. Срещата започва в 9 часа, а след нея ще има изявления за медиите. Днес кметът на Перник Станислав Владимиров обяви вчера, че очаква да се представят трайни решения на проблема с водата на града. Такова обещания през седмицата даде министъра на икономика Емил Караниколов. Перник е на воден режим от 18 ноември. От 20 декември той беше затегнат допълнително, като сега вода има 8 часа на денонощие. До момента държавата е набелязала редица мерки - ремонт на пречиствателни станции, подмяна на части от централния водопровод и други, за реализацията на които бяха отпуснати 35 милиона лева. Основният проблем остава, че в язовир \"Студена\" не постъпват достатъчно нови количества вода.", "date": "2020.01.18", "title": "Правителството обявява проекти за решаване на водната криза в Перник"}
{"url": "https://www.dnevnik.bg/bulgaria/2020/01/18/4017783_curkvata_muzei_sv_atanasii_v_arbanasi_otvaria_vrati_za/", "text": "Църквата музей \"Св. Атанасий\" в Арбанаси ще отвори врати днес за храмовия си празник. Храмът е построен през XVII век и е една от петте арбанашки църкви, които са със статут на музеи и които от тази година вече ще бъдат отваряни за богослужения на техните храмови празници.  Храмът \"Св. Атанасий\" е реставриран през 70-те години на XX век от реставратора Добромир Пешев, разказа за БТА директорът на Регионалния исторически музей д-р Иван Църов. Вложени са много средства и усилия и поради тази причина църквата като паметник на културата с национално значение е на специален режим на ползване и опазване. Храмът обаче е сравнително непознат за туристите и гостите на архитектурния резерват, защото се намира в един от отдалечените и стръмни квартали на селото. ", "date": "2020.01.18", "title": ""}
{"url": "https://www.dnevnik.bg/analizi/2020/01/18/4017502_mish-mash_po_aleko_konstantinov_i_ne_samo/", "text": "                         Като се взреш и позамислиш напоследък, излиза, че практичен народ сме ние, българите. Истина! И тъкмо от тази своя практичност, че даже и от непрактичността си все теглим в обществения живот на нашата татковина. Да се слисаш просто. От всичко теглим ний, ама буквално – и от водата, и от въздуха, дето ту ни стигат, ту не стигат, и от газовите коридори, дето ни застигат и все не достигат. И тъй сме я затеглили, че човек направо не знае накъде ще я закършим накрая. Ама на – практичен бил българинът – хвали се по широкия свят и нашият министър-председател, щото знаели сме ний и тъй, и инак, и с тия, и с ония. Затуй само на нас се получавало едновременно и с американците, и с руснаците, за европейците да не говорим, па и с турците, и с иранците, че и с египтяните, ако щеш. Щото световната работа е карашък. За чудене ли е тогава, че нас фалафелите ни пазят още от едно време от всякакви уйдурми (без един път, ама да не задълбаваме толкоз!): на всяко кръстовище (простете за религиозната препратка) поне по две дюнерджийници димят на поразия, ама курдисани на евтина газ, да не си помислите нещо И всеки, който мине, хоп, по някое фалафелче потребява. И тъй, угажда си, а братството, че и човещинката се възцаряват. А навярно знаете в ближния нам Изток каква битка се води тъкмо за туй – кой бил измислил фалафелчето? Гърмят се на поразия, че и водата си спират, досущ като в Перник. Ама последното сравнение не е съвсем точно, ще прощавате, нашенското безводие е от друго и след малко ще се върнем на него. Замислете се само колко просто би било едно такова решение на упоменатата криза \"по български\" – едните примерно да си ядат фалафелчето с чушчица отгоре, а другите – без. Тъй и двете страни биха могли да се смятат за откриватели и да са съвсем доволни, без всякакво там докачение. И да си разменят петрол за вода или обратното. Вижте нас – в колко много неща се проявява гениалната изобретателност на българина. Можеш ли ги изброи? У нас винаги положението е \"ту има\", \"ту няма\". Или: има за някои, ала няма за други, и обратното е възможно, но не е съвсем сигурно. Тъй стигаме до играта \"тука има, тука няма\", в която сме ако не откриватели, то поне първомайстори и царе. Помните ли я на всеки ъгъл в началото на незабравимия ни преход: захлупват ти парата и дим да я няма А после наивниците чакат земята да се разтвори, па да ги глътне, или опищяват орталъка. Ама да са мислили, щото изобретателен е българинът. Тъй и с водата. Уж суша и всички жадуват капчиците дъждовни, та да притрепнат радостно сърцата в града на кюмюра, а в туй време сателитните графики показват комай един и същи приток в язовира \"Студена\" през последните две-три лета. Излиза какво? Че не майката природа, а пак нашенски гении са в основата на всичко: едни трябвало да проверяват и разписват отчетите, пък не щели (или друго помишлявали), втори си клатели краката, трети продавали охотно водата за промишлени нужди, а пък четвърти направо минали на самообслужване: вода все ще има, няма да ходят жадни, я И по почина на кмета на Ярлово действали със самодейни тръби, а когато е нужно – и с отвертката Ето ти я и цялата нашенска изобретателност. Пази Боже! Мислиш, че е добре за всички, тупат те по гърба хората, пият по една студена вода, смигат ти дяволито, печелиш изборите и накрая какво – лъсва дъното на водоема като лунна повърхност. Чешмите пресъхват и става една – да хвръкнеш, нямаш крила, да се провалиш – няма дъно, да речеш да се удавиш – няма къде. Народът постепенно освирепява, министърът на водите издимява в показно задържане, властта под кол и въже търси на кого да върже тенеке, та да натири подир него прокурорските кучета, дето чакат с изплезен език – тяхното никога не се губи. Ясно. Миш-машът забъркан, ама без вода. А властта тръби: промени, промени, свиреп контрол му дай да усети тоз наш народ. Я в Москва как за час натириха малката мечка и измъкнаха от долапа някаква сива мишка, а народът там какво – мълчи и трепери. Затуй оставяме настрана въодушевените възклицания, те нищо не доказват, а минаваме към най-строгите мерки. Целта на последната министерска промяна е кризата да се разреши по съвсем нова формула . Ще се слухти над всяка капка, стичаща се оттук насетне в язовира, ще се дебне за всяка отвертка и за всяка пукната тръба в района на кризата. Бдителност язовир събира, ревизия вир напълня. Таз година без \"Сурва\" в Перник, догодина \"ледено хоро\" в Струма. Сега миш-маш, други ден – маш-миш, да се пукат вразите каква манджа са забъркали българите, щото цял Балкан да загърми.", "date": "2020.01.18", "title": "Миш-маш (по Алеко Константинов – и не само)"}
{"url": "https://www.dnevnik.bg/sport/2020/01/18/4017914_aleksandur_vezenkov_i_vpechatliavashtoto_mu/", "text": "Българският баскетболист Александър Везенков изигра най-силния си мач за \"Олимпиакос\" в Евролигата, отбелязвайки 20 точки при успеха над \"Байерн\" (Мюнхен) с 89:72. Везенков се представи много силно в последната четвърт, в която вкара 18 точки. Това беше и рекорд за българския баскетболист. В последната четвърт гръцкият тим записа впечатляващ обрат, реализирайки 35 точки срещу само 19 за баварците, с което успя да вземе победата. За 17 минути Везенков добави още пет борби и една открадната топка. Той беше и избран за най-добър в мача.", "date": "2020.01.18", "title": ""}
{"url": "https://www.dnevnik.bg/politika/2020/01/18/4017939_kabinetut_reshi_da_dostavi_voda_na_pernik_prez/", "text": "До 45 дни ще бъде изграден реверсивен водопровод, който като използва водопроводната система на София да достави вода на Перник. Това бе обявено на извънредна среща в Министерския съвет, която бе предавана на живо във фейсбук профила на премиера (Видео от срещата -  тук ). След местните избори в края на октомври се разбра, че захранващият Перник и други населени места  язовир \"Студена\"  е на практика изпразнен и спешно трябва да се въведе режим на водата в града. Заради безстопанственост по случая бе повдигнато обвинение на министъра на околната среда  Нено Димов, който е за постоянно в ареста , откъдето подаде оставка.  Мястото му зае Емил Димитров , по-известен с прозвището си Ревизоро. Министърът на икономиката Емил Караниколов, който е командирован в Перник от началото на водната криза там, обясни, че за целта към язовир \"Бели Искър\", която ще бъде използвана да се захрани сега Перник. Прехвърлената до момента вода е в обем 4 млн. куб. м. Справките показват, че дебитът, който е необходим за Перник, е наличен и през годините е относително постоянен. Това каза министърът на околната среда и водите Емил Димитров след срещата. В това се уверил с проверка на място. Посочи, че подобно пренасочване на вода е имало многократно в периода 1993 г. - 2019 г.  В понеделник правителството ще поиска формално от Ако то бъде получено, веднага ще започне строителството на новия водопровод, което по оценки на Караниколов ще трае между 35 и 45 дни. Предвидено е по трасето да се работи денонощно от над 10 екипа като той посочи, че целта е трасето да е готово и по-рано. Водопроводът трябва да свързва Мало Бучино и кв. \"Изток\" на Перник като по него трябва да преминават по проект 300 л вода в секунда или 700 хил. куб. м на месец. Ще бъде изградена и пречиствателна станция. Освен това се предвижда съоръжението да е реверсивно, тоест да може да се използва двупосочно. Осигуреното от \"Белмекен\" количество вода се очаква да покрие нуждите на Перник за 2 месеца, след което се очаква язовир \"Студена\" да започне да се пълни от дъждовете и топенето на снега. От думите на кмета Станислав Владимиров след заседанието обаче се разбра, че днешното решение ще даде глътка въздух за пълненето на язовир \"Студена\", но \"Гарантира се водоподаването на перничани, но в условията на воден режим\", обяви той, цитиран от агенция \"Фокус\". Според него не може да се каже кога ще бъде отменен режимът. Той изрази надежда пролетта да има повече сняг на Витоша и да има повече вода в язовир \"Студена\". \"В момента, в който се достигнат количества, които могат в дългосрочен план да дадат спокойствие, първото нещо, което ще направим, е да отменим режима на перничани\", заяви Владимиров. Караниколов увери, че който е част от енергийната система на страната и освен това в района му има много сняг. Отговарящият за язовира, който също участва в срещата, допълни, че язовирът е на средното за този сезон ниво. Не бе посочено кой ще изгражда трасето, а само, че проектът ще струва до 25 млн. лв., за които също не се разбра по чий бюджет са. Премиерът Бойко Борисов увери, че това няма да засегне жителите на София, а кметът Йорданка Фандъкова посочи, че по никакъв начин няма да бъде засегнато водоснабдяването на София. Тук говорим само за използване на водопреносната мрежа, обяви тя. По-късно бе разпространена и нейна пространна позиция, която можете да прочетете  тук . увери след срещата й директорът на \"Софийска вода\" Васил Тренев. \"Моите съграждани трябва да са спокойни, аз го гарантирам това\", обяви той. (Повече вижте във видеото.) По време на срещата зам.-министърът на регионалното развитие Николай Нанков обяви по повод кризата заради множество аварии с водоснабдяването на Шумен, Търговище и още няколко по-малки населени места, че подмяната на проблемния водопровод и изграждането на пречиствателна станция за питейни води на язовир \"Тича\" са включени в обхвата на голям проект, финансиран със средства от Оперативан програма \"Околна среда\".", "date": "2020.01.18", "title": "Кабинетът реши да достави вода на Перник през водопроводната система на София"}
{"url": "https://www.dnevnik.bg/sport/2020/01/18/4017878_visoki_zaplati_i_rastiashti_dulgove_parite_v/", "text": "Кризата в българския клубен футбол едва ли може да изненада някого, а последното потвърждение дойде от задълбочения годишен доклад на УЕФА. Той показва, че финансовото състояние на отборите в Първа лига през 2018 г. е притеснително. България е в челната десетка по един показател - парите за заплати спрямо общия размер на приходите (84%). Общите приходи за 2018 г.  са 42 млн. евро, а за заплати са дадени 36 милиона . В основата на тези резултати със сигурност е шампионът \"Лудогорец\", чийто стандарт значително надвишава нивото на всички останали клубове в първенството. Задълженията на клубовете се увеличават с 8% до 52 млн. евро и поставя страната на 13-о място по този показател в Европа.", "date": "2020.01.18", "title": "Високи заплати и растящи дългове: парите в българския клубен футбол (графика)"}
{"url": "https://www.dnevnik.bg/bulgaria/2020/01/18/4017944_borisov_uveri_che_niama_da_se_zabrani_vnosut_na_drehi/", "text": "Премиерът Бойко Борисов увери бизнеса, че правителството не готви забрана за вноса на дрехи втора употреба. Коментарът му е в отговор на писмо, на асоциация на внасящите такива продукти. Никога не е ставало въпрос за този бизнес и този проблем, каза Борисов по време на извънредна среща в Министерския съвет, на която бяха обявени мерки за водната криза в Перник. Тя бе предавана на живо във фейсбук профила на премиера. Повече за това четете  тук . През седмицата  п редприятията от рециклиращата индустрия   поискаха спешна среща с новия министър на екологията Емил Димитров, след като управляващите  обявиха идеята си  за въвеждане на едногодишен мораториум върху вноса на отпадъци в страната. Според бизнеса вместо тотални забрани първо трябва да се подобри контролът, тъй като пълна забрана ще ощети преработващата промишленост.  Министърът на финансите Владислав Горанов, който на извънредната среща напомни на премиера да коментира темата, цитира писмо конкретно на Асоциацията на вносителите и преработвателите на дрехи, в което нейните членове се опасяват от забрана на тези продукти, които са и суровина. Никога не сме ги разглеждали тях, боклуци е това, което е в ТЕЦ \"Бобов дол\"(в който започна разследване за горене на отпадъци без разрешение, повече  тук  - бел. а.), на пристанището и мисля, че всички трябва да аплодират действията на властите това да бъде разбито, обяви Борисов. Никога не е ставало въпрос за тази асоциация и този проблем. Изземват се пепелината от тецовоте, за да се види какво е горено там, защото се казва, че се изкарва повече боклук отколкото се вкарва, посочи той след като бе установен незаконно внесен боклук през пристанище във Варна(повече четете  тук ). Обяви, че заради мерките, които са взети, по контрол на вноса на отпадъци, вече някои \"панически хвърлят по улиците и бягат\". Посочи, че много институции, сред които МВР, ДАНС и митниците работят за пресичане на евентуален незаконен внос на отпадъци, но нямало да издава всички мерки, които се взимат. Междувременно тази сутрин Районната прокуратура в Бургас обяви, че ръководи досъдебно производство за нерегламентиран внос на 20 контейнера с италиански отпадъци на пристанище, стопанисвано от \"БМФ Порт – Бургас\" ЕАД. Товарът е транспортиран с кораб на 5 септември 2019 г., като му е бил определен режим временно складиране за срок до 90 дни. По документи, стоката е била декларирана като пластмасови отпадъци и каучук. Изпращач на контейнерите е италианското дружество \"Дентиче панталеоне\" със седалище Авелино, Италия. Получател на товара е българското търговско дружество \"Блацион\" ООД, със седалище и адрес на управление в София. Негов управител е Блаже Игнатовски – гражданин на Северна Македония.", "date": "2020.01.18", "title": "Борисов увери, че няма да се забрани вносът на дрехи втора ръка"}
{"url": "https://www.dnevnik.bg/video/2020/01/18/4017856_bratia_chuchkovi_i_bulgarite_triabva_da_promeniat/", "text": "На 24 януари по българските кина ще тръгне вторият филм на Виктор Чучков \"18% сиво\", базиран на едноименния роман на Захари Карабашлиев. Мащабната продукция е снимана в седем държави в копродукция с Германия, Северна Македония, Белгия и Сърбия. Пред \"Дневник\" Виктор и Борислав Чучкови разказват за работния процес по лентата и коментират какво е да правиш филми в България, какви са процесите в българското кино през последните 30 години и как се развива киното в света на стрийминг платформите и все по-големите блокбстъри. ", "date": "2020.01.18", "title": ""}
{"url": "https://www.dnevnik.bg/bulgaria/2020/01/18/4017949_v_tec_bobov_dol_ne_sa_goreni_opasni_otpaduci_obiavi/", "text": "ТЕЦ \"Бобов дол\" няма да работи докато предприятието на приведе всичките си инсталации в ред и не ги лицензира. Това обяви министърът на околната среда и водите Емил Димитров по време на брифинг в Министерски съвет след проведена извънредна среща при премиера, на която бе обявено решение за водната криза в Перник. Повече за него четете  тук . Димитров увери и че при посещението си на място в теца е установил, че не са горени опасни отпадъци. В петък  прокуратурата обяви, че разследва  свързания с бизнесмена Христо Ковачки ТЕЦ \"Бобов дол\" за незаконно горене на отпадъци. В рамките на моите компетентности съм разпоредил да се оказва пълно съдействие по разпоредените от главния прокурор проверки за горене на отпадъци в цялата страна, обяви днес Димитров, цитиран от агенция \"Фокус\". Обясни, че лично отишъл в Бобов дол, защото там имало проблем, иначе проверките са на правораздавателните органи. \"Трябваше да се окаже съдействие, тъй като имахме проблем с дадени разрешителни, въведени мощности, гаранционни срокове, незавършени процедури, притеснения, че има опасни отпадъци, които се горят. Нямаше опасни отпадъци. Има незавършена процедура\", обяви той днес. Той е дал срок от 3 месеца на предприятието да завърши процедурите, ако иска да продължи дейността си, а в момента ги посъветвал да спрат, а ако не го направят, ще има принудителна административна мярка. \"Тази мощност ще бъде спряна. Докато не си приведат всичките инсталации в ред, не ги лицензират, не ги сертифицират и не получат съответното разрешително, няма да работят\", каза още министърът. Не е установено превишаване на вредните емисии на място, увери Димитров. ", "date": "2020.01.18", "title": "В ТЕЦ \"Бобов дол\" не са горени опасни отпадъци, обяви Емил Димитров"}
{"url": "https://www.dnevnik.bg/sviat/2020/01/18/4017866_london_taino_finansiral_blizkoiztochno_bjuro_na/", "text": "Британското правителство е финансирало години наред близкоизточна редакция на агенция \"Ройтер\" тайно, чрез абонаменти, купувани от обществената медия Би Би Си, по време на Студената война. Това разказва  самата Би Би Си , като цитира  документи , публикувани от външното министерство в Лондон. Според тях обвит в тайна екип британски държавни служители опитал да повлияе на агенцията, след като я убедил да отвори близкоизточна редакция, създаваща съдържание от и за региона. Отделът за информационни изследвания (IRD) към министерството е създаден през 1948 г. за борба с пропагандата на Съветския съюз и за антикомунистически послания. По негова молба Би Би Си създава през 1969 г. офис в Близкия изток, който предоставя на английски и арабски информация за местни и международни събития, които да се използват от вестници и ефирни медии. Според документи, публикувани от националните архиви на Великобритания, отделът признав, че няма как да има \"редакцонен контрол\" върху \"Ройтерс\" - тя не би приела да слуша правителството. Държавните служители същевременно се надява, че правителството ще има в някаква степен \"политическо влияние\", включително върху агенцията. \"Разширен абонамент\" Близкоизточната услуга на \"Ройтерс\" се появява на мятото на предишната Служба за регионални новини, спонсорирана и контролирана от IRD, както и на други места по света, но затворена заради нерентабилност. На нейно място обаче не може да остане вакуум - \"вражески или полувражески агенции\" като базираната в Египет Близкоизточна новинарска агенция или съветската ТАСС \"и дори \"Франс прес\"\" биха могли да прокарват безпрепятствено влиянието си в региона, разказва Би Би Си. Затова IRD се нуждае от \"обективна и точна услуга с високо качество\" като оръжие срещу \"изчислените фабрикации от \"пристрастните\" агенции. По същото време \"Ройтерс\" среща финасови затруднения и подобен проект трябва да бъде финансиран. Репутацията на агенцията обаче не трябва пострада и затова външното министерство не иска да предоставя средство открито. Тук е и мястото на \"неортодоксалния\" план, в който се появява Би Би Си. Британската радио- и телевизионна корпорация плаща \"разширен абонамент\" на \"Ройтерс\" за достъпа до съдържанието ѝ, а финансовото министерство възстановява допълнителните разходи. Общата договорена сума е 350 хил. лири за период от четири години, а надеждата - че близкоизточното бюро накрая ще излезе на печалба. Последната възможност обаче притеснява донякъде външното министерство заради възможността агенцията да изпуска \"политическия материал, който искаме\" за сметка на спортни или други \"леки\" информации. Вниманието на \"Флийт стрийт\" Така \"Ройтерс\" получава скрита подкрепа и, по думите на служител на външното министерство, е много важно да се избегнат \"всякакви предположения за тайни уговорки между (правителството на нейно величество и \"Ройтерс\"). Тогавашният шеф за външните услуги, предоставяни за Би Би Си - Чарлс Кърън, по-късно генерален директор на медията - и други двама нейни служители са единствените, които знаят истинската цел. Въпреки тревогите, че случаят може да привлече вниманието на \"Флийт стрийт\" (улицата, където по това време са повечето вестници), историята остава незабелязана до затварянето на близкоизточното бюро през 70-те години. За Би Би Си говорител на \"Ройтерс\" казва, че макар \"много новинарски организации\" да са получавали субсидии след Втората световна война, въпросната договорка не съответства на принципите на агенцията: \"Не бихме направили това днес.\" Говорител на Би Би Си пък се позовава на хартата на корпорацията, гарантираща \"редакционна независимост\", без значение дали финансирането е с правителствени средства, лицензионни такси или търговски източници.", "date": "2020.01.18", "title": "Лондон тайно финансирал близкоизточно бюро на \"Ройтерс\" чрез Би Би Си"}
{"url": "https://www.dnevnik.bg/sport/2020/01/18/4017918_fotogaleriia_nai-dobrite_snimki_ot_rali_dakar_2020/", "text": "Пясъчни дюни, 12 етапа и 8000 километра из Саудитска Арабия - това предложи рали \"Дакар\" през 2020 г. Първото в история провеждане на легендарната надпревара в Азия предложи много емоциии.", "date": "2020.01.18", "title": "Фотогалерия: Най-добрите снимки от рали \"Дакар 2020\""}
{"url": "https://www.dnevnik.bg/bulgaria/2020/01/18/4017961_fandukova_reshenieto_za_pernik_minava_prez_100/", "text": "Кметът на София Йорданка Фандъкова обяви в позиция, разпространена от пресцентъра на общината до медиите, че искането на правителството да ползва водопроводната мрежа на София, за да достави вода за Перник минават през 100% гаранции за водоснабдяването на София. По време на извънредната среща в Министерски съвет, на която бе обявено решението, Фандъкова увери, че за София няма проблем и градът е осигурен с вода. Участващите в заседанието министри пък обясниха, че става дума само за ползване на водопреносната система на София и изграждането на байпас, през който вода, доведена от язовир \"Белмекен\" и прехвърлена в язовир \"Бели Искър\" да достига до Перник. (Повече за решението четете  тук , а видео от срещата -  тук ) \"Поискала съм в предложението на държавата, което официално ще бъде изпратено до мен и до общинския съвет, да бъдат включени гаранции за възмездно осигуряване на допълнителните количества от водосбора на яз. \"Белмекен\" и монтиране на спирателен механизъм преди изхода на резервоар \"Мало Бучино – нов\", така че и при най-малък дисбаланс във водоснабдяването на София подаването към Перник ще бъде спряно. Финансирането на всички допълнителни дейности може да бъде единствено от държавния бюджет\", пише в позицията на кмета. Допълва, че ако тези условия не бъдат изпълнени, тя лично няма да подкрепи разглеждане на предложението от Столичния общински съвет. \"Без пълни гаранции за водния баланс на София и осигуряване на водоснабдяването на софиянци такова предложение няма да бъде подкрепено\". В позицията на Фандъкова се посочва, че водоснабдяването на София се осъществя от язовир \"Искър\" (75%) и язовир \"Бели Искър\" (25%). Един от източниците на захранване на язовир \"Бели Искър\" е яз. \"Белмекен\". Предложението на кабинета е за пренасочване на допълнителни 600 хил. кубика месечно от водосбора на яз. \"Белмекен\", които да бъдат отведени през софийски магистрален водопровод до резервоар \"Мало Бучино - нов\" и от там по 13-километрово ново трасе до водопроводната система на Перник, се посочва в обяснението на кмета. То трябва да бъде гласувано от Столичния общински съвет. Към днешна дата водоснабдяването на София е осигурено напълно за години напред от съществуващите водни количества в яз. \"Искър\" и яз. \"Бели Искър\" към момента, посочва още Фандъкова. За водоснабдяването на София годишно са необходими около 140 млн. кубика вода (12 млн. кубика на месец). В яз. \"Искър\" са налични 465 млн. кубика вода, а в яз. \"Бели Искър\" - 9 млн. кубика вода. Фандъкова посочва, че допълнително е възложила на дружеството \"Софийска вода\" да предостави пълен анализ на техническите параметри на магистралния водопровод, по който се обсъжда да бъдат доставяни допълнителните количества вода от водосбора на яз. \"Белмекен\" до Перник. Посочва, че тази информация ще стане публично достояние. Ето и пълният текст на позицията. Днес, 18 януари, на среща в Министерски съвет беше отправена молба за използване на водопреносната мрежа на София, по която да преминат допълнителни количества вода от водосбора на язовир \"Белмекен\" за Перник. В момента такава техническа възможност не съществува, тъй като водоснабдителните системите на София и Перник не са свързани. Водоснабдяването на София се осъществя от язовир \"Искър\" (75%) и язовир \"Бели Искър\" (25%). Един от източниците на захранване на язовир \"Бели Искър\" е яз. \"Белмекен\". Предложението е за пренасочване на допълнителни 600 хил. кубика месечно от водосбора на яз. \"Белмекен\", които да бъдат отведени през софийски магистрален водопровод до резервоар \"Мало Бучино - нов\" и от там по 13-километрово ново трасе до водопроводната система на Перник. Това предложение може да стане факт единствено след решение на Столичния общински съвет (СОС). За тази цел поисках от правителството и кмета на Перник още в понеделник да представят цялата налична информация по предложението на разширено заседание на комисията по инженерна инфраструктура на СОС. Моята категорична позиция, която защитих пред правителството, кмета и областния управител на Перник е, че това предложение ще бъде внесено за обсъждане в Столичния общински съвет единствено при 100% гаранции за водоснабдяването на София. Към днешна дата водоснабдяването на София е осигурено напълно за години напред от съществуващите водни количества в яз. \"Искър\" и яз. \"Бели Искър\" към момента. За водоснабдяването на София годишно са необходими около 140 млн. кубика вода (12 млн. кубика на месец). В яз. \"Искър\" са налични 465 млн. кубика вода, а в яз. \"Бели Искър\" - 9 млн. кубика вода. Поискала съм в предложението на държавата, което официално ще бъде изпратено до мен и до общинския съвет, да бъдат включени гаранции за възмездно осигуряване на допълнителните количества от водосбора на яз. \"Белмекен\" и монтиране на спирателен механизъм преди изхода на резервоар \"Мало Бучино – нов\", така че и при най-малък дисбаланс във водоснабдяването на София подаването към Перник ще бъде спряно. Финансирането на всички допълнителни дейности може да бъде единствено от държавния бюджет. Без което и да е от тези условия аз лично няма да подкрепя разглеждане на предложението от Столичния общински съвет. Без пълни гаранции за водния баланс на София и осигуряване на водоснабдяването на софиянци такова предложение няма да бъде подкрепено. Допълнително съм възложила на дружеството \"Софийска вода\" да предостави пълен анализ на техническите параметри на магистралния водопровод, по който се обсъжда да бъдат доставяни допълнителните количества вода от водосбора на яз. \"Белмекен\" до Перник. Цялата информация за техническите възможности и актуалното състояние на водните запаси на София ще бъде предоставена публично и на Столичния общински съвет, който единствено може да одобри предложението в помощ на разрешаване на водната криза в Перник. Настоях пред правителството с това решение да поеме ангажименти и за още два важни обекта за София. Първият - ремонт на стената на яз. \"Бели Искър\" да започне още тази година. Вторият - изграждане на ново трасе от яз. \"Огняново\" до водопреносната система на София като резервен водоизточник за питейна вода за столицата в дългосрочен план с оглед на климатичните промени.", "date": "2020.01.18", "title": "Фандъкова: Решението за Перник минава през 100% гаранция за София"}
{"url": "https://www.dnevnik.bg/detski_dnevnik/2020/01/18/4015769_svetut_e_mnogo_razvodnen_i_oshte_ot_prikljucheniiata/", "text": "Втората книга от поредицата за приключенията на Лиско отвежда читателите в Тихата гора, но само за малко и само в началото. И докато са там, разбират, че жабокът Скокльо от първия роман все още си е мечтател, Вълкът Кафявко подновява козината си и гледа все пак нравът му да си остане същият, а сърненцето Еди продължава да учи английски, за да може да чете Шекспир в оригинал. Какво се случва с Лиско ще попитате нетърпеливо вие Лиско открива, че за да изчезнеш нанякъде и никой да не те безпокои, е достатъчно просто да напишеш една бележка. Освен това иска да поразгледа света, да се срещне със своя автор и да му зададе няколко много важни въпроса. Авторът Борис Априлов губи шеста глава от книгата, но за щастие това не е никак фатално за цялата история, посочват от издателство \"Ракета\". Любопитното лисиче успява да се срещне със своя автор, да му изяде прасковите и да го попита дали наистина прилича на Мечо Пух, както мнозина твърдят. Между срещата на хитрото Лисиче и неговия създател се появява голямото прекрасно море, ражда се приятелство, голямата синя акула не успява да дочака рождения си ден, а магарето Мокси преяжда. Интересно, да бъдеш послушен, на пръв поглед изглежда лесно — трябва да стоиш на едно място, да не подскачаш, да не вършиш героични дела, които никой няма да ти признае. Просто трябва да стоиш и да изпълняваш това, което искат татко и мама. А е трудно. Какво? Трудно? Невъзможно е! *** Днес ще прекарам деня си в размишления и след туй ще взема някои решения. — Правилно, Лиско Неправилно щеше да бъде обратното. — Например? — Да вземеш някои решения, а след туй да потънеш в размишления и да съжаляваш. *** Значи така? — питаше се той. — Освен всичко останало, в живота е уредено и това: когато някой иска да изчезне, достатъчно е само да остави една такава бележка Всичко си е уредено в живота, само че ние, малките, не знаем и затова вършим грешки. *** — Всеки търси най-оригиналния начин, за да го забележат и да го пишат във вестниците. — Хубаво ли е да те пишат във вестниците? — Много. Събудиш се някоя сутрин, отвориш вестника и погледнеш името си в него. Седиш, гледаш — във вестника твоето име. Много е хубаво. — Трябва да е хубаво! — съгласи се Лиско. — Седиш и си четеш името. — А още по-хубаво е — въздъхна детективът, — ако ти напечатат снимката. Гледаш се — отвсякъде си ти, твоето лице, твоите очи И си казваш: това съм аз. *** — Светът — това е нещо много красиво — отвърна Костенурко. — Не можеш да си представиш по-красиво нещо. Направено е от вода и суша, като е спазена следната пропорция: две трети вода и една трета суша. — Много са го разводнили — разочарова се лисичето. — Не можаха ли да го направят от суша? *** — Няма ли да говорите? — запита Лиско. — Вие, възрастните, винаги ни измъчвате с мълчанието си, и то когато очакваме да говорите най-много. — Наш изпитан трик — избоботи Костенурко. — Интригуваме ви. *** Мнозина ми възразяват, но според мен има само два начина да се живее — Само два? Ами ако са заети, какво ще остане за мен? — Само два начина — повтори невъзмутимо Великият детектив. — Два прости начина: първо, да се живее по посока на вятъра и второ — да се живее срещу вятъра. *** — Големите пътешествия траят дълго, Мокси. Вземи за пример Александър Македонски. Той дължи славата си главно на това, че е изминал разстоянието до Индия и обратно. Наистина много хора са измрели по пътя, почти всички са пукнали, но Александър Македонски затова е станал Александър Македонски, да се пишат книги за него и тъй нататък Да не говорим за Одисеи, който е странствувал цели двайсет години. Тези хора са положили началото на туристическото движение. *** — Понякога, Мокси, можеш да бъдеш вътре в себе си и пак да не знаеш какво става с теб. Например преди малко ти реши да се върнеш в Тихата гора. После реши да не се върнеш. Когато някой вземе две противоположни решения в продължение на две минути, значи този някой не е много добре. Преди да вземеш решение, трябва да помислиш, вземеш ли го — трябва да го устояваш. *** — Но главното е да се движим — настоя Лиско. — Казвал съм ти сто пъти, страшно, е цял живот на едно място. Без движение животът е безсмислен Тръгваме ли?", "date": "2020.01.18", "title": "Избрани цитати от \"Приключенията на Лиско по море\" на Борис Априлов"}
{"url": "https://www.dnevnik.bg/sviat/2020/01/18/4017543_energiina_nezavisomost_kriticite_najejavat_diskusiiata/", "text": "Obliti privatorum publica curate,\" гласи надписът на латински език над вратата на кметството - \"Забрави частното, грижи се за общественото\". За Мирела Ахметович, кмет на морския град Омишал на хърватския остров Крък, това е максима, според която си струва да се живее. Тя трябва да е във ваканция, но вместо това е в офиса си и обсъжда енергийния проект, срещу който се бори през последните три години. Ахметович, на 38 години, не пести думи. Тя организира мислите си методично, точно като документите, подредени в дебела, червена папка на бюрото пред нея: писма с оплаквания, писани до министри и държавни институции, повечето от които останали без отговор. \"Докато съм кмет на Омишал ... ще изнамеря всеки законен начин да се закрие този проект\", казва Ахметович за Балканската мрежа за разследващи репортажи /БМРР/. \"Това е моя работа, мой дълг и мое удоволствие. Ще пиша на президента на света, ако трябва\". Проектът, срещу който тя се бори, е за плаващ терминал за втечнен природен газ (LNG), който да бъде построен на северозападния бряг на Крък, най-големият остров в Хърватия и топ туристическа дестинация. Смятан за \"проект от стратегически интерес\", той включва акостиране на пригоден нефтен танкер с дължина 280 метра, изтипосан срещу руините на древния римски град Фулфинум, близо до Омишал. Гледката, която се разкрива от там е към искрящия залив на Риека в северната част на Адриатика.      На цена от 234 милиона евро, терминалът ще позволи на кораби, натоварени с природен газ, да разтоварят течния си товар за преработване на място в обикновен газ, който след това може да бъде разпространен по хърватските тръбопроводи. При пълен работен капацитет той би могъл да преработва 2,6 милиарда кубически метра газ годишно, което се равнява на близо 80 на сто от годишното потребление на газ в Хърватия. Терминалът предстои да бъде построен и разработен до 2021 г. Инициативата е получила значително финансиране от ЕС, като един от Проектите за общ интерес на блока, определени като ключови трансгранични инфраструктурни проекти, които свързват енергийните системи на държавите-членки. Правителството казва, че е \"важно за енергийната независимост и сигурност на Хърватия\", защото ще помогне за диверсифициране на доставките на газ – любезно казано, по този начин Хърватия няма да трябва да разчита толкова много на Русия. Но експерти, активисти и местни жители, интервюирани от БМРР, разглеждат проекта, като поучителна история за това какво се случва, когато сляпото придържане към догмата за енергийна сигурност побеждава здравия разум.      Критиците казват, че правителството е съставило план без да направи внимателна проверка или да се консултира с тези, които ще бъдат засегнати. Те също се противопоставят на проекта и от екологични съображения, описвайки го като заплаха за морския живот в тюркоазените води на Крък. Освен това, има съмнения и относно неговата икономическа жизнеспособност. Въпреки, че правителството никога не е правило публично достъпен точния анализ на разходите и ползите, БМРР успя да разкрие, че Хърватия прави груба грешка, която ще доведе до колосално разхищение на парите на данъкоплатците. По-малко от година преди терминалът трябва да започне да оперира, всички индикатори сочат, че има малка вероятност печалбите от проекта да покрият разходите по него. Нито пък е вероятно той да помогне особено за намаляване на цените на газ за хърватските потребители. Всъщност, експертите твърдят, че хърватските данъкоплатци ще платят сметката за 100 000-тонен трън в очите със съмнителна стойност за енергийната независимост на страната, който ще е главно от полза за други страни в региона.      Енергийна ортодоксалност в ЕС С находища на природен газ в Адриатическо море и региона на Източна Славония, Хърватия се справя доста по-добре от много други страни от ЕС, по отношение на енергийната си независимост. \"В момента произвеждаме достатъчно газ, за да задоволим почти половината от нуждите си\", казва Катарина Симон, специалист по газове във Факултета по минно дело, геология и нефтено инженерство към Загребския университет. \"Но тъй като националното ни производство се свива, ставаме все по-зависими от вноса\". Подобно на други места в Европа, Хърватия внася газ от Русия - около 2,04 млрд. куб. м. или две трети от годишното потребление на страната, по данни на руския газов гигант \"Газпром\". За сравнение, същата година Германия внася 58,5 млрд. куб. м., което прави \"Газпром\" най-големият купувач в Европейския съюз. Словакия, чието население е само малко по-голямо от това на Хърватия, е внесла 5,8 млрд. куб. м. След поредица руско-украински газови спорове през последните десетилетия, които осуетяват доставките на газ за Европа, ЕС започна да търси алтернативни източници на газ и LNG зае централно място в енергийната му политика. LNG е съкращение, което говори точно толкова за метода на транспортиране, колкото и за самия газ. За да се минимизират разходите за доставка на газ на дълги разстояния, природният газ се охлажда до минус 162 градуса по Целзий, превръщайки се в течен. Това го компресира до 600 пъти. След това втечненият газ се транспортира до терминалите за внос на LNG, като този, планиран в Омишал, където той се регазифицира преди да бъде изпомпан в газопроводи и да достигне до потребителите. Такива терминали за внос на втечнен природен газ са станали новите точки за доставкa на неруски газ за Европа. LNG се разглежда и като \"преходно изкопаемо гориво\", част от стратегията на ЕС за постепенно намаляване употребата на въглища и нефт. През 2016 г. Европейската комисия представи стратегия на ЕС за втечнен природен газ и съхраняване на газ, която включва изграждането на необходимата инфраструктура \"за завършване на създаването на вътрешен енергиен пазар и определяне на необходимите проекти за прекратяване зависимостта на определени държави-членки от един източник на доставки на газ\". Паско Сабидо, изследовател в \"Обсерватория корпоративна Европа\", организация с неправителствена цел, базирана в Брюксел, която следи ефекта на корпоративното лобиране върху политиката на ЕС, заявява, че натискът за повече инфраструктура за втечнен природен газ идва от газовата и газопроводната индустрии, както и от товарния сектор, който осигурява LNG гориво за кораби. \"Тази инфраструктура е направена да издържи\", каза той пред БМРР в телефонно интервю. \"След 20 години за тези компании ще бъде по-лесно да забавят процеса на намаляване използването на природен газ с аргумента, че ние сме изградили цялата тази инфраструктура и не трябва да я изоставяме.\" През октомври \"Обсерватория корпоративната Европа\" обедини усилия с групи за опазване на околната среда, включително \"Приятели на Земята\" и \"Greenpeace\", за да публикува изследване, сочещо, че от 2010 г. насам, пет петролни и газови гиганта – \"Shell\", \"BP\", \"Total\", \"ExxonMobil\" и \"Chevron\" – са изхарчили поне 250 милиона евро в опити за лобиране на ЕС. Докладът също така отбелязва, че ЕС, въпреки заложената си директива за борба с климатичните промени, щедро субсидира газовата инфраструктура. \"Над 1,6 милиарда евро са вложени в газови проекти от 2014 г. насам, въпреки че ни е известно, че всяка допълнителна изградена инфраструктура ни прави заложници на изкопаемите горива за в бъдеще\", се казва в изследването. Според пазарно проучване на немската енергийна консултантска фирма \"Team Consult\" към края на 2017 г., общият капацитет за презареждане в 24-те мащабни терминала за втечнен природен газ в ЕС, възлиза на 146 милиарда куб. м., в сравнение с 90 милиарда куб. м. през 2007г. Очаква се тази цифра да нарасне значително, благодарение на 22 допълнителни мащабни терминала за внос на втечнен природен газ, които са или в процес на планиране или на разглеждане в Европа (17 в страни от ЕС), според представителният орган \"Газова инфраструктура Европа\". Този бум на LNG инфраструктурата е горещо приветстван от другата страна на Атлантическия океан, където САЩ се превърна в един от най-големите износители на газ в света. Американската Администрация за енергийна информация очаква 2019 г. да бъде рекордна година за износа на природен газ. На срещата си с президента на САЩ Доналд Тръмп през 2018 г., бившият председател на Европейската комисия, Жан-Клод Юнкер, обеща, че \"Европа ще внесе повече газ от САЩ\". Майк Фулууд, старши научен сътрудник в Оксфордския институт за енергийни изследвания, заяви, че подобни изявления водят до подвеждаща представа как работи пазара. \"Юнкер не купува газ, а Тръмп не го продава\", казва той в телефонно интервю. \"Пазарът купува и продава газ\". За Фулууд едно от основните предимства на LNG терминалите е фактът, че те могат да бъдат използвани, като средство за договаряне с Русия. \"При наличието на алтернативен източник на доставки на газ е по-лесно да се преговаря с \"Газпром\" за по-ниски цени\", казва той. С или без терминал, това не е кой знае каква опция за Хърватия в близкото бъдеще. През 2017 г. един от основните доставчици на газ \"Prvo plinarsko društvo\" подписа 10-годишен договор с \"Газпром\", който циментира цената за милиард кубически метра газ годишно до 2027 г. \"Хърватия се връща към\" Газпром \"- четеше заглавие в руския всекидневник \"Коммерсантъ\", когато новината се разчу. Белина в морето \"LNG Hrvatska\" (\"LNG Хърватия\"), държавната компания, отговаряща за изпълнението на проекта в Крък, не отговори на молбите за интервю или имейл въпросите на БМРР. Но критиците на плана за втечнен природен газ казват, че сляпото придържане към енергийната стратегия на ЕС, е улеснило правителството в това да пренебрегне въпроси, които биха обрекли на провал други инфраструктурни проекти. Веран Пиршич, президент на екологичната неправителствена организация \"Eko Kvarner\", базирана в Крък, е един от по-гласните противници на терминала. Пиршич е грубоват мъж с любезни маниери. Когато мобилният му телефон звъни, той изпълнява успокояващата песен на Евразийския златен ориол, птица, която е честно срещана из тези части. На перваза на домашния му офис в село Нивице, южно от Омишал, той държи три японски меча. Пиршич показва как държи мечовете по време на медитация, което му помага да се освободи от напрежението, когато кампанията стане твърде стресираща. Той успешно се е преборил с нефтеното сондиране в Адриатика, добива на въглища в хърватския полуостров Истрия и проект за разширяване на руски нефтопровод до Адриатическо море. Към момента, той е най-загрижен за действието, което терминалът за втечнен природен газ ще окаже върху местната околна среда. През ноември 2017 г. \"LNG Хърватия\" бива домакин на публична презентация в Омишал заедно с \"EKONERG\", фирмата, която е направила проучването за въздействие върху околната среда, изисквано от закона. Около 400 местни жители, от община от 2500 души, присъстват на събитието, което включва сесия с въпроси и отговори, която продължава почти пет часа. В аудиозапис от сесията мениджърите се чуват да дават объркани, несвързани отговори, докато все по-враждебно настроената тълпа изразява опасенията си. В един момент, местен човек, който се представя като Бранко Бан, започва да пита за замърсяването от натриев хипохлорит, използван за почистване на промишлени компоненти. Експертите на \"EKONERG\" се опитват да сменят темата, но Бан е направил сметки въз основа на цифрите в доклада за въздействието върху околната среда. Отбелязвайки, че натриевият хипохлорит е де факто белина, той заявява: \"Всяка година ще изливате около 376 000 килограма белина в морето!\" На записа присъстващите ръководни кадри не го отричат. Въпреки това година по-късно, през ноември 2018 г., \"LNG Хърватия\" публикува на уебсайта си, че закупеният от тях превозвач на втечнен природен газ, ще използва \"механично почистване\", а не хипохлорит, за почистване на промишлени компоненти. Пиршич категоризира цялата презентация, като фиаско за \"LNG Хърватия\". Той казва, че компанията не успява да облекчи тревогите на местните жители, включително тези относно негативното въздействие върху туризма, опасностите за морската флора и фауна и рисковете, свързани с излагането на терминала на небезизвестните силни ветрове в региона. Екипът на европейския комисар за енергетиката казва на БМРР в имейл, че \"всички мащабни инфраструктурни проекти трябва да се развиват в тясно сътрудничество с местните власти и гражданите, живеещи близо до дадения проект\". Но според Пиршич и кмета Ахметович подобно сътрудничество за съжаление липсва. А и местните жители не биват съблазнени от перспективата за много на брой нови работни места, тъй като терминал с такъв размер обикновено се управлява от екипаж от едва 30-40 души. Те на свой ред ще бъдат наети от норвежката компания \"Golar Power\", която ще отговаря за експлоатацията и поддръжката на терминала. Междувременно Ахметович твърди, че министърът на околната среда и енергетиката Томислав Чорич се опитва да я убеди да не критикува проекта в медиите, като й обещава да финансира проект за водна инфраструктура в Омишал – стига тя да млъкне. Спомняйки си за среща с Чорич през ноември 2017 г., тя казва пред БМРР: \"Разбрах, че всъщност бивам подкупена с държавни пари.\" Чорич не отговори на молбата за интервю или на имейл въпросите на БМРР. Попитана относно обвинението на Ахметович, пресслужбата на министерството отказа да \"коментира тези неоснователни твърдения\". Ахметович е член на лявоцентристката Социалдемократическа партия (СДП), която е основната опозиция на управляващата коалиция, ръководена от консервативната партия Хърватски демократичен съюз (ХДС), член на която е Чорич. Тя обаче отрича, че противопоставянето й на терминала се ръководи от партийна политика, отбелязвайки, че членовете на регионалния съвет, както от СДП, така и от ХДС са гласували единодушно срещу проекта през ноември 2017 г. (въпреки че съветниците от ХДС се въздържат от вота си по време на следващия дебат, пет месеца по-късно).      През юни 2018 г. парламентът одобри \"Lex LNG\", закон, който проправя път към изграждането на терминала и изглажда проблемите с правата на собственост, за да се ускори процеса. Твърде малко, твърде късно Независимо от въпросите, свързани с околната среда и прозрачността, хората, работещи в газовата индустрия, се опасяват, че проектът за втечнен природен газ чисто и просто ще се окаже неустойчив. Дария Карасалихович-Седлар, специалист по икономика на нефт и газ, от катедрата по Петролно инженерство към Загребския университет, заявява, че Хърватия се появява твърде късно на сцената за втечнен природен газ, за да бъде надежден играч. \"Преди десет години пазарът не беше толкова наситен с природен газ\", каза тя. \"Можехме да станем център за газ\". Не само, че броят на проектите за втечнен природен газ другаде в Европа се е увеличил, а и Транс-Адриатическият газопровод (TAГ), свързващ северна Гърция с Италия, през Албания, трябва да започне да функционира през 2020 г.      TAГ е част от така наречения Южен газов коридор, който обещава доставки на природен газ от Каспийския регион до Европа чрез Балканите и Централна Европа. Идеята за изграждане на терминал за втечнен природен газ в Омишал датира от средата на 90-те години на миналия век, когато хърватската държавна петролна компания \"INA\" го предлага за пръв път. Но първоначалният план така и не преминава проучвателния етап. Концепцията се заражда отново в началото на 2000-те години със създаването на \"Adria LNG\", международен консорциум от енергийни фирми, състоящ се от германския \"E.ON Ruhrgas\", френския \"Total\", австрийския \"OMV\", чешко-германския \"RWE\" и словенския \"Geoplin\". Планът на \"Adria LNG\" за терминал от 10 милиарда кубични метра годишно има за идея да създаде газов център за региона, който да бъде изграден в партньорство с \"Dina Petrokemija\", хърватски химически комбинат, който тогава оперира на един от носовете на остров Крък, в близост до Омишал. За да се регазифицира втечнен природен газ, той трябва да се нагрее до температура, по-висока от 0 градуса по Целзий. \"Adria LNG\" иска да използва готово-загрята вода, която бива страничен продукт от химическо производство в \"Dina Petrokemija\". Йосип Шепцич, бивш специалист по научни изследвания и развитие в \"Dina Petrokemija\", си спомня за проекта, като за \"сериозен\". \"Администрацията ни се бавеше и чуждестранните компании изгубиха търпение\", казва той. През 2010 г. \"Adria LNG\" затваря офисите си в Загреб. БМРР се обърна към всички компании в консорциума, за да попита защо проектът бива замръзен, но те отказаха коментар. Безплатен за останалите Използвайки данните на правителството, БМРР постави под микроскоп бизнес казуса за най-новия проект за терминал. Цената от 233,6 милиона евро за терминала за втечнен природен газ, включва 159,6 милиона евро за закупуване на норвежки танкер, построен през 2005 г., и преобразуването му в \"устройство за плаващо съхранение и регазификация\", като е наречено съоръжението. От общите капиталови разходи, Европейският съюз покрива 101,4 милиона евро. Хърватското правителство ще изплати 100 милиона евро от държавния си бюджет. През юли Европейската комисия одобри използването на пари на данъкоплатците, обосновавайки рещението си като \"в съответствие с правилата на ЕС за държавна помощ\" срещу нарушаване на конкуренцията. Останалите 32,2 милиона евро ще дойдат от дружествата майки на \"LNG Хърватия\": енергийното дружество \"HEP\" и оператора на преносни тръби \"Plinacro\", и двете, от които, държавни. За да получат финансиране от ЕС, инфраструктурните проекти трябва да докажат, че ще бъдат икономически жизнеспособни. Това става чрез иницииране на тръжен \"Open Season\" (\"Отворен сезон\"), за да се определи пазарния интерес и да се идентифицират потенциални клиенти. По време на \"Open Season\", \"LNG Хърватия\" получава обвързващи оферти от едва двама купувачи. Единият е държавна нефтена и газова група \"INA\", а другият – \"HEP\". Заедно те се ангажират да купуват 520 милиона кубически метра газ годишно. Това е далеч от 1,5 милиардата кубика газ, които Европейската комисия е заявила, че са необходими, за да се избие инвестицията в терминала. Въпреки безперспективните цифри, в началото на 2019г., правителството решава да финансира проекта. Базираният в Риека ежедневник \"Novi list\" цитира директора на \"LNG Хърватия\" Барбара Дорич, която казва, че \"икономическият тест на терминала е положителен\" и \"цените на втечнен природен газ ще бъдат конкурентни\", което означава, че купувачите ще бъдат привлечени към ниските цени на газа и по този начин ще направят терминала печеливш. Но анализаторите казаха, че нейната увереност може да е неоснователна. Всъщност, \"LNG Хърватия\" не упражнява никакъв контрол върху цената на газ, преминаващ през терминала, тъй като договорите се изготвят директно между купувачи (компании, които продават газ на крайни потребители) и продавачи (компании износители на втечнен природен газ). Тъй като \"LNG Хърватия\" по същество е трето лице, което доставя услуги, чиято единствена роля е да регазифицира втечнена газ, закупена и продадена от други, единствената цена, на която може да влияе, е оперативната тарифа, която ще таксува. \"Колкото и да са конкурентни вашите тарифи, никоя компания няма да купи вашия втечнен природен газ, ако може да получи по-евтин газ през газопровода\", заявява Карасалихович-Седлар от Загребския университет. През юли Европейската комисия казва, че въз основа на офертите от \"Open season\", \"Хърватия твърди, че разликата във финансирането ще възлиза на 193 милиона евро загуба\". И дори, ако перспективата за закупуване на втечнен природен газ от износители по целия свят може да послужи като коз при преговорите с Русия за цените на газ, има вероятност сметките за газ на хърватите да не намалеят, каза Фулууд от Оксфордския институт за Енергийни изследвания. \"Тъй като терминалът се финансира с държавни пари, благодарение на хърватските данъкоплатци, де факто той става безплатен за останалите страни, които биха се възползвали от него \", казва той. Една таква страна е Унгария. През април хърватският министър на Околната среда и енергетиката обяви, че Унгария иска да закупи 25 на сто дял в \"LNG Хърватия\" (виж карето). Пал Сагвари, генерален посланик на международните енергийни отношения от унгарското външно министерство, заяви в телефонно интервю за БМРР, че преговорите продължават. \"Унгария винаги е проявявала интерес към терминала, защото се стремим да диверсифицираме нашите източници на газ\", казва той. През 2017 г. \"Газпром\" доставя седем от 10,3 млрд. куб. метра газ, които Унгария консумира през годината, според руския износител на газ. С основен договор за доставки на газ между Унгария и Русия, който трябва да изтече през 2021 г., Будапеща се надява да може да предоговори условията и цените. \"[Хърватският терминал] би бил един изключително полезен инструмент за преговори за нас\", каза Сагвари.      Независимост по балтийски За да разбереш какво е да имаш терминал за втечнен природен газ в непосредствена близост, можеш да погледнеш към прибалтийското пристанище Клайпеда, третият по големина град в Литва. В добре поддържания център на Клайпеда, саксии с цветя красят прозорците на къщи в северен стил, докато жилищни блокове от съветско време доминират в голяма част от остатъка от града. Закотвен в центъра на оживеното пристанище на Клайпеда е \"Independence\" (\"Независимост\"), първият и единствен LNG терминал в Литва. Успехът на \"Independence\" отразява яснота на целта, която липсва в плановете на \"LNG Хърватия\", казват експертите, които го дават за пример, като добре планиран терминал за втечнен природен газ, който е довел до реални промени в енергийната независимост на страната. Терминалът е построен с почти 450 милиона евро от парите на данъкоплатците, сочи Европейската комисия, която одобрява държавната помощ през 2013 г. с мотива, че \"подпомага енергийни цели на ЕС без да води до нежелани смущения на пазара\". От начало до край, целият проект \"Independence\" е изпълнен за по-малко от четири години. В сравнение с това, терминалът в Омишал отнема вече 15 години накъсано планиране, в изпълнение на различни участници. С дължина от 294 метра, пригоденият нефтен танкер е едва малко по-голям от този, който бива престрояван за проекта в Крък, но може да преработва до четири милиарда кубически метра природен газ годишно - почти двойно капацитета на хърватския терминал.      Ритис Савикис, говорител на \"Klaipedos Nafta\", държавният оператор на терминала, казва, че само през юни \"Independence\" успява да регазифицира достатъчно количество газ за производството на 2,4 тераватчаса енергия - приблизително еквивалентна на потреблението на енергия през дадения месец за прибалтийските държави Естония, Латвия и Литва. Преди \"Independence\" да започне да функционира през 2014 г., тримилионното населението на Литва бива на 100 процента зависимо от руски газ. Има само един газопровод - през Беларус и един доставчик – \"Газпром\". До 2018 г. Литва намалява почти наполовина вноса на руски газ, купувайки 1,4 млрд. куб. м. в сравнение с 2,7 млрд. куб. м. през 2013г., преди терминалът да бъде построен.      \"[Изграждането на терминала] беше политическо и икономическо решение\", заявява заместник-министърът на външните работи на Литва, Албинас Зананавичюс, пред БМРР по време на интервю в литовската столица Вилнюс. Като изключим литовското знаме и президентския портрет на стената, с изобилните си растения, ниска масичка за кафе и бели кожени столове, офисът на Зананавичюс придава усещането, че си в нечия всекидневна. \"Плащахме една от най-високите цени за газ в ЕС\", казва Зананавичюс. Властите определиха \"Klaipedos Nafta\" за оператор, а държавната компания за търговия с газ \"Litgas\" (част от държавната компания \"Lithuanian Energy\") подписа петгодишно споразумение с норвежката енергийна компания \"Statoil\" (по настояще \"Equinor\") за внос на 540 милиона кубични метра газ годишно. Според Андрюс Шимкус, енергиен адвокат, натоварен с изготвянето на първото LNG законодателство в страната през 2010 г., изграждането на инфраструктура само по себе си не би било бъде достатъчно, за да наруши монопола на Русия на газовия пазар. За целта законодателите налагат специално договорно задължение на електроцентралите, които произвеждат топлинна енергия и електричество, и работят на газ. \"Приложихме правен инструмент, налагащ задължително употребата на 25 на сто от консумирания газ да идва от терминала за втечнен природен газ\", казва Шимкус. През 2014 г., веднага след завършванена терминала, Литва успява да предоговори договорите си с \"Газпром\". Медиите, включително руският държавен вестник \"Спутник\", съобщават, че \"Газпром\" е намалил цените за страната с над 20 на сто. През лятото на 2016 г. хърватският президент Колинда Грабар-Китарович посещава терминала в Клайпеда. Две нейни снимки, на които тя позира с екипажа, висят в рамки на стена в конферентната зала на кораба.      Обратно в Омишал, местните жители се оплакват, че Грабар-Китарович все още не е посетила мястото на терминала за втечнен природен газ, който ще преопредели съдбата на техния град. По време на пътуването си до острова в средата на юли, тя успява да намери време да обсъди туризма с кмета на град Крък и да се срещне с местни производители на вино, сирене и маслини. Но така и не стига до Омишал. Остров Крък планира да стане \"въглеродно неутрален\" до 2030 г. Градовете му са пионери в рециклирането и използването на алтернативни горива, като слънчева енергия. Местните жители се опасяват, че проектът за терминала ще бъде подигравка към стремежите им за зелено бъдеще. В края на есента, звукът от чукове тресе въздуха на строителната площадка, докато десетки работници изсипват цимент, повдигат бетонни стълбове и полагат стоманени проводници. Пристанището, което ще свърже кораба с брега, бавно започва да се оформя. Точно отсреща на тесния залив, римските руини на Фулфинум - любимо място за класически и джаз концерти на открито, когато времето е благоприятно - изглеждат сякаш са поникнали от тревата, простираща се чак до чакълестия плаж. През лятото заливът е популярен сред местните жители и туристите, които идват да плуват и релаксират в сянката на извисяващите се наоколо борове. Поне един жител на Омишал е на мнение, че от конструкцията на терминала може и да излезе нещо хубаво. \"Може и да не е особено популярен начин на мислене, но Омишал отдавна е индустриален град\", казва Иван Леко, 34-годишен специалист по дигитален маркетинг, чиято тераса е с изглед към мястото на новия терминал. \"С тръбопроводи поне няма да има активно замърсяване\". Гкедайки към строителната площадка, той добавя: \"Индустрията в Омишал е причината никога да не сме имали масов туризъм. Ако докарат кораба, поне ще бъдем защитени от свръх туризъм\".", "date": "2020.01.18", "title": "Енергийна независомост: Критиците нажежават дискусията за добива на втечнен газ в Хърватия"}
{"url": "https://www.dnevnik.bg/razvlechenie/2020/01/18/4017603_bri_larsun_i_chaning_teitum_-_sledvashtite/", "text": "Телевизионната поредица за оцеляване в дивата природа \"В дивата пустош с Беър Грилс\" вече ще се излъчва в България от \"Нешънъл джиографик\" (National Geographic), съобщиха от екипа на канала.  И в новия сезон някогашният войник в британски специални сили Грилс ще показва как се оцелява в екстремни условия в компанията на популярни личности. Звездите на поредицата са актьорите  Бри Ларсън  (носителка на \"Оскар\" за водеща женска роля в \"Стая\") и Чанинг Тейтъм (\"Уличен бой\", \"Сватбен обет\"). Сред гостите на поредицата ще бъдат още моделът Кара Делевин, актьорите Закари Куинто и Арми Хамър, както и катерачът  Алекс Хонълд . Те ще се подвизават в отдалечени места в САЩ, в мангрови гори в Панама, подводни пещери в Сардиния, в цепнатините на най-големия глетчер в Исландия и тесните каньони в Аризонската пустиня, се уточнява в съобщението.                           Миналата година екипът на Беър Грилс беше глобен от българските власти заради  нарушения на забраните в Националния парк \"Рила\"  при снимките на епизод от предаването в България през 2018 г. Причината - водещият и спътникът му Дерек Хъф бяха заснети да плуват в Каракашевото езеро, да палят огън и да ядат жаба. Вчера от парка потвърдиха за \"Дневник\", че глобите и по трите наказателни постановления са платени. Важното е да си готов да се изправиш лице в лице със страховете си - Всеки от епизодите този сезон беше специален за мен, но Кара Делевин наистина ме изненада. Тя е борбена по душа и това се видя много ясно в дивата природа. Позитивната нагласа и устременост, които демонстрира в живота си, много ѝ помогнаха по време на пътешествието ни. Беше много вълнуващо да я опозная и да разбера повече за личната ѝ история. Въпреки премеждията, с които се е сблъсквала в живота си докато е растяла, тя показва на всички ни, че истинската издръжливост идва отвътре и че куражът означава да се изправиш пред трудностите и да вървиш смело напред срещу тях. - Няма специални тестове за умения, но ги питаме за способностите им, какво са правили и какво са си мечтали цял живот да направят. В дивото си в много динамични обстоятелства и трябва винаги да си подготвен. Разбира се, няма как да предвидим абсолютно всичко, което може да се случи там. Екипът ни обикновено разузнава локацията предварително и набелязва маршрут за пътуването. С всеки маршрут целим да организираме приключение, което да се превърне в незабравимо и вдъхновяващо преживяване за гостите. - Много се радвам, че представяме поредицата на силна глобална платформа като \"Нешънъл джиографик\". NatGeo е синоним на приключение и искрено възхищение към нашата планета. Сякаш се завръщам вкъщи. Усещането ми за този сезон е че е по-мащабен и по-дързък отвсякога, с по-предизвикателни мисии, по-диви места и най-невероятната група от звезди, любимци на публиката. Със сигурност е много паметен за мен. - Ако пътешествията ми са ми показали ясно нещо, то е колко е ценна нашата планета и колко е съществена природата за човечеството. Мисля, че човек трябва да го види с очите си, за да го повярва. Затова е толкова важно да излизаме сред природата, за да изградим по-силна връзка с естествения свят. Не е нужно да търсиш далече, за да видиш разрушението, което се случва в момента. Именно затова в Щатите, например, президентът Обама искаше да пътува с нас като част от \"В дивата пустош\". Той беше разучил научната страна и каза: \"Видях цялата информация и разбирам тази страна, но искам да видя и да изпитам нещата от първа ръка\". Същото беше и с индийския премиер Моди, който след пътешествието ни в дъждовните гори обяви своята визия за забрана на пластмасата за еднократна употреба в Индия. Тези моменти са семената на промяната. Защото, когато застанем по-близо и видим от първа ръка ефектите от климатичните промени, това е най-добрата класна стая. - Бих казал, че e уникално с това, че отвежда толкова добре познати личности далеч отвъд зоната им на комфорт и нормалното им ежедневие, за да изпитат нещо красиво и вдъхновяващо, което не биха изпитали при други обстоятелства. Хората много обичат да гледат идолите си, докато оцеляват в дивата природа и се сблъскват с някои трудни моменти и да наблюдават как самоувереността им се променя и расте по време на пътешествието. Много е вдъхновяващо. - Винаги е плашещо да се сблъскваш с нови неща, особено в дивата природа, където обстоятелствата са много непредвидими. Може би се притеснявам също толкова, колкото и самите звезди преди пътуванията. Най-важното е да си готов да се изправиш лице в лице със страховете си и да продължиш смело напред. На пръв поглед изглежда, че съм дързък и див, но всъщност съм много внимателен и наясно с рисковете за мен и гостите ми. Най-трудното за гостите, които участват \"В дивата пустош\" е да се отдадат на преживяването 100% и да ми се доверят още от началото. Доверието изисква време, но по време на тези пътувания звездите трябва да преминат тази граница още в първите моменти от запознанството ни. Това добавя още един елемент на вълнение и адреналин и за двама ни. - Вълнувам се да заснемем още предавания в Индия и Китай тази година, както и в Австралия, Много разнообразни, красиви и изумителни държави.     ", "date": "2020.01.18", "title": "Бри Ларсън и Чанинг Тейтъм - следващите оцеляващи в дивата природа с Беър Грилс"}
{"url": "https://www.dnevnik.bg/photos/2020/01/18/4017962_snimka_na_denia_sled_pojarite_v_avstraliia/", "text": "Коала ближе дъждовна вода близо до Мори, Нов Южен Уелс, Австралия. След месеци на суша и неспирни пожари, заваля дъжд. Валежите облекчиха работата на пожарникарите и предизвикаха бурна радост сред хората.", "date": "2020.01.18", "title": "Снимка на деня: След пожарите в Австралия"}
{"url": "https://www.dnevnik.bg/sport/2020/01/18/4017976_grigor_dimitrov_rabotia_da_ostavia_minaloto_v_minaloto/", "text": "Григор Димитров започна успешно 2020 г., като изведе България до няколко победи в \"АТП къп\", а сега се надява да продължи позитивно и предстоящия Australian Open. В навечерието на надпреварата АТП посвети голям материал на българския тенисист. Традиционно бившият №3 се подготви за сезона в Монте Карло, където наблегна на физическата подготовка. \"Това е толкова различна болка от това, което изпитваш на корта, защото на корта не можеш да изключиш мозъка си, но тук можеш. Нашата цел е да тренираме здраво, особено в първите седмици от сезона. Винаги си мислиш: \"Аз съм тук, където съм, чувствам болка, страдам\", но затваряш очи и преминаваш през това. Това е така и при вдигането на тежести, при карането на колело или при правенето на кардио упражнения, няма значение,\" обяснява Димитров. Българинът споделя, че настройката за тенис мач, на корта, не е същата, както във фитнеса.   \"Когато си на корта не можеш да правиш това. Трябва да преследваш топката, да взимаш правилните решения, да освободиш главата си. Но мисля, че фитнесът допринася за нас толкова много на корта и когато си в подобна ситуация по време на тенис мач, ако започнеш да чувстваш безпокойство, нервност или ускоряване на пулса например, можеш да се върнеш към това, което си правил във фитнеса и знаеш през какво си минал. Това ти дава спокойствие, а останалото е психическа игра\", добавя Димитров. В Монако той започва да събужда тялото си, да прави упражнения против контузии, да работи над коремните си мускули заедно с други части от тялото, да работи над неща, които няма възможност да ги свърши, докато пътува по турнирите. Наред с това, българинът заздравяваше рамото си заради контузията, която получи през 2019. \"Като Формула 1 е, винаги сме на ръба, така че малките детайли тук и там правят разликата. Тестваме мускулите и виждаме какво е чувството му на корта и извън корта, когато прави упражнения. Трябва да слушаме много и да се приспособяваме към това, което той казва, тоест трябва да имаме обратна връзка. Постоянни корекции. Работим, но също така е и много забавно, защото се стараем да измислим нещо ново, което е креативно\", заявява фитнес треньорът му - Себастиан Дюран. Миналият август най-добрият български тенисист се срина до №78 в света и той сподели, че не е знаел дали ще може да се върне. \"Сега мисля, че не се опитвам да мисля как завърших миналата година. Да, имах доста добри резултати, но те бяха важни за мен в личен план. Беше труден момент, особено, когато започнах да пропадам в ранглистата. Не бях сигурен дали ще мога да се върна до края на годината. Имаше много въпросителни, много съмнения и негативни мисли. Най-важното нещо в момента е да продължа да работя и да оставя миналото в миналото. Мисля, че предстои много вълнуващо време,\" завършва 19-ят в света.", "date": "2020.01.18", "title": "Григор Димитров: Работя да оставя миналото в миналото"}
{"url": "https://www.dnevnik.bg/photos/2020/01/18/4017691_fotogaleriia_nai-prodavanite_novi_avtomobili_v/", "text": "Общо 37 052 пътнически нови автомобила са купени през миналата година, сочат данни на Асоциацията на автомобилните производители в България и техните официални представители (ААП). Това е ръст от 2.8% спрямо 2018 г. В тази галерия са събрани най-продаваните модели в България, както и лидерите по сегменти.", "date": "2020.01.18", "title": "Фотогалерия: Най-продаваните нови автомобили в България"}
{"url": "https://www.dnevnik.bg/video/boiko_borisov/2020/01/18/4017971_premierut_e_prav_dori_kogato_greshi/", "text": "Перник ще получава вода, която ще идва от язовир \"Белмекен\" и ще преминава през водопроводната система на София (повече - четете  тук) . Това бе обявено на извънредна среща в Министерски съвет в събота (18 януари). След като министри и кмета на София обясниха плана, премиерът Бойко Борисов го коментира като решение, което изисква средства, но няма да нанесе щети. Той каза, че при другите обмисляни варианти за сондажи или вадене на вода от пещерите може да има риск от екокатастрофа, който не иска да поема. Премиерът даде и детайли, като обясни, че през мрежата на \"Софийска вода\" ще вървят 300 хиляди литра в секунда\", на реакциите на колегите си, че 300 литра, той повтори - \"300 литра\" и реагира \"аз какво казах\", на отговорите - \"хиляди\", Борисов каза - \"не сте ме чули, 300 литра в секунда, чувайте добре\". (Във видеото малко след 14 минута).", "date": "2020.01.18", "title": ""}
{"url": "https://www.dnevnik.bg/sport/2020/01/18/4017941_kak_mrusniiat_vuzduh_se_otraziava_na_tenisistite_po/", "text": "Случаи на задушаване, постоянна кашлица и гняв сред играчите - това се повтаряше през седмицата, докато вървяха  квалификациите за първия турнир от Големия шлем Australian Open . През тази година надпреварата е повлияна от опустошителните горски пожари в страната, които се отразиха и върху качеството на въздуха в Мелбърн. Основният въпрос преди началото на турнира е как въздухът с много лошо качество ще се отрази на тенистите? По тази тема говори професорът по спорт и физическа култура Джон Брюър. \"Приемът на кислород е много важен, особено за активните спортисти\", обяснява Брюър. Той дава пример, че в покой хората вдишват и издишват около 10 литра въздух на минута, а от тях само 21% са кислород. В състезателна обстановка нуждата от кислород се увеличава многократно, заради по-голямата енергия. В спортове като тениса количеството на въздуха доближава 100 литра на минута, което е десетократно по-голямо от нормалното. Как обаче ще се отрази на спортистите фактът, че въздухът в Мелбърн е с много лошо качество? \"Ако замърсен въздух попадне в белите им дробове първо повлиява на алвеолите, които транспортират кислорода. Специално при тенисистите това може да доведе до умора, загуба на концентрация, главоболие и гадене\", добавя Брюър, като според него всичко това ще забави и процеса на възстановяване при играчите. Още по-голям проблем ще има състезателите с астма, а според професора някои дори биха се отказали от турнира. Ситуацията се усложнява и от факта, че традиционно по време на Australian Open жегата също е фактор, с който тенисистите се борят. \"Когато е горещо сърцето работи много по-интензивно, за да изпомпва повече кръв към кожата, за да се губи телесна топлина. Допълнително натоварване ще има заради лошото качество на въздуха. Много е възможно да видим повече играчи, които да се оплакват от умора\". Зрителите също трябва да бъдат много внимателни, тъй като дълго време ще бъдат изложени на открито. Те трябва да носят предпазни маски, които да филтрират мръсния въздух, а ефектът над тях ще бъде вс едно са пушили голям брой цигари в продължение на много дни. Мнението на играчите Легендата Крис Евърт е притеснена преди началото на турнира и смята, че най-голям проблем ще има по време на дългите мачове. \"Преди всичко говорим за здравословен проблем и всички трябва да се отнесем към него сериозно. В мачове, които се играе три от пет сета се стои дълго време на корта, а когато не можеш да дишаш чист въздух това би се оказало проблем. Мисля, че организаторите не трябва повече да си затварят очите\", каза Евърт. Джон Макенроу споделя това мнение и призова всички отговорни фактори да вземат необходимите мерки. Според американската легенда \"никога досега не е имало подобна ситуация преди турнира\". \"Винаги в Австралия има пожари, но подобно нещо не съм виждал досега. Няма играч, който да се е сблъсквал с такива условия, така че проблемът е реален\", добави Макенроу. Канадецът Денис Шаповалов стана първият, който открито заговори, че може и да преосмисли участието си. Според него \"няма нужда играчите да рискуват здравето си\". \"Виждаме как по новините призовават хората да стоят по домовете си и да не прекарват много време на открито, а в същото време получаваме писма от организаторите, които ни уверяват, че е безопасно да играем. Как да изляза на корта и да рискувам своето здраве\". \"Не искам да рискувам моя живот и здравето си, излизайки на корта и играейки при такива условия\", каза Шаповалов.", "date": "2020.01.18", "title": "Как мръсният въздух се отразява на тенисистите по време на Australian Open"}
{"url": "https://www.dnevnik.bg/photos/2020/01/18/4017836_snimka_na_denia_zamruzvat_li_spagetite/", "text": "-26 ° C, а с вятър усещане за -42 ° е прогнозата за Калгари, Канада. През почивните дни синоптиците предупреждават за скромно затопляне до -24. При такива ниски температури трябва да се взимат предпазни мерки. Симптомите включват задух, болка в гърдите, мускулна болка и слабост и изтръпване. Студената температура и вятърът могат да доведат до измръзване и хипотермия. Снимките на замръзнали спагети бяха разпространени в социалните мрежи.", "date": "2020.01.18", "title": "Снимка на деня: Замръзват ли спагетите"}
{"url": "https://www.dnevnik.bg/politika/2020/01/18/4017987_kristalina_georgieva_bogati_shte_sa_tezi_koito/", "text": "България плачевно изостава в образованието и затова на първо място тя трябва да реформира тази система. Това коментира в предаването \"Седмицата\" по Дарик радио Кристалина Георгиева, управляващ директор на МВФ. От реформа има нужда и здравеопазването, но и функционирането на държавата, за да изчезне ,усещането на хората за корупция, посочи тя. Предизвикателство не само за България, според нея, е намаляването на неравенството, защото в бедна страна е още по-трудно на хората с ниски доходи. Богати ще бъдат утре тези, които днес инвестират в обучението на хората си сега, каза тя още в коментар на темата за липсата на квалифицирани кадри. 2019 тя определи като година на анемичен икономически растеж в глобален мащаб. Посочи, че страните в Югоизточна Азия са допринесли най-много за глобалния растеж - Индонезия, Сингапур и др. Целия разговор с нея вижте във видеото.", "date": "2020.01.18", "title": ""}
{"url": "https://www.dnevnik.bg/bulgaria/2020/01/18/4017981_emil_koshlukov_nadiavam_se_bnt_da_se_provetri/", "text": "                         Такова мобилно приложение обявява, че ще пусне директорът на БНТ Емил Кошлуков пред \"24 часа\", където е избрал да обясни стъпките си след като преди седмица зае поста. \"До година-две се надявам да изкараме онлайн канал на БНТ с приложение, където ще може да предоставим изцяло този фонд на зрителите. Затова трябват инвестиции. Ако го направим абонаментен за 1,99 лв. например, те ще се изплатят. Стотици хиляди българи ще се абонират, за да могат да гледат кадри, които помнят - Паша Христова, Апостол Карамитев, Кеца като много млад, дори и как са строили \"Младост\". Също и старите български филми, за които имаме права. Ще ти върна младостта за 1,99. Нещо повече, от съдържанието мога да изкарвам и приходи, като го продавам на други медии - с каталог, както е \"Нетфликс\", но български\", обяснява Кошлуков. Той отново посочи, че телевизията е с големи дългове, които на него му изглеждат странни като човек, който преди е работил само в частния бизнес. Посочва, че са поети големи ангажименти особено за спортни права и това е вкарало телевизията в големи разходи. Кадровите промени, които прави, при което се раздели със знакови за медиата водещи, той обяснява с проветрение. \"Надявам се БНТ да се проветри\", казва в интервюто пред  \"24 часа\" . Обяснява, че на конкурсите за програмни директори се явили \"хора не кой знае колко добри\". Така обяснява назначението на вътрешни хора - Ивайло Огнянов от БНТ2 за директор на БНТ1, Николай Табаков за БНТ2, а общ програмен директор на БНТ \"не можахме да намерим и позицията е свободна\". Обяснява, че един от проблемите в такава институция с 60-годишна история са шуробаджанащината и връзкарството, които обаче с един конкурс не можеули да се разрешат. В отговор на въпрос съобщава, че е върнал надвзетата за 5 месеца заплата, за която преди време каза, че не е знаел, че била увеличена с 40% и не е обърнал внимание, че получава доста повече пари. Добави, че я е върнал, защото това е морално, но иначе законът позволявал директорите сами да си вдигат заплатите, което той не бил направил. Обяснява, че иска да изхвърли хартията от телевизията и да направя електронно управление, което планира да се въведе до 2-3 месеца. Сега телевизията само за хартия харчи по 40-50 хил. лева на година. Освен това иска архивът на БНТ да се цифровизира, за което разговарял с вицепремиера Томислав Дончев. Не се разбира дали това означава, да се отпуснат още пари към бюджета на телевизията.  В коментар на много обсъжданата тема за дълговете на телевизията, които през 2019 г. надхвърлиха бюджета й той обясни, че вече има нотариални покани и започват съдебни процеси от дистрибуторски компании за филми и програма, на които БНТ е длъжник \"Поели сме повече, отколкото имаме възможност. Включително от Би Би Си бяхме дадени на агенция по събиране на вземанията. Имаме просрочени задължения, някои от които с години\", посочи той.", "date": "2020.01.18", "title": "Цитат на деня: Ще ти върна младостта за 1.99 лв."}
