{"url": "https://www.dnevnik.bg/evropa/2019/01/19/3377414_matera_stana_evropeiska_stolica_na_kulturata_valia/", "text": "С тържествена церемония, на която реч произнесе италианският президент Серджо Матарела и на която пя българската народна певица Валя Балканска, италианският град Матера стана официално днес Европейска столица на културата, съобщава БТА. Церемонията на един от централните площади на града - \"Сан Пиетро Кавеозо\", бе водена от актьора Джиджи Пройети. Тя бе наречена \"Отворено шоу\" и в нея участваха редица италиански и чужди изпълнители. Италианският град, заедно с Пловдив, стана Европейска столица на културата и ще бъде във фокуса на най-интересните събития в областта на културата на континента през следващите 12 месеца. Валя Балканска, в съпровод на гайда, изпя песента \"Излел е Дельо Хайдутин\". След нея на сцената излезе певицата Скин, а шоуто продължи повече от два часа. В края на церемонията речи произнесоха официалните гости. Италианският президент Серджо Матарела заяви, че днешният ден е от голямо значение за Матера, за цяла Италия и за Европа, която е показала, че знае да признава и да цени своите култури. В речта си той припомни, че Матера е Европейска столица на културата тази година заедно с Пловдив. Тържествената церемония беше четвъртият етап от откриването на Европейската столица на културата в Матера. Преди това имаше още три етапа, наречени Отворени звуци, Отворен град и Отворени светлини.", "date": "2019.01.19", "title": "Матера стана Европейска столица на културата, Валя Балканска пя на церемонията"}
{"url": "https://www.dnevnik.bg/bulgaria/2019/01/19/3377293_shest_dushi_sa_obvineni_za_podgotovka_na_teroristichen/", "text": "След вчерашната акция на специализираната прокуратура, Държавна агенция \"Национална сигурност\" и Главна дирекция \"Борба с организираната престъпност\",  при която бяха задържани 43-ма души в цялата страна  за финансиране на международния тероризъм, днес петима от тях получиха обвинения. Говорителят на главния прокурор Румяна Арнаудова уточни пред \"Фокус\", че те са задържани за 72 часа. Освен това има още един обвиняем, но той не е сред арестуваните и е обявен за международно издирване. Петима от обвиняемите са мъже и са сирийски граждани, законно пребиваващи в България. Трима от тях са постоянно пребиваващи, а двама – с временно пребиваване. Последният участник в групата е жена, която е българска гражданка. Ръководителят на Специализираната прокуратура Иван Гешев каза вчера, че организатор на престъпната дейност бил сирийски гражданин, пребиваващ в България, който е задържан в София. Той влязъл в контакт с лица, извършващи дейност по логистично подпомагане на международни терористични организации, както и с хора, за които има информация, че са свързани с финансиране на тероризъм и други видове престъпна дейност. Гешев подчерта, че не става въпрос за явни терористични действия или терористична заплаха на територията на страната. Групата използвала метода за движение на парите, известен като \"хавала\". Той е на повече от дванадесет века и предхожда познатата банкова система, като е особено популярен в арабския свят. Основното е, че сумите се предават на ръка, без документи и реално без да се прехвърлят от държава в държава. Разчита се на посредници в различни държави, които предават парите. Пренасяне на милиони евро и транспортиране на над 100 коли до Сирия Арнаудова уточни, че и шестимата са с две обвинения. Първото е за това, че в периода от началото на 2016 г. до 18 януари 2019 г. на територията на страната всеки един от тях поотделно е извършвал небанкови парични операции по метода \"хавала\" в особено големи размери. \"Общо от всички лица - не по-малко от 25 млн. евро\", каза Арнаудова. Шестимата са участвали в купуването на леки автомобили в България и други държави и прекарването им до Сирия. По думите на Арнаудова всички тези действия са извършени от тях с идеята, че ще бъдат използвани за извършване на терористични актове на територията на чужда държава. \"Второто обвинение, което всяко едно от лицата са получили, е за това, че са участвали в група, която си е поставяла за цел извършване на терористични действия на територията на чужда държава. Автомобилите, които са били прекарвани от членовете на тази група от България до Сирия в инкриминирания период са не по-малко от 100\", обясни Арнаудова. Още утре прокуратурата ще поиска от съда налагане на най-тежките мерки за неотклонение на петимата задържани. Продължава и издирването не шестия участник в групата.", "date": "2019.01.19", "title": "Шест души са обвинени за подготовка на терористичен акт в друга държава, обяви прокуратурата"}
{"url": "https://www.dnevnik.bg/sport/2019/01/19/3377279_avstriec_triumfira_v_spuskaneto_vuv_vengen/", "text": "Винсент Крихмайер спечели спускането в швейцарския курорт Венген на прочутата писта \"Лауберхорн\". Австриецът надви фаворита на домакините Беат Фойц, като го победи с едва 14 стотни. Крихмайер взе своята четвърта победа в Световната купа и едва втора в дисциплината спускане. През миналия сезон австриецът спечели спускането в Оре по време на финалите, когато триумфира и в супер-Г. Австрия записа 17-а победа на \"Лауберхорн\" след създаването на световната купа. Най-успешната алпийска нация нямаше победа на известното трасе от 2015 г., когато спечели Ханес Райхелт. От началото на сезона това е пети различен победител в петте спускания.  Макс Франц победи в Лейк Луис ,  Фойц в Бийвър крийк , Александър Оомод  Килде във Вал Гардена , а  Доминик Парис в Бормио . Фойц, който стартира с пети номер се виждаше победител след много добро спускане. Швейцарецът беше близо до изравняване на рекорда по победи на \"Лауберхорн\" след двете си победи през 2012 и 2018 г. Фойц можеше да се изравни с Франц Кламер, който има три успеха. Той подобри времето на Аксел Лунд Свиндал с 38 стотни, но пусналият се със седми номер Крихмайер беше най-бърз. Следващите номера нямаха толкова добро представяне, но 17-ият Александър Оомод Килде се намеси в битката за медалите. Норвежецът, който спечели във Вал Гардена, изпревари своя съотборник Свиндал, нареждайки се трети с изоставане от 26 стотни. Още двама от австрийците с претенции за добро класиране не завършиха, като Матиас Майер падна в самия край, точно когато сваляше от изоставането си и изглеждаше заплаха за подиума. Макс Франц се удари в предпазната стена на S-образния завой \"Бруно Кернен\". Други двама австрийци трябваше да се спускат по два пъти. Йоханес Крьол и Отмар Щридингер бяха спряни посредата на спусканията си, заради проблеми със скиори преди тях. В топ 10 освен Крихмайер, Фойц, Килде и Свиндал, влязоха още Брайс Бенет, Емануеле Буци, Мауро Кавиецел, Мартин Катер, Кристоф Инерхофер и Жил Рулен. Италианецът Буци се спусна с 25-и номер, но падна точно след финала, като контузи дясното си коляно в предпазните дюшеци. Сензационно се представи словенецът Катер с 41-и стартов номер. Той завърши осми на по-малко от секунда след победителя. Второто място на Фойц му позволи да остане начело в класирането за малката купа. Швейцарецът има 340 точки, а Крихмайер излезе втори в подреждането. Австриецът е с 249 точки, трети остава Франц с 222, колкото има и Доминик Парис. Разликите обаче са много малки, като седем скиори са с 200 или повече точки. За Големия кристален глобус убедително води Марсел Хиршер с 976 точки. Той има аванс от 405 точки пред Хенрик Кристоферсен. Хиршер ще стартира в неделния слалом във Венген. След седмица е другото известно спускане – \"Щрайф\" в австрийския курорт Кицбюел. Там ще се проведат три старта – супер-Г в петък, спускане в събота и слалом в неделя. Зибенхофер дублира победата си в Кортина При дамите в италианския курорт Кортина д’Ампецо се проведе второ поредно спускане, което отново спечели Рамона Зибенхофер. Австрийката, която победи и в петък, нямаше успех в Световната купа до двата старта в Кортина, но този път затвърди добрата си форма. Както и в петък, денят принадлежеше на Австрия, с нови две победи за Световната купа. Зибенхофер се качи на подиума за четвърти път в своята кариера в общо 112 старта. С двете си поредни победи тя повтаря постижението на своята сънародничка Никол Шмидхофер, която тримфира в двете спускания в Лейк Луис в началото на сезона. След пет спускания дотук Шмидхофер и Зибенхофер са с по два успеха, а една победа взе Илка Щухец, която надделя във Вал Гардена. В Кортина Зибенхофер изпревари с едва четири стотни Шмидхофер, а трета на подиума се качи Щухец с пасив от 51 стотни. В топ 10 влязоха още германките Кира Вайдъл и Виктория Ребенсбург, още две австрийки Корнелия Хютер и Кристина Агер (девета), Естер Ледецка и Линдзи Вон. Вон раздели деветата позиция с Агер, която се спусна с 33-и стартов номер. Кралицата на скоростта стартира едва за втори път през сезона заради лечението на травма в коляното. Все пак тя направи по-добро спускане от първия старт в петък. След пет спускания дотук през сезона Шмидхофер запазва първата позиция с актив от 328 точки. Тя води със само осем пред Зибенхофер, а Щухец има 298 точки. За Големия кристален глобус не настъпиха големи промени, като Микаела Шифрин води с 1394 точки пред Петра Влъхова с 898. Американката не участва в спусканията, но по всяка вероятност ще вземе участие в неделния супер-Г.", "date": "2019.01.19", "title": "Австриец триумфира в спускането във Венген"}
{"url": "https://www.dnevnik.bg/photos/2019/01/19/3377320_fotogaleriia_keniia_-_stranata_na_mnogoobrazieto/", "text": "Република Кения е най-развитата страна в Източна Африка. В икономическото сърце на държавата - столицата Найроби и околностите, живеят над 6.5 млн. души. Това превръща града в привлекателен център за големи световни компании и хора от цяла Африка. Служител на силите за сигурност почива след работа пред гледката, разкриваща се от покрива на Международен конгресен център \"Кениата\" в Найроби.", "date": "2019.01.19", "title": "Фотогалерия: Кения - страната на многообразието"}
{"url": "https://www.dnevnik.bg/zelen/2019/01/19/3377323_stroejut_na_vakancionno_selishte_v_alepu_unishtojava/", "text": "Строежът на  ваканционно селище до блатото Алепу край Созопол  унищожава местообитанията на черен щъркел и пчелояд. Това каза пред \"Дневник\" председателят на Асоциация на парковете в България Тома Белев. Територията върху която се строи попада в две защитени зони от \"Натура\" 2000, сред които Рамсарско място Ропотамо. Белев каза, че в в едната част на бъдещия ваканционен комплекс се унищожават 10 дка местообитания на черния щъркел, който е в червената книга на България и е защитен и от международни документи. В защитената зона са териториите на гнездене и хранене на голям брой птици. В един от четирите имота е било разположено едно от най-големите гнездилища на пчелояд. На територията на свлачището, което сега се укрепва, попада гнезденето на 90% от популацията на пчелояда. През 2017 година Министерството на околната среда и водите отменя решението на бургаската екоинспекция, разрешаващо строителство с мотива, че то ще унищожи единственото гнездово находище на пчелояд в защитена зона за птиците Комплекс Ропотамо. След отмяната докладът е допълнен с нови описани и освен 60 дупки/гнезда и това дава основание на авторите му да твърдят, че въздействието е незначително и птиците ще намерят други откоси където да гнездят и е получено ново разрешение за строеж. Белев каза, че това лесно ще се провери още този гнездови сезон, и ако пчелоядите не преместят мястото си на гнездене на територията на защитената зона, авторите на доклада, довел до разрешително за строеж, ще бъдат дадени на прокуратурата, тъй като действията им са довели до престъпление - унищожено местообитание. Теренът върху който се строи е частен и се разпростира на около 20 дка, като се намира между нос Свети Тома и т.нар. \"Шофьорски плаж\" на самия бряг. Екоинспекцията в Бургас уточни, че строежът е законен, въпреки че мястото попада в две зони от \"Натура 2000\", но има одобрен доклад за въздействие върху околната среда и са преминати всички законови процедури. Инвеститорите твърдят, че на този етап се извършва само укрепване на свлачището в района.", "date": "2019.01.19", "title": "Строежът на ваканционно селище край Алепу унищожава гнездилища на редки птици"}
{"url": "https://www.dnevnik.bg/photos/2019/01/19/3377295_snimka_na_denia_v_ledenite_vodi_na_bogoiavlenie/", "text": "В украинската столица Киев беше отбелязан православният празник Богоявление. В България и Гърция той се отбелязва на 6 януари, а в Русия и Сърбия – по стар стил – на 19 януари.", "date": "2019.01.19", "title": "Снимка на деня: В ледените води на Богоявление"}
{"url": "https://www.dnevnik.bg/sport/2019/01/19/3377324_levski_zavurshi_naravno_v_purvata_si_kontrola_v_kipur/", "text": "Левски\" започна зимната подготовка с равенство 1:1 срещу руския УФА. Сините и съперникът им не успяха да се победят в мач, който предложи доста голови положения и интересни моменти. За \"Левски\" се разписа каращият проби  Джордан Н’Кололо , а за УФА се разписа Лавро Бизяк. Каращите проби Н’Кололо и  Магнар Йодегард  започнаха като титуляри. От първата минута стартира и Николай Михайлов, който се завърна в \"Левски\" през декември. От началото сините имаха няколко добри възможности, докато на Михайлов почти не му се налагаше да се намесва. В 21-ата минута Габриел Обертан финтира няколко играчи на УФА, но беше фаулиран на около 23 метра от вратата. Н’Кололо застана зад топката и с технично изпълнение откри за \"Левски\". На почивката сините направиха общо осем промени, като само Паулиньо, Обертан и Давид Яблонски запазиха местата си. Въпреки това след грешка на Давиде Мариани се стигна до дузпа за УФА. Халфът върна топката към вратаря Николай Кръстев в 57-ата минута, но тя беше пресечена, след което стражът направи нарушение. Лавро Бизяк беше точен от 11-те метра и изравни. До края на срещата нови попадения не паднаха, а от \"Левски\" 90 минути записа единствено Давид Яблонски. Сините имаха проблеми в заключителните минути, когато действаха колебливо в отбрана. Следващата контрола за тима на Славиша Стоянович е на 25 януари срещу китайския \"Хенан\".", "date": "2019.01.19", "title": "\"Левски\" завърши наравно в първата си контрола в Кипър"}
{"url": "https://www.dnevnik.bg/evropa/2019/01/19/3377325_rumuniia_e_vse_po-blizo_do_gripna_epidemiia_18_dushi/", "text": "Броят на починалите от грип в Румъния този сезон достигна 18 души, съобщава БТА. Последната жертва е 19-годишен младеж от окръг Прахова, при който е бил потвърден грипен вирус тип А. Момчето е имало и други заболявания, и не е било ваксинирано против грип. Министърът на здравеопазването Сорина Пинтя обяви преди няколко дни, че Румъния \"е на крачка от епидемия\", имайки се предвид големия брой случаи на грип, регистрирани миналата седмица. Тя уточни, че окръжните дирекции по обществено здраве са получили нареждане да информират министерството на здравеопазването при увеличение на броя на вирусните заболявания и допълни, че ваксинацията е най-сигурният начин за предпазване от болестта. За първите 5 смъртни случая от грип в Румъния бе съобщено на 9 януари. В България осем области са вече в грипна епидемия, като се очаква през следващата седмица те да се увеличат.", "date": "2019.01.19", "title": "Румъния е все по-близо до грипна епидемия, 18 души са починали от усложнения"}
{"url": "https://www.dnevnik.bg/bulgaria/2019/01/19/3377327_sudut_ostavi_v_aresta_ubieca_na_priiatelkata_si/", "text": "Съдът остави в ареста Васил Василев, арестуван за убийството на приятелката си Калина в столичния квартал \"Банишора\", съобщи Би Ти Ви. От заключението на съдебните медици се разбира, че Василев не страда от психично заболяване и интелектуалното му развитие е в границите. Няма данни за злоупотреба или зависимост към алкохол и дрога. Решението не е окончателно и може да се обжалва. Обвиняемият твърди, че няма спомен за случилото се във фаталната нощ. Сигналът за разигралата се драма в блока беше подаден към полицията на 16 януари от бащата на обвиняемия. Той получил есемес от сина си, който му написал, че възнамерява да сложи край на живота си. На място полицаите откриха тялото на жертвата и обвиняемия, който бил в съседната стая. Ако бъде признат за виновен, Василев може да остане в затвора за срок от 10 до 20 години.", "date": "2019.01.19", "title": "Съдът остави в ареста обвинения за убийството на приятелката си в София"}
{"url": "https://www.dnevnik.bg/bulgaria/2019/01/19/3377328_visshiiat_advokatski_suvet_predlaga_zakonovi_pravila/", "text": "Висшият адвокатски съвет (ВАдС) ще инициира промени в законодателството, които в най-голяма степен да създадат допълнителни гаранции, че провеждането на процесуално-следствени действия спрямо адвокат ще бъдат извършвани само в изключителни случаи и при строго спазване на процесуалните правила. Това свое намерение най-висшият орган на адвокатурата обяви в отворено писмо до Народното събрание, министрите на правосъдието и вътрешните работи Цецка Цачева и Младен Маринов, главния прокурор Сотир Цацаров и Висшия съдебен съвет, съобщава  news.lex.bg . В него ВАдС призовава, докато бъдат извършени въпросните законодателни промени, при всяко процесуално-следствено действие спрямо адвокат разследващите задължително да уведомяват ръководството на местната колегия, което да посочва адвокати за поемни лица. Tова се налагал, тъй като те познават най-добре спецификата на адвокатската дейност. Повод за отвореното писмо е случаят с опита за претърсване в дружеството \"Карадалидев и партньори\" и в жилищата, регистрирани като кантори, на съдружници в него. Този случай извади наяве факта, че в закона липсват правила за това как се извършват действия по разследването спрямо адвокати. И накара съветът да констатира, че правната рамка не гарантира в достатъчна степен неприкосновеността на адвокатските книжа. Въпросът как да действат разследващите спрямо адвокатите е уреден единствено в инструкция от 2011 г., издадена от главния прокурор – тогава Борис Велчев. Тя, макар и да дава важни указания към прокурорите, следователите и полицаите за спазване на адвокатската тайна и на неприкосновеността на книжата и кореспонденцията с клиента, не съдържа процесуални правила за това как трябва да се извършват различните действия спрямо адвокати. Например, за претърсването в кантори се казва само, че задължително в искането до съда за одобрението му и в протокола за извършването му се посочва, че става дума за адвокатски офис. Липсват правила как се гарантира, че при претърсването няма да се засегне тайната на клиенти, не е уредена и практиката, за която сега ВАдС настоява в отвореното си писмо, за поемни лица да не бъдат избирани обикновени граждани, а представители на адвокатската колегия. ВАдС използва отвореното си писмо, което е подписано от председателя на съвета Ралица Негенцова, за да напомни на всички институции и граждани какъв е статутът на адвоката и смисълът на тайната на клиента, която той е задължен да пази. \"Конституционно уреденият статут на адвокатурата предполага всеки български адвокат свободно, независимо и при спазване върховенството на правото да упражнява своята професия именно в интерес на гражданите, а оттам и на обществото като цяло\", пише в отвореното писмо. Пълният текст на писмото може да прочетете  тук.", "date": "2019.01.19", "title": "Висшият адвокатски съвет предлага законови правила как да се разследват адвокати"}
{"url": "https://www.dnevnik.bg/bulgaria/2019/01/19/3377121_rabota_sport_dobrovolchestvo_-_strategiia_ochertava/", "text": "Насърчения за пенсионерите да работят, да се грижат за внуците си, да участват в доброволчески дейности и взаимно да си помагат предвижда проектът за Националната стратегия за активен живот на възрастните хора в България (2019 –2030 г.), публикуван за обществено обсъждане от Министерството на труда и социалната политика. Сега България е на последно място в ЕС по участие на възрастните хора в обществото, работещите пенсионери са малък дял, а посещението на кино, театър са по-скоро изключение, се посочва в документа. Възрастните хора в България участват много слабо в различни форми на физическа активност, физически упражнения и спорт – 1.9% при средно за страните членки на ЕС 10.7%, е друга констатация в документа. Голям брой показатели за здравния статус на възрастното население у нас също очертават тревожна картина – българите в добро психично здраве на възраст над 55 години са 52.6%, докато средно за ЕС делът им е 63.9%; профилактичните прегледи и изследвания сред българите, в това число и сред възрастното население са доста по-редки, отколкото в останалите страни-членки на ЕС, се изтъква в стратегията. В нея се предвиждат се мерки, които да защитят възрастните хора от дискриминация по този признак, да се чувстват защитени от нападения и престъпления и да се увеличи чувството им за сигурност. Стратегията предвижда да се насърчава развитието на услуги, които да позволят на възрастните да живеят максимално дълго самостоятелно и без чужда помощ, програми за оказване на помощ на възрастните хора както от младите поколения, така и на взаимопомощ. Всички мерки ще се финансират от държавния бюджет, европейски програми и други донори. Изпълнението им ще се следи чрез специален индекс, който измерва нивото, на което възрастните хора живеят самостоятелно, участват в платена заетост и социални дейности, както и способността им да стареят по активен начин. Нуждата от такива мерки е мотивирана с факта, че според прогнозите на Евростат делът на населението в България на възраст над 65 години ще се увеличи от 17.4% през 2010 г. до 32.7% през 2060 г. Текущата демографска ситуация в България се характеризира с продължаващо намаляване и застаряване на населението, ниски нива на раждаемост и високи нива на обща смъртност. Задълбочава се дисбалансът в териториалното разпределение на населението.", "date": "2019.01.19", "title": "Работа, спорт, доброволчество - стратегия очертава мерки за активно стареене"}
{"url": "https://www.dnevnik.bg/evropa/2019/01/19/3377345_hiliadi_poliaci_se_sboguvaha_s_ubitiia_kmet_na_gdansk/", "text": "Десетки хиляди поляци се включиха в траурната церемония по погребението на убития кмет на Гданск Павел Адамович. След опелото урната с праха на политика бе погребана в базиликата \"Възнесение на Пресветата Дева Мария\" в историческата част на родния град на Адамович, на който той бе кмет над 20 години, съобщава БТА. Катедралата \"Дева Мария\", където се състоя траурната церемония, е една от най-големите в Европа. Тя обаче не можа да побере всички желаещи да се простят с Адамович. Според полицията 45 хил. души са проследили церемонията от улиците, където властите бяха монтирали големи екрани. Пред такива екрани на централните площади днес се събраха и жители на Варшава, Вроцлав, Познан и други полски градове. С Адамович се простиха председателят на Европейския съвет Доналд Туск, приятел на загиналия, президентът на Полша Анджей Дуда, премиерът Матеуш Моравецки, бившият президент Лех Валенса, бившият германски президент Йоахим Гаук, кметове на много полски градове и други. Днес в Полша е ден на траур. Адамович бе наръган миналата седмица в неделя с нож от мъж с криминално минало, който изтъкна и политически мотиви за убийството. Кметът на Гданск почина в болница на следващия ден въпреки усилията на лекарите да го спасят. Трагедията се разигра на концерт на открито в града по случай приключването на много популярна в Полша кампания за набиране на средства с благотворителна цел, наречена \"Големият оркестър за празнична помощ\". Организаторите на днешната траурна церемония помолиха жителите на Гданск и всички желаещи да се сбогуват с кмета да почетат паметта му, не като носят цветя и свещи, а като дарят средства за благотворителност. Затова днес по улиците на града излязоха доброволци на кампанията и представители на други организации.", "date": "2019.01.19", "title": "Хиляди поляци се сбогуваха с убития кмет на Гданск"}
{"url": "https://www.dnevnik.bg/sport/2019/01/19/3377339_livurpul_ocelia_v_golov_trilur_sreshtu_kristul_palas/", "text": "Лидерът във Висшата лига \"Ливърпул\" постигна инфарктна победа на своя \"Анфийлд\" над \"Кристъл палас\" с 4:3, която му позволи да увеличи преднината си в класирането. Червените отново се откъснаха на седем точки пред втория \"Манчестър сити\", който е и с мач по-малко. Мърсисайдци трябваше да обръщат своя съперник, който изненадващо водеше след първите 45 минути. \"Орлите\" от Лондон държаха и равенството четвърт час преди края. Андрос Таунсенд откри за гостите след 34 минути игра, но в началото на втората част \"Ливърпул\" обърна с два гола на Мохамед Салах и Роберто Фирмино в рамките на шест минути. В 65-ата минута \"Палас\" стигна до второ попадение, но 10 по-късно Салах вкара още веднъж за мърсисайдци. В заключителните 10 минути стана още по-драматично, като в добавеното време паднаха още два гола - Мане вкара за домакините, а Макс Майер се разписа за \"орлите\". Футболистите на Юрген Клоп не изиграха най-добрия си мач, като в големи периоди от срещата допуснаха редица грешки. В отбрана много пъти червените бяха колебливи. \"Ливърпул\" взе седма поредна на \"Анфийлд\", но за пръв път от началото на сезона допусна повече от един гол на своя стадион. Освен това червените са запазвали мрежата си суха едва веднъж в последните четири мача за първенство. Юрген Клоп започна с Джеймс Милнър като десен бранител на мястото на контузения Трент Александър-Арнолд. Добрата новина за червените обаче беше завръщането на Жоел Матип в центъра на защитата. \"Кристъл палас\" предложи дефанзивна игра, като защитната и халфовата линии бяха много близо разположени една до друга. Гостите от Лондон разчитаха на контраатаки, но рядко Вилфред Заха, Андрос Таунсенд и Джордан Аю се оказваха в добри позиции с топката. В първите 20 минути футболистите на Рой Ходжсън се справяха отлично в отбрана, като буквално не даваха шансове на \"Ливърпул\" да притеснява вратаря Хулиан Сперони. Единственият път, в който стражът трябваше да се намесва беше при удар на Матип още в осмата минута. Постепенно импулсът в играта на червените се изгуби и Салах започна да играе все по-рядко с топката. Роберто Фирмино също остана изолиран и трябваше да се прибира много назад, за да играе с топката. Друг от офанзивните играчи Наби Кейта пък грешеше прекалено често. В 34-ата минута гостите от Лондон успяха да открият резултата след прекрасна контраатака. Заха беше изведен отляво и напредна до крайната линия, след което върна подаване назад към точката на дузпата за Таунсенд. Крилото не сгреши и с плътен удар с левия крак изведе \"орлите\" напред – 0:1. Английският халф затвърди доброто си представяне срещу водещите тимове, след като вкара и на шампиона \"Манчестър сити\" при победата на своя тим. До края на първата част червените така и не успяха да притиснат съперника си. Напрежение се породи в самия край на полувремето, когато Салах падна лесно в наказателното поле и потърси дузпа. Това доведе до искания за симулация от играчите на \"Палас\". На почивката промени нямаше, но много бързо след подновяването на играта \"Ливърпул\" успя да изравни. Футболистите на Клоп се нуждаеха от едва 55 секунди, за да реализират в мрежата на Сперони. След удар от около 30 метра на Върджил ван Дайк, топката рикошира в Джеймс Макартър и отиде към непокрития Салах. Египтянинът се справи с трудната ситуация, при която топката падаше отгоре и с едно докосване я прати в мрежата. Звездата на \"Ливърпул\" се разписа за шести път в последните седем мача във Висшата лига. Салах пропусна да вкара единствено при загубата от \"Манчестър сити\" на 3 януари. Ранното попадение разби баланса в играта на \"Кристъл палас\" и гостите от Лондон започнаха много по-често да грешат. Те нямаха идея как да задържат топката и по този начин \"поканиха\" \"Ливърпул\" да ги атакува. В 53-ата минута мърсисайдци вече бяха напред в резултата след точно изпълнение на Роберто Фирмино. След статично положение бразилецът беше оставен непокрит и от около 12 метра стреля. Топката рикошира в Джеймс Томкинс и влетя неспасяемо в мрежата за втори път. Попадението на бразилеца се оказа №1000 за \"Ливърпул\" на \"Анфийлд\" в ерата на Висшата лига. Едва след 60-ата минута \"Кристъл палас\" се активизира и започна да поставя домакините под напрежение. Това стана основно чрез флангови атаки отляво, където Заха имаше голямо предимство срещу по-бавния Милнър. В първите няколко случая гостите стигнаха до удари или разбърквания, но в 65-ата минута отбраната на мърсисайдци не реагира. Лука Миливоевич центрира от корнер, а Джеймс Томкинс се оказа непокрит на далечната греда и с глава засече – 2:2. Радостта на гостите не траеше много дълго, след като те много бързо допуснаха отново да бъдат притиснати. Футболистите на Ходжсън отново действаха нервно без да имат нужното хладнокръвие. Четвърт час преди края \"Ливърпул\" вкара за трети път след много груба грешка на Сперони. Вратарят не се намеси адекватно при центриране на Милнър, чуквайки топката зад гърба си и на самата голлиния Салах я прати в мрежата. Египтянинът вкара своя 50-и гол във Висшата лига в едва 72-ия си мач. В историята на надпреварата само Анди Коул (65), Алън Шиърър (66) и Рууд ван Нистелрой (68) са стигали по-бързо до 50 попадения. В последните 10 минути отново \"Палас\" беше тимът, който натискаше повече. Именно Заха беше играчът, който се нагърби най-много да играе с топката и в рамките само на няколко минути изкара два жълти картона на Милнър. Десният бек на мърсисайдци два пъти закъсня при шпагати срещу нападателя, за които беше изгонен. Пред тима обаче се откриха пространства за контраатака и по този начин падна четвърти гол за домакините. Негов автор стана Садио Мане в добавеното време. Буквално секнди по-късно и \"Палас\" стигна до нов гол. След грешка в отбраната топката стигна до резервата Макс Майер и той реализира за трети път в мрежата на мърсисайдци.", "date": "2019.01.19", "title": "\"Ливърпул\" оцеля в голов трилър срещу \"Кристъл палас\" на \"Анфийлд\""}
{"url": "https://www.dnevnik.bg/sport/2019/01/19/3377358_junaited_specheli_za_sedmi_poreden_put_pri_solskiar/", "text": "Манчестър юнайтед\" излезе на пето място в класирането след победа с 2:1 над \"Брайтън\" на своя \"Олд Трафорд\". \"Червените дяволи\" спечелиха за седми пореден път при новия си мениджър Оле Гунар Солскяр и за шести във Висшата лига. Съставът вече има 44 точки, с три повече от \"Арсенал\", който по-късно играе с \"Челси\". Попаденията за \"червените дяволи\" отбелязаха Пол Погба от дузпа и Маркъс Рашфорд още преди почивката. За \"Брайтън\" се разписа Паскал Грос, но гостите нямаха сили за нещо повече. \"Юнайтед\" беше много активен от самото начало, като само в епизодични моменти \"Брайтън\" изобщо стигаше до ситуации пред Давид де Хеа. Още в 15-ата минута \"червените дяволи\" можеха да открият, но тогава удар на Рашфорд беше избит на самата голлиния от Шейн Дъфи. Постепенно \"Юнайтед\" започна да натиска гостите все повече и да праща повече играчи в предни позиции. В 27-ата минута \"червените дявол\" получиха дузпа за нарушение срещу Пол Погба. Французинът нахлу мощно отдясно, но беше съборен. Той се нагърби с изпълнение на удара от 11-те метра и не сгреши. Французинът вкара своя осми гол от началото на сезона. В самия край на първата част домакините стигнаха и до втори гол, който до голяма степен улесни задачата им. Диого Далот подаде хитро към Рашфорд, той финтира двама играчи до самата крайна линия и с фалцов удар прати топката в мрежата. След почивката беше много интересно, като \"Юнайтед\" допусна неочаквани грешки в защита. При една от тях в 72-ата минута Грос се разписа и върна напрежението. Дейви Прьопер центрира ефектно с външен фалц, Грос се пребори с Виктор Линдельоф и с хубав удар вкара.", "date": "2019.01.19", "title": "\"Юнайтед\" спечели за седми пореден път при Солскяр"}
{"url": "https://www.dnevnik.bg/bulgaria/2019/01/19/3377081_akreditaciite_na_universitetite_-_ednovremenno_i_po/", "text": "Нови правила за институционалните и програмните акредитации на университетите планира да предложи образователното министерство този февруари. Промените ще бъдат част от новите текстове в Закона за висшето образование, които работна група между експерти от ведомството и представители на висшите учебни заведения подготвят. Една от промените касае институционалните акредитации на университетите, която в момента се прави на няколко години. Министър Красимир Вълчев обясни пред \"Дневник\", че пълна институционална акредитация на висшите учебни заведения ще се прави само първоначално, като се проверяват всички ресурси. След това институционалната акредитация ще е средно претеглената оценка от програмните акредитации. В същото време обаче министърът планира да предложи мораториум за откриване на нови университети. Програмните акредитации във всички университети ще се правят по едно и също време. Това значи, че специалностите в едно и също направление във факултетите на различните университети ще се оценява едновременно. Предвижда се в акредитацията да участват професионални оценители, а не само лица от академичната общност. Един преподавател ще може да участва в акредитацията на само на един университет. Основните критерии ще бъдат професионалната квалификация на преподавателския състав, функционирането на вътрешната система за качество, както и материалната база и собственост. Целта е да се увеличи тежестта на точните показатели, като тези за научната дейност, обясни министър Вълчев. Предстои да се направи и национална карта на висшето образование у нас.", "date": "2019.01.19", "title": "Акредитациите на университетите - едновременно и по нови правила"}
{"url": "https://www.dnevnik.bg/sport/2019/01/19/3377224_grigor_dimitrov_shte_igrae_s_tiafo_v_nedelia_rano/", "text": "Григор Димитров ще мача си от осминафиналите на Australian Open рано сутринта в неделя. Българинът ще играе с празнуващия 21-вия си рожден ден Франсис Тиафо не преди 4.00 часа. Срещата е втора в програмата на \"Мелбърн корт\", която започва с мач на двойки. Димитров и Тиафо ще се изправят един срещу друг за втори път в турнир от АТП. Първата им среща беше в осминафиналите на мастърса в Синсинати, когато българският тенисист спечели  драматична победа със 7:6 (1), 3:6, 7:6 (4) . Двамата имат и един неофициелен мач помежду си през 2018 г.. Те се срещнаха в първата среща от демонстративния турнир купа \"Лейвър\", а  Димитров се наложи убедително с 6:4, 6:1. За бившия №3 в света предстои трето поредно участие в осминафиналите на Australian Open и четвърто в последните пет години. Той спечели три от досегашните четири - срещу Ник Кириос през 2018 г., Денис Истомин през 2017 г. и Роберто Баутиста Агут през 2014 г. Единствената му загуба в тази фаза на турнира беше срещу бъдещия финалист Анди Мъри през 2015 г. При победа срещу Тиафо го очаква среща с победителя от мача между Рафаел Надал и Томаш Бердих. След  успеха си срещу италианеца Томас Фабиано  българският тенисист каза, че  се вижда на прав път .", "date": "2019.01.19", "title": "Григор Димитров ще играе с Тиафо в неделя рано сутринта"}
{"url": "https://www.dnevnik.bg/bulgaria/2019/01/19/3377191_libiiskata_durjavna_korabna_kompaniia_razprostrani/", "text": "Либийската държавна корабна компания Libyan Navigator Limited, разпространи официално писмо със своята позиция по спора с българския консорциум \"Булгргеомин Лтд\" за собствеността върху танкера BADR (BDIN). На 22 декември миналата година, в навечерието на коледните и новогодишните празници и  в нарушение на оповестено дни по-рано съдебно решение, корабът бе предаден на \"Булгаргеомин Лтд\"  от съдия изпълнител Тотко Колев. След смяна на екипажа, флага и името му той напусна българските териториални води и остана на котва в открито море до 15 януари. Тогава със заповед на директора на Изпълнителна агенция \"Морска администрация\" Живко Петров плавателният съд  беше върнат в Пристанище Бургас, където очаква решение на казуса със собствеността му . С писмото, разпространено вчера, Libyan Navigator Limited потвърждава данни от разследван на сайта \"Бивол\", според които екипажът и флагът на кораба са били променени със сила, приложена от служители на \"Гранична полиция\", Морска администрация\" и частни охранители, наети от \"Булгргеомин Лтд\". Пак според либийската държавна корабна компания още на 27 декември м.г., държавните морски власти в Панама са отнели временния панамски флаг, под който е плавал BADR като са обосновали това свое действие с мотива, че той е бил издаден въз основа на фалшиви документи, подадени от \"Булгаргеомин Лтд.\"! \"Не можехме да повярваме, но въпреки всички наши писма и проведените среши с български институции рано сутринта на 28 декември, под прикритието на нощта, нашият кораб напусна Пристанище Бургас с разрешение, издадено от Българската морска администрация\", пише в писмото на Libyan Navigator Limited. Според неговия текст в дните от 21 до 27 декември м.г. всички български власти, имащи отношение към случая, са били информирани в детайли за спора с \"Булгаргеомин Лтд.\" . В писмото се твърди също, че информацията е била изпратена до Министерството на правосъдието, Министерството на вътрешните работи, Гранична полиция, Морската администрация, Министерството на външните работи. С писмото си Libyan Navigator Limited предупреждава, че \"за отплаването на BADR от Бургас с на практика отнет панамски флаг, както и за насилието, упражнено над екипажа му от \"Морска администрация\" и \"Гранична полиция\" от българската държава ще бъде потърсена сериозна материална и морална отговорност\". Към писмото на либиската държавна морска компания са приложени копия от 26 различни документа, илюстриращи твърденията, които се съдържат в него. Становището на Libyan Navigator Limited бе разпространено само два дни, след като в сряда Правтелствената информационна служба съобщи за  телефонен разговор на премиера Бойко Борисов с либийския му колега Файез Сарадж . Според текста на съобщението двамата тема на разговора е бил именно  казусът със задържането на кораба   BADR. Сарадж е благодарил на Борисов и на българското правителство за тяхната навременна намеса и демонстрираното желание казусът да приключи с положителен за двете страни край. \"Пред българския премиер Файез Сарадж подчертал, че благоприятният развой на събитията ще даде много силен знак за бъдещото сътрудничество между България и Либия, както и допълнителен импулс на двустранните и икономическите отношения между двете държави\", се казва още в съобщението на Пресцентъра на Министерския съвет.", "date": "2019.01.19", "title": "Либийската държавна корабна компания разпространи своята версия по случая с кораба BADR (BDIN)"}
{"url": "https://www.dnevnik.bg/zelen/2019/01/19/3349004_kak_sa_zashtiteni_delfinite_i_drugi_kitopodobni_v/", "text": "В Черно море има  И трите са защитени от   - националния закон, който транспонира за България европейските природозащитни директиви (за местообитанията и за птиците), които определят правилата за опазване на европейското природно наследство чрез мрежата \"Натура 2000\". Афала (бутилконос делфин,  )                      Гръбният плавник на афалата е голям и триъгълен, наклонен назад. Афалата е вписана в Червената книга на България като \"уязвим\" вид.  (Морска свиня, Phocoena phocoena relicta) Гръбният плавник е нисък и заоблен. Зъбите са странично сплеснати, а не конични, както при другите делфини. Той също е вписан в Червената книга като \"уязвим\". (На снимката в началото на текста.) (Delphinus delphis ponticus):                      Гъбният плавник на обикновения делфин е триъгълен и слабо извит назад. Обикновеният делфин е \"незастрашен\" вид. Природозащитен статут И трите вида черноморски китоподобни са определени като - тоест, поради сравнително изолираното си местообитание, те не се намират другаде. Всеки от тях е обект на защита от българските зони от \"Натура 2000\" по силата на Закона за биологичното разнообразие. Според експерта на сдружение \"Зелени Балкани\" Димитър Попов, \" - след   популациите се възстановяват бавно; - Големият  на Черно море, причинен от свръхулов и навлизането на инвазивни видове. Например, подобната на медуза ктенофората мнемиопсис причинява драстичен спад в популацията на хамсията, защото се храни с т.нар. зоопланктон, в който е хайверът на рибите. Така този инвазивен вид намалява основния хранителен ресурс за китоподобни и по-едри хищни риби;  - те са сравнително ново явление и до голяма степен се дължат на значителния срив в рибните запаси в Черно море.  (основно дънни хрилни мрежи, ползвани за калкан и акули), което засяга основно морската свиня и в по-малък мащаб афалата; - В последните години   се засилва в резултат от увеличени сеизмични проучвания за нефт и газ и военноморски учения, които ползват сонари и взривни вещества. Според  Сдружение за дива природа \"Балкани\" , друга основна заплаха е стопанският и любителски  , защото той унищожава дънните организми и екосистеми, които са хранителната база за делфините и техни местообитания. В Черно море най-многобройни са обикновените делфини – те са десетки хиляди, като е възможно да достигат и над 100 000. Муткурът наброява вероятно няколко десетки хиляди, като със сигурност е под 50 000, а от афалата има най-малко - предполага се, че около няколко хиляди. Димитър Попов уточнява: \"Оценка на популациите на китоподобните се прави трудно и за такива силно мобилни видове се счита, че такава оценка е нужно да се прави на ниво Черно море. Последното по-мащабно проучване, обхващащо Изключителните икономически зони на България, Румъния и част от ИИЗ на Украйна, което комбинира наблюдения с плавателен съд и самолет, е проведено през юли 2013 г.\" Счита се, че афалата и муткурът обитават основно шелфовата зона край брега, а обикновеният делфин - открито море. Тъй като видовете са силно мобилни, това разпределение е условно и проучванията показват, че и трите вида се срещат във всякакви зони. Има регистрирани случаи и на навлизане в пристанища, а муткурите са чести посетители на Варненското езеро.  13 зони от \"Натура 2000\": езеро Дуранкулак, езеро Шабла-Езерец, комплекс Калиакра, Аладжа банка, Галата, Камчия, плаж Шкорпиловци, Емона, Емине-Иракли, Ахелой-Равда-Несебър, Отманли, Ропотамо, Странджа Те раждат  Единствено муткурът може да има малко всяка година. Афалата изяжда средно 7 кг риба на ден, а муткурът - средно 4.3 кг риба на ден Димитър Попов:  Като първи нужни стъпки е нужно обявяване на защитените зони със заповеди от министъра на околната среда и водите, изготвянето на планове за управление и създаването на управляващи органи за тези зони. Проучването на китоподобните е важна дейност, която ще подпомогне планирането на управлението и определянето на най-чувствителни зони.\" \"Зелени Балкани\"  развиват изследователска и популяризаторска дейност за китоподобните от 2005г. Те организират презентации, морски полеви наблюдения, изследвания на изхвърлени на брега делфини, самолетни и сателитни проучвания. Провеждат обучения за доброволци и експерти от публичната администрация и развиват гражданската наука за Черно море чрез мобилно приложение и убесайт blackseawatch.org.  Сдружение за дива природа \"Балкани\"  работи по минимизиране на конфликтите на риболовци с китоподобни. През 2015 и 2016г. те въвеждат пилотно ползване на модерни устройства (пингъри) за предотвратяване на щети и заплитания на китоподобни бозайници в рибарските мрежи по Северното Черноморие. Гражданското сдружение \"Да запазим Корал\" е много активно в събиране на данни за изхвърлени на брега китоподбни и  анализи на причините  за тези случаи и постоянстващите заплахи за защитените видове китоподобни. През 2017 и 2018 г. \"Зелени Балкани\" провеждат общо 3 експедиции за проучване на китоподобни в българските териториални води. През октомври 2018г. изнасят серия от презентации за деца (Шабла и Поморие) и студенти (Пловдив) за черноморските видове китоподобни, които са определили като  флагови видове за \"Натура 2000\"  и един от акцентите в популяризаторската си програма \"Натура 2000 в България - нови хоризонти\", финансирана от програма Лайф на Европейската комисия.", "date": "2019.01.19", "title": "Как са защитени делфините и други китоподобни в България"}
{"url": "https://www.dnevnik.bg/sport/2019/01/19/3377227_serena_uiliams_stigna_vtorata_sedmica_v_melburn_sled/", "text": "Носителката на 23 титли от Големия шлем в тениса Серена Уилямс продължи силното си представяне на Australian Open и с голяма увереност достигна до четвъртия кръг. Американката спечели с 6:2, 6:1 срещу украинската тийнейджърка Даяна Ястремска. Седемкратната шампионка от Мелбърн стигна осминафиналите след едва девет загубени гейма в трите си мача досега. Най-напред  тя записа рекордно бърз успех за 48 минути при 6:0, 6:2 срещу Татяна Маря , а след това  се наложи с 6:2, 6:2 срещу Южени Бушар . За място в четвъртфиналите Уилямс ще спори с победителката от мача между сестра си Винъс Уилямс и най-високо поставената в схемата Симона Халеп. Серена Уилямс нямаше никакви затруднения срещу 18-годишната Ястремска. Американката имаше голямо преимущество във всички показатели. Тя изпълняваше по-добре сервис, направи 20 печеливши удара срещу 14 на съперничката си, а украинката допусна двойно повече непредизвикани грешки (26 срещу 13). Мачът започна вихрено за Уилямс, която след два пробива поведе с 4:0 и леко взе сета. Във втория Ястремска взе първия си сервис-гейм за 1:0, но натам американката влезе в серия от шест поредни гейма и това я изведе до победата. След последната точка седемкратната шампионка впечатли с окуражителните си думи към младата си съперничка. \"Недей да плачеш, справи се чудесно\", каза тя на Ястремска.  Шампионката от US Open Наоми Осака също вече е в осминафиналите. Японката направи обрат за 5:7, 6:4, 6:1 срещу 27-ата в света Су Вей Хсие.", "date": "2019.01.19", "title": "Серена Уилямс стигна втората седмица в Мелбърн след само девет загубени гейма"}
{"url": "https://www.dnevnik.bg/skorost/avtomobilna_industriia/2019/01/19/3376909_s_nad_108_mln_proizvedeni_avtomobila_slovakiia_postavi/", "text": "Словакия отчете поредна рекордна година за автомобилната индустрия. През 2081-та в страната са сглобели над 1.08 млн автомобили, предаде сайтът The Slovak Spectator. Така Словакия затвърждава позицията си на страната с най-много произведени коли на 1000 души население. Става въпрос за 198 автомобила, при 190 година по-рано. Очакванията за 2019 година са автомобилните заводи в Словакия да произведат 1.15 млн. коли. Увеличението ще дойде от новата мощност на \"Ягуар Ленд Роувър\" в Нитра, която ще влезе в първата си пълна година. Поглед към ситуацията в момента показва, че най-много коли в страната се правят в най-стария и най-голям завод - този на \"Фолксваген\", който през 2018-та е произвел над 400 хиляди коли. Фабриката на \"Киа Мотърс\" край Жилина е пуснала повече от 333 хиляди автомобила, което все пак е с около процен по-малко от 2017-та. Заводът на групата ПСА в Търнава поставя рекорд със скок на производството от 5.1% до 352 007 коли. Според президента на Асоциацията на словашката автомобилна индустрия Александер Матишек тези резултати радват, но пред бранша предстоят предизвикателства. \"В автомобилната индустрия предстоят сериозни промени и тази година предизвикателства няма да липсват\", казва той. Става дума основно за производството на автомобили с по-ниски нива на вредни емисии, трудното намиране на квалифицирана работна ръка, непредвидимата бизнес среда и намаляване на средствата за проучвания и развитие.", "date": "2019.01.19", "title": "С над 1.08 млн. произведени автомобила Словакия постави нов рекорд"}
{"url": "https://www.dnevnik.bg/sviat/2019/01/19/3377056_shte_se_promeni_li_komunisticheska_kuba/", "text": "Куба е на прага на най-сериозното преустройство на правителството си от десетилетия, на фона на засилващата се критика и разочарование на населението от мудната икономика и бюрокрацията. Ако през следващия месец Куба приеме нова конституция, както се твърди в новините по държавните медии, ще възникнат нови изпълнителни длъжности, от премиер до губернатори на провинции и кметове на общини. Те ще бъдат създадени с цел да се намали натовареността на отделни фигуранти като президента и да се постави по-силен акцент върху изпълнението на политическите решения. Очакваната реформа предвижда намаляване на правомощията на ръководствата на провинциите и засилване на ръководствата на общините в тази страна с размерите на американския щат Пенсилвания. \"Всички предложени в конституцията структурни промени в правителството са явно предназначени да подобрят ефективността \", заяви Уилям Лео Гранде, преподавател по държавно управление в Американския университет. \"Например новият пост на министър-председателя предвижда фигура, която да упражнява надзор върху министерствата\". Предложените изменения съвпадат с продължаващите икономически реформи на системата в съветски стил. Те предвиждат по-силно управление, изразяващо се в даване на повече самостоятелност на държавните компании и въвеждане на данъчна система след повече от половин век без преки данъци. Мандатът на районните представители, които са единствените излъчвани чрез избори ръководители в Куба, ще бъде удвоен на пет години, а председателите на общинските съвети и кметовете ще образуват съвети на провинциите начело с губернатора, които ще заменят провинциалните парламенти. Районните представители досега образуваха общинските събрания и избираха местните им ръководители. След промените те ще одобряват също така и предложените от президента губернатори, които ще са натоварени с координацията между националното и общинското ниво. Според Берт Хофман, експерт по Латинска Америка в Германския институт за глобални и регионални изследвания, новия кубински президент Мигел Диас-Канел \"иска да покаже, че иска модернизация и също така да демонстрира, че постига промени\". Подобно на Лео Гранде, Хофман твърди, че икономическите реформи вървят с бавно темпо, защото изглежда има съпротива и липса на съгласие в ръководството на комунистическия остров начело с Диас-Канел. \"По тази причина той се захваща с институционална реформа, която не засяга директно мощни интереси и в рамките на която може да постигне напредък. Тя ще му позволи също така да вкара нови кадри и да укрепи властта си\", посочва Хофман. Предизборните кампании са забранени в Куба, а кандидатите за районните постове се определят на срещи по квартали. Няма изискване те да са членове на комунистическата партия и мнозина от тях са независими, но само няколко опозиционери са участвали в надпреварите. През 2017 г. им бе забранено да го правят. Кандидатите за провинциалните парламенти и за Националното събрание не се избират с пряко гласуване. Комисии, образувани от представители на контролирани от Комунистическата партия организации (като федерацията на профсъюзите, например) ги включват в листа, която да преминава и през обществено гласуване. Те, на свой ред, избират представителите на изпълнителната власт. При положение, че бъде одобрена новата конституция, в бъдеще единствено депутатите в 605-членното Национално събрание ще бъдат излъчвани чрез непряко гласуване. По време на обществения дебат за конституцията, преди да бъде изготвен окончателният вариант, дискусията беше доминирана от въпроси като еднополовите бракове и социалната справедливост, според правителството, докато хиляди граждани изразиха различни опасения във връзка с избирателната система. В същото време, докато държавните медии призовават кубинците да гласуват с \"да\", дебатът дали да се гласува за или против новата конституция се разгаря сред по-малкия процент от населението с достъп до интернет. \"Ще гласувам с \"не\", защото член пети от конституцията оставя страната в ръцете на комунистическата партия за векове напред\", написа в Туитър Йоани Санчес, най-известният кубински блогър и редактор на онлайн вестник. /БТА", "date": "2019.01.19", "title": "Ще се промени ли комунистическа Куба"}
{"url": "https://www.dnevnik.bg/razvlechenie/2019/01/19/3376995_arpedjione_tri_sonati_violonchelo_i_piano/", "text": "Арпеджионе е музикален инструмент от 19 век, наподобяващ китара с лък. Соната \"Арпеджионе\" е може би най-значимото, останало в наши дни, произведение за него. Днес творбата на Франц Шуберт най-често се изпълнява на виолончело. Така ще звучи и на 23 януари, когато любителите на музикалната класика ще имат възможност да я чуят в изпълнение на виолончелиста Стефан Хаджиев и пианистката Венета Нейнска. Програмата включва още две сонати - първата е на Бенджамин Бритън и е посветена на големия виолончелист Мстислав Ростропович, а втората - на Клод Дебюси. \"Арпеджионе\" е част от  цикъла камерни концерти \"Мотив\" , които следват концепцията за ограничен брой зрители и непосредствено общуване между музикантите и публиката. В духа на тази идея е подбрано и мястото - къщата музей \"Борис Христов\" на столичната улица \"Цар Самуил\" №43 . Тази година - в четвъртия си сезон, \"Мотив\" артисти от Полша, Великобритания, САЩ, България, Латвия, Узбекистан, Испания и Франция. Концертът започва в 19.30 ч. Местата в залата са 50, а билети се продават на  страницата на концерта , на касите на Eventim в страната или  онлайн  и на място непосредствено преди събитието.", "date": "2019.01.19", "title": "\"Арпеджионе\": три сонати, виолончело и пиано"}
{"url": "https://www.dnevnik.bg/sport/2019/01/19/3377231_koi_e_pavel_kolev_-_chovekut_natovaren_da_promeni/", "text": "Левски\" се насочи към поредната си мащабна управленска промяна в последното десетилетие. В петък следобед  клубът обяви пълна смяна на състава на управителния съвет . Успоредно с това свика и общо събрание на 6 март, на което според \"Нова телевизия\" се очаква и нова смяна на собствеността. Пълната власт на \"Георги Аспарухов\" получава Павел Колев, който до дни официално ще влезе в ролята си на изпълнителен директор. Досега заместник изпълнителен директор на Българския футболен съюз (БФС), той идва с високи очаквания и получава огромната отговорност да изведе \"Левски\" от тежкото състояние, в което се намира. Тези очаквания се засилват и от пълната картина, която макар и все още неясна, сочи към големи промени в клуба. Впечатление в развоя направи, че  само преди седмица Колев отказва предложението на Спас Русев , защото не вижда ясна стратегия за бъдещето в плановете на клуба. \"Голямото разминаване беше за дългосрочното развитие на клуба. Такива гаранции не получих. С това тази тема приключи\",  каза Колев на 11 януари . Човекът с футболното образование Дълги години Колев беше спортен журналист във вестник \"24 часа\". През 2009 г. започна пътя си във футболния съюз като пресаташе. Успоредно той насочи вниманието си към образование, свързано с ръководенето на спортни клубове и организации. Преди няколко месеца Колев се дипломира в Лимож като магистър в програма за управление на европейския спорт. В последните години Колев се утвърди като едно от най-дейните лица в управленската структура на БФС. Той участва в организацията на Евро 2015 за юноши до 17 г., като след добрите оценки беше повишен в заместник изпълнителен директор на БФС. Колев беше в основата на съставянето на  стратегията за развитие на БФС . \"Впечатлен съм от личните му качества, отличното му футболно образование и работата му в Българския футболен съюз. Това ме накара да му гласувам доверие и очаквам от него да направи пълна реформа в клуба и детско-юношеската школа\",  каза наскоро собственикът на \"Левски\" Спас Русев . Отделно, Колев е и привърженик на \"Левски\". Той е близък с тандема от основата на успехите отпреди десетилетие Наско Сираков и Станимир Стоилов. Автор е на биографичната книга за Сираков \"Единакът\". Игри на високо Според информацията на \"Дневник\" дългосрочната цел, поставена пред Колев, е клубът да спре да губи пари и да започне да се самоиздържа. Новият изпълнителен директор е искал информация за действителното състояние на клуба и достатъчна власт, за да може да развие идеите си. Влизането му в клуба съвпада с  раздялата на Стоилов с националния отбор на Казахстан , което отново подхрани твърденията за връщане на треньора на \"Георги Аспарухов\". Първите задачи пред клуба ще са до края на февруари да се платят задълженията, за да може \"Левски\" да избегне  изваждане от евротурнирите за един сезон . Самият Колев каза, че ситуацията, свързана с наказанието за европейските клубни турнири, не е драматична.  Без съмнение, ключов момент ще е общото събрание на 6 март, където се очакват още промени на по-високо ниво. В последните седмици се появиха твърдения за влизане на Васил Божков в \"Левски\". От пресслужбата на неговата \"Нове холдинг\" преди ден отрекоха пред \"Дневник\". \"Има много слухове, но към момента няма нищо, което да води натам. Ако има нещо, ние ще го обявим официално\", посочиха от компанията. В края на декември  свързваната с Божков \"Ефбет\" смени \"Виваком\" като генерален спонсор на клуба . Другите двама нови членове на управителния съвет - Ели Шопова и Найден Димитров, са непознати лица. За Шопова се появяват връзки към компания от орбитата на Божков - \"Инфра Холдинг\" АД, където тя е била назначена в одитния комитет преди две години. Компанията се управлява от сина на Васил Божков - Антон.", "date": "2019.01.19", "title": "Кой е Павел Колев - човекът, натоварен да промени затъналия \"Левски\""}
{"url": "https://www.dnevnik.bg/sport/2019/01/19/3377235_djokovich_dade_set_na_shapovalov_no_produlji_kum/", "text": "Новак Джокович си гарантира участие на осминафиналите в Australian Open след победа над младия талант Денис Шаповалов 6:3, 6:4, 4:6, 6:0. Шесткратният шампион показа две лица в срещата, като през голямата част беше на много високо ниво, но на моменти загуби концентрация. Той се нуждаеше от 2.25 часа, за да пречупи 27-ия в света. За пръв път от началото на турнира Джокович даде сет на съперника си. Дотук той имаше две трисетови победи над Мичел Крюгер и Жо-Вилфред Цонга. При 15-ото си участие в Мелбърн световният №1 стига за 12-и път до втората седмица. Джокович има две отпадания в първи кръг (2005 и 2006) и едно във втори (2017 г.). През миналата година сърбинът напусна именно в осминафиналите, където изненадващо загуби от корееца Хьон Чун. В следващия кръг Джокович ще срещне Данийл Медведев, срещу когото има две победи в два мача. \"След загубения сет се опитах да укротя бурята, да се успокоя. Той игра добре в третия сет и показа качествата си, докато аз допуснах срив\", каза Джокович. Той изрази несъгласието си с пускането на светлините в 17 ч. местно време. Това предизвика нерви от негова страна по време на мача. \"Мисля, че няма нужда, всички виждаме топката добре, но ми обясниха, че го правят заради камерите\". Джоокович завърши срещата с пет аса и четири двойни грешки. Той сервираше около 60%, като спечели 75% от точките при първото си подаване. Сърбинът реализира едва 16 уинъра по време на двубоя, но принуди Шаповалов да греши много. Непредизвиканите грешки за канадеца бяха 57 срещу 21 уинъра. Мачът започна с много стабилна игра на Джокович, който още в третия гейм успя да пробие подаването на своя съперник и да поведе с 2:1. Серията от поредни геймове на сърбина се увеличи до четири, за да поведе той още по-уверено. Едва тогава Шаповалов го спря, когато на свой ред проби, но не успя да задържи момента на психологическо предимство. Канадецът изигра неубедителен девети гейм, който позволи на Джокович да пробие и да затвори първата част с 6:3. Двамата играеха бързо, с размяна на много удари от основната линия, а дългите разигравания липсваха. Във втория сет геймовете приключваха много бързо и без да има точки за пробив за някой от двамата тенисисти. Все пак в последния възможен момент Джокович отново проби и спечели втората част с 6:4. Загубеният втори сет окончателно свали гарда на Шаповалов и той се предаде лесно в третата част. Световният №1 поведе бързо с 3:0 преди канадецът да открие сметката си в сета. Всичко изглеждаше приключило, след като Джокович имаше аванс от 4:2 и свой сервис, но допусна колебания, а освен това започна да недоволства от светлината, което допълнително го разконцентрира. Осветлението на корта беше запалено заради телевизионното излъчване , което ядоса шесткратният първенец. Шаповалов стигна до едва втората си точка за пробив и отново взе подаването на световния №1. Канадецът спечели последните четири гейма от сета, с което върна интригата в срещата. Той стана и първият тенисист през тази година, който взима сет от Джокович в Мелбърн. Сърбинът получи и предупреждение от съдията на стола, заради нецензурен език и няколко случая, в които изпусна нервите си. Въпреки всичко Джокович успя да се събере и да заиграе на нивото от първите два сета. Той без проблеми поведе с 4:0, като реализира два пробива. В крайна сметка Шаповалов не успя да се възстанови и дори не взе гейм в четвъртата част, напускайки надпреварата. Следващият съперник на Джокович Медведев победи бившия представител на топ 10 Давид Гофен. 6:2, 7:6 (3), 6:3 след 2.03 часа игра. След два мача с по пет сета, този път лесно напред продължи Кей Нишикори. Японецът, който е девети в ранглистата победи със 7:6 (6), 6:1, 6:2 Жоао Соуса от Португалия. Нишикори ще играе в осминафиналите с Пабло Кареньо-Буста, който надви Фабио Фонини в четири сета. В осминафиналите ще играе и Милош Раонич, който се справи в три сета с Пиер Юг Ербер – 6:4, 6:4, 7:6 (6). Канадецът се нуждаеше от 2.04 часа, за да продължи напред, като записа 24 аса в срещата. В следващата фаза той ще чака Александър Зверев или представителят на домакините Алекс Болт. При дамите очаквани победи записаха Наоми Осака, Мадисън Кийс и Елина Свитолина. Осака имаше трудности срещу Хсиех от Тайпе, като трябваше да обръща след 5:7, 6:4, 6:1. След три сета напред продължи и Свитолина, която победи китайката Жанг 4:6, 6:4, 7:5. Мадисън Кийс имаше най-лесен двубой, като победи Елизе Мертенс с 6:3, 6:2.", "date": "2019.01.19", "title": "Джокович даде сет на Шаповалов, но продължи към осминафиналите"}
{"url": "https://www.dnevnik.bg/sviat/2019/01/19/3376977_britanci_glasuvali_za_brekzit_sega_agitirat_plamenno/", "text": "След като гласуваха за Брекзит на референдума от 23 юни 2016 г., някои британци промениха мнението си и сега агитират за оставане в европейския блок. Гари Мейлин си спомня прекрасно месеците преди референдума. И защо в деня на този исторически вот е избрал, подобно на 51.9 процента от британците, да гласува за разтрогване на брака, продължил повече от 40 години. \"Исках Обединеното кралство да си възвърне суверенитета\", каза 38-годишният късокос мъж с безгрижно изражение от Норич (Източна Англия). \"Регионът, в който живеех, беше до голяма степен настроен в подкрепа на оттеглянето. Моят депутат подкрепяше Брекзит. Всичко, което чух, беше в този дух, така че аз самият стигнах до заключението, че бихме могли  да обвиняваме ЕС  за много проблеми\", добави той. Но днес, ако трябваше да се направи отново, \"бих гласувал без колебание да остана\" в Европейския съюз, каза той. \"Разбрах, че страната няма да успее да се справи сама\", каза той. \"Ако разгледаме сегашното състояние на света, с Доналд Тръмп в Съединените щати, възхода на Китай, Путин в Русия, в наш интерес е да бъдем силни в обединена Европа\". След няколко часа той ще отиде с дузина \"разкаяли се\" в Уестминстър, център на властта в Лондон, за да се срещне с британски депутати и да им разкаже историята си, както и защо се бори  да спре Брекзит . Инициативата бе организирана от движението RemainerNow, създадено по инициатива на еврофила Андрю Дейвидсън. \"Референдумът от 2016 г. ме остави в състояние на шок, аз се страхувах за страната, исках да направя нещо\", каза той и изрази надежда, че движението, чието име идва от използвана ключова дума в социалните мрежи, ще \"повлияе на дебата\" и ще насърчи други брекзитъри да променят позициите си. \"Напрежение\" Движението възлага надеждите си на неотдавнашни социологически проучвания, които сочат, че в случай на  нов референдум  - вариант, изключен от правителството, но набиращ популярност във Великобритания - вотът за оставане в ЕС ще надделее (54 на сто) според обобщени резултати от проучвания на общественото мнение, направено от неправителствената организация What UK Thinks. Тази промяна се обяснява най-вече със страха от потенциални икономически затруднения след Брекзит. \"Ако сте гласували да напуснете, но знаете, че икономиката ще пострада, шансовете да гласувате отново за напускане ще бъдат намалени наполовина\" каза Джон Къртис, преподавател по политика в университета \"Стратклайд\" (Шотландия), интервюиран от АФП. Кристофър Орам, с брада и тъмно яке с качулка, е в същата ситуация. През 2016 г., успокоен от обещанията за бъдещето, които правеха брекзитърите, той гласува за развода. \"После чух да се говори, че ще напуснем единния пазар и митническия съюз. Това е шокиращо, защото консерваторът Даниел Ханан каза, че никой не говори за застрашаване на отношенията ни с митническия съюз и единия пазар\", каза 28-годишният мъж, живеещ в Дорсет (в югозападната част на острова). \"Обещанията, които ни бяха дадени, не бяха спазени\", каза той и призна, че го е \"срам\", че не е проучил повече въпроса, преди да пусне бюлетината си в избирателната кутия. \"Не опитах да се информирам лично. Повярвах на това, което говореха хората по телевизията. Казах си: \"Те са депутати, трябва да знаят за какво говорят\". Това, че последователите на движението открито говорят за промяната на позициите си, не остава непременно без последствия. Гари Мейлин е бил тормозен в социалните медии. Кристофър Орам се скарал с най-добрия си приятел. \"Той е очарователен човек, но гласува за напускане и все още смята, че трябва да напуснем (ЕС). Това поражда напрежение между нас и нашите половинки ни помолиха да не говорим за Брекзит на масата\", каза той. Други са решили да не говорят повече с него. \"Това е тъжно. Имам право да променя мнението си\", добави той. /БТА", "date": "2019.01.19", "title": "Британци, гласували за Брекзит, сега агитират пламенно за втори референдум"}
{"url": "https://www.dnevnik.bg/sport/2019/01/19/3376842_machove_posrednosht_ili_kak_opasno_kusnite_dvuboi/", "text": "Часът минава 3 след полунощ, а Гарбине Мугуруса и Джоана Конта продължават битката си от втория кръг на Australian Open. Двете тенисистки правят вълнуващ мач, който обаче е помрачен от късното му изиграване. Гвоздеят в програмата на втория по големина корт \"Маргарет Корт арена\" предложи тест за Мугуруса, Конта и малкото сънливи зрители, останали да гледат двубоя на трибуните. В крайна сметка след 2.42 часа игра и 3.12 ч. местно време Мугуруса взе победата след 6:4, 6:7 (3), 7:5. Вълнуващият мач обаче остана на заден план заради горчивината, оставена от късния час, в който се изигра двубоя. Решението на организаторите да изпълнят програмата за деня повдигна въпроси около здравето на състезателите и невъзможността срещата бъде наблюдавана от повече хора. \"Сега ще закуся. Не мога да повярвам, че хората все още гледат. Правим го за вас, иначе защо бихме били тук\", каза Мугуруса след края на двубоя, като испанката се опита да скрие недоволството си. Въпреки желанието си да играят по-рано, двете тенисистки излязоха на корта 30 минути след полунощ. Двубоят се забави, защото преди него се изиграха два петсетови мача при мъжете. Срещите Кей Нишикори - Иво Карлович и Александър Зверев - Жереми Шарди отнеха по около четири часа за изиграването им. На Мугуруса и Конта е било предложено да се преместят на корт №3, който обаче е трябвало да бъде почистен заради екскременти от чайки. Това е обезсмислило смяната на игрището, което е щяло да бъде готово за игра също след полунощ. \"Не съм съгласна, че спортистите трябва да се натоварват физически в ранните часове. Не мисля, че е полезно за здравето, дори е доста опасно. Направихме страхотен мач и е жалко, че повече хора не успяха да го видят\", каза Конта след мача.  Бившата водачка в ранглистата Мария Шарапова се включи към обвиненията към организаторите. Според рускинята решението им е продиктувано от търсенето на финансова изгода.", "date": "2019.01.19", "title": "Мачове посреднощ, или как опасно късните двубои повдигнаха въпроси в тениса"}
{"url": "https://www.dnevnik.bg/bulgaria/2019/01/19/3377255_bulgariia_ekstradira_v_sasht_rusnak_obvinen_v/", "text": "Руснакът Александър Жуков, който е обвинен от властите на САЩ в компютърни измами за поне 7 млн. долара, е бил екстрадиран вчера от България в САЩ и се намира в затвор в Бруклин, щата Ню Йорк. Това написа в \"Туитър\" руското посолство в САЩ, съобщава БТА. \"В най-скоро време служители на генералното консулство на Русия в Ню Йорк ще посетят Жуков в затвора и ще му окажат цялото необходимо консулско съдействие\", добави посолството. Жуков бе задържан в България през ноември 2018 г. по молба на САЩ.", "date": "2019.01.19", "title": "България екстрадира в САЩ руснак, обвинен в компютърни измами за 7 млн. долара"}
{"url": "https://www.dnevnik.bg/zelen/2019/01/19/3377256_zamursen_e_vuzduhut_v_sofiia_i_oshte_12_grada/", "text": "Замърсен въздух със фини прахови частици отчитат датчиците на Изпълнителната агенция по околна среда (ИАОС) в София и още 12 града тази сутрин. Очаква се замърсяването да се задържи през целия ден. . В София стойностите са средно три пъти над допустимото. Такова е замърсяването и в Благоевград, а в Пловдив и Русе - два пъти над допустимите среднодневни концентрации. Запрашаване има и в Перник, Плевен, Велико Търново, Шумен, Хасково, Варна, Димитровград и Смолян. Леко раздвижване на атмосферата се очаква в следобедните часове, но то ще засегне предимно Североизточна България. По-осезаем ще бъде вятърът при преминаването на поредния средиземноморски циклон в средата на следващата седмица. Петте датчика в София на ИАОС, които предават данни в реално време към European Environment Agency (EEA) показват неколкократно превишаване на нормите в софийските квартали \"Надежда\", \"Хиподрума\", \"Младост\" и \"Павлово\" към 10 часа. В Дружба замърсяването е малко по-ниско, но също има превишаване на нормите. Датчиците на гражданската организация Airbg.info, чиито данни не се признават от властите, въпреки, че в само в София те са над 300, показват най-голямо замърсяване в \"Красно село\" в близост до \"Факултета\". В същото време системата на столична община, изработена от БАН, която трябва да предупреждава за опасност от замърсяване с фини прахови частици е с добри прогнози за днес и за утре.", "date": "2019.01.19", "title": "Замърсен е въздухът в София и още 12 града"}
{"url": "https://www.dnevnik.bg/razvlechenie/2019/01/19/3377026_filmovata_sreshta_na_dve_istoricheski_kralici_koito/", "text": "Филмът \"Кралицата на Шотландия\" още не е тръгнал по кината в България и ако искате да си запазите малка част от изненадите, които ви предстои да видите в него от 25 януари, може би ще е добре да подминете този текст, защото той е леко издайнически. В него ще се обръща внимание на историческите неточности в този иначе исторически филм, който всъщност изглежда и се опитва да бъде достоверен, но, за да подсили удоволствието от магията на киното, си позволява да кривне леко от онова, което казват изследователите на реалните събития около личностите на кралица Елизабет I и Мери Стюарт, кралицата на Шотландия. В своите два астрономически часа \"Кралицата на Шотландия\" се опитва да обхване история от над две десетилетия, затова и не е изнеандващо да има някои пропуски, пише изданието Digital Spy. Онова, което смущава историците в биографичния филм на Джоси Рурк по сценарий на автора на \"Къща от карти\" Бо Уилимон, е как набързо преминава през един много важен период какъвто е конфликтът между Елизабет I и Мери, кралицата на Шотландия. Това вероятно е и причината много от зрителите в киносалоните по света, където филмът вече се върти, да си тръгват малко объркани след финалните надписи, пише още изданието. Тук идва ред и на така че... преценете сами: Филмът започва с Мери (в ролята Сърша Ронан), която се е отправила към своята екзекуция през 1587 г., така че дори и човек да не е запознат добре с историческите факти, то още от началото разбира, че нещата не са се подредили добре за Мери. Това се вижда добре още в трейлъра. След това лентата пренася зрителя обратно през 1561 г., когато Мери Стюарт се завръща в Шотландия, след като първият й съпруг - Кралят на Франция Франсоа II, умира заради ушна инфекция. В сценария слабо е застъпено защо Мери е заплаха за братовчедка си Елизабет (в ролята Марго Роби). Католиците приемат Мери за законния наследник на трона, което кара защитничката на протестантите Елизабет да се притеснява от евентуален католически бунт. Вместо да се фокусира върху машинациите, породени от тази вражда, филмът се занимава повече с проблемите на Мери в Шотландия и по-специално тези, свързани с . От брат й, през втория й съпруг - братовчед й Хенри Стюарт, известен още като лорд Дарнли (в ролята Джак Лоудън) до протестантския проповедник Джон Нокс - всички те се опитват или да контролират решенията й, или да я премахнат от шотландския трон. Това оставя конфликта с Елизабет като сюжет, който се развива на втора линия. и сякаш проблемите, които им създават заобикалящите ги мъже им дават повод за взаимоуважение, пише \"Индипендънт\". Техните отношения излизат на преден план в края на филма, когато Мери търси помощ от братовчедка си и се опитва да избяга в Англия, след като е абдикирала от трона в полза на едногодишния си син - бъдещия крал Джеймс (VI в Шотландия и I в Англия). Двете кралици се срещат тайно, тъй като Мери търси помощ от Елизабет, а филмът оставя впечатлението, че арогантността на Мери води и до нейната гибел в крайна сметка. Такава среща реално не е известно да се е случвала, така че тук е и В телевизионно интервю от 17 януари актрисата Сърша Ронан обяснява защо най-важната сцена от филма всъщност никога не се е случвала в реалността. По думите й, след като зрителят е гледал историите на тези две жени в продължение на два часа, той заслужава тази малка награда. \"От драматична гледна точка, има смисъл да видиш двете на едно място\", допълва тя. Молбата на двете актриси в главните роли е била те да не се засичат въобще по време на снимките преди да дойде ред за тази сцена, за да може и изненадата им една от друга да е по-автентична. След тази напрегната, макар и измислена среща между двете, така и не става ясно какво в нея води до екзекуцията на Мери Стюарт, защото кадрите се пренасят отново през 1587 г., когато тя е обезглавена. След това рязко идва и краят на филма. Макар причината за екзекуцията да бива изговорена, не се навлиза в детайли. Показано е например, че Елизабет подписва нейната смъртна присъда, заобиколена от своите съветници, докато в действителност тя не взима това решение лесно. Подписва го насаме и го връчва на съветника си Уилям Дейвисън.", "date": "2019.01.19", "title": "Филмовата среща на две исторически кралици, които никога не са се срещали"}
{"url": "https://www.dnevnik.bg/sport/2019/01/19/3377058_purva_liga_e_purvenstvoto_s_nai-mnogo_sponsori_ot/", "text": "Най-висока концентрация на спонсори от хазартния сектор в европейския футбол има в България. Това гласи  годишният доклад на УЕФА за развитието на европейския клубен футбол за финансовата 2017 г . Според анализа в Първа лига десет от 14-те клуба са били спонсорирани от компании за хазарт или спортни залози, като това е най-високото ниво на континента. В случая се разглеждат спонсорствата на фланелките на отборите. Картината сега е променена, като вече отборите от българския елит, рекламиращи компании от хазартния сектор, са 12. Само два отбора от елита не рекламират букмейкър на екипите си - \"Черно море\" и \"Берое\". В Стара Загора обаче на стадиона има мащабно брандиране с логото на \"Ефбет\". В края на миналата година  \"Ефбет\" направи нова стъпка и стана основен спонсор на \"Левски\" , като логото на компанията се премества от гърба на гърдите. Фирмата е спонсор на още пет клуба, сред които и шампиона \"Лудогорец\". Друг букмейкър - \"Уинбет\", е обвързан с пет клуба, сред които \"ЦСКА-София\" и \"Ботев\" (Пловдив). В картината се вписва и bet365 чрез партньорството си със \"Славия\". В доклада си УЕФА отчита, че компании от хазартния сектор спонсорират клубове в общо 26 държави в Европа. В десет от тях (повечето от които са в Югоизточна Европа) те са и най-разпространеният спонсор, а България е начело. В графата влиза и Висшата лига, където девет от 20-те клуба са имали такива партньорства през финансовата 2017 г. За сравнение в Норвегия футболните клубове най-често рекламират чрез екипите си финансови услуги (13 от 16 клуба през 2017 г.). В 18 елитни първенства в Европа няма изявен сектор сред спонсорите на екипите.  \"Лудогорец\", \"Левски\", \"Витоша\", \"Локомотив\" (Пловдив), \"Септември\", \"Верея\"  ЦСКА, \"Ботев\" (Враца), \"Ботев\" (Пловдив), \"Етър\", \"Дунав\"  \"Славия\"", "date": "2019.01.19", "title": "Първа лига е първенството с най-много спонсори от хазартния сектор в Европа"}
{"url": "https://www.dnevnik.bg/evropa/2019/01/18/3376960_v_germaniia_vse_poveche_migranti_sami_si_izkarvat/", "text": "Според Организацията за икономическо сътрудничество и развитие (ОИСР), Германия е постигнала \"забележителен напредък\" в интеграцията на мигранти. \"Има голям прогрес, както по отношение на новозаселилите се, така и на второто поколение мигранти. Тенденцията е много положителна\", казва Томас Либих, експерт на ОИСР по миграцията. Според изследването на организацията, представено в Берлин, за последните десет години броят на мигрантите, които са си намерили работа в Германия, се е увеличил с осем процента. В момента над 67 на сто от тях си изкарват хляба. Така по показателя трудова заетост разликата между групата на мигрантите и германците намалява. В училище децата на мигрантите също се справят все по-добре. Според резултатите от изследването \"ПИЗА\", за периода 2006-2015 тези деца по-бързо повишават способностите си по четене в сравнение с германските си съученици. Либих посочва обаче, че по-нататък децата на мигранти отново изостават в придобиването на по-високо образование. Изследването на ОИСР показва, че близо една четвърт от тях не успяват нито да завършат гимназия, нито да придобият добра професионална квалификация. Анете Видман-Мауц, която е правителствен пълномощник по интеграцията, си е поставила за цел да промени това положение. \"Много е важно да насърчаваме обучението по немски още в детските градини и после в училищата, за да имат всички деца равни шансове\", казва тя и обяснява, че в публичния сектор също трябва да навлязат повече хора с миграционен произход. В момента едва 8.5% от децата на мигранти работят в публичния сектор, докато средният процент млади хора, които влизат в тези професии, е около 17 на сто. Отношението към мигрантите се подобрява Намаляват и тревогите на мигрантите, че в Германия ги дискриминират заради произхода, религията или външния им вид. Преди 10 години от такава дискриминация се оплакваха повече от 15%, а днес – 11%. През последните 10 години явно се е подобрило и отношението на германците към мигрантите. Либих уточнява обаче, че става дума за мигранти по принцип, но не и за кандидати за политическо убежище. В момента в Германия живеят 13 милиона души, които са родени в други страни – около 15-16 на сто от цялото население на страната. По този показател Германия е на едно от челните места сред индустриалните страни. Над 80% от германците смятат за изключително важно мигрантите да се напасват към местните житейски навици. Затова пък религията на мигрантите не играе съществена роля в очите на германското население. В същото време едно допитване показва, че в представите на германците в страната живеят много повече мигранти, отколкото има в действителност. Институтът за проучване на общественото мнение и на пазара \"Ипсос\" установява, че германците надценяват дела на живеещите в страната мигранти. В техните представи този дял възлиза не на 15-16%, колкото е в действителност, а на 30%. Още по-нереалистична е оценката на германците за процента на мюсюлманското население в страната. Според допитването на \"Ипсос\", анкетираните смятат, че 20% от жителите на Германия са мюсюлмани. Всъщност процентът на мюсюлманите възлиза едва на 4 на сто.", "date": "2019.01.19", "title": "В Германия все повече мигранти сами си изкарват хляба"}
{"url": "https://www.dnevnik.bg/sport/2019/01/19/3377250_kubrat_pulev_moje_da_se_izpravi_sreshtu_shvedski/", "text": "Шведът Роберт Хелениус е евентуалният следващ съперник на  Кубрат Пулев , съобщава ESPN. Той е държи европейската титла в тежка категория в два различни периода и е на 35 години. Според информацията на ESPN в момента щабовете на двамата боксьори преговарят. Като евентуална дата се споменава 20 април в САЩ, без да се уточнява градът. Вероятно срещата ще бъде част от гала вечер с централен мач между Терънс Кроуфърд и Амир Кан, организиран от \"Топ ранк\". Именно с \"Топ ранк\" Пулев подписа договор в края на 2018 г. Той уточни, че според контракта с компанията на Боб Аръм, ще се организират  три срещи на година с негово участие  на година. Хелениус има 30 мача в професионалната си кариера, в които записва 28 побед и две поражения. Шведът печели 17 пъти след нокаут, но и веднъж е бил нокаутиран от французина Йоан Дюапа през 2016 г.", "date": "2019.01.19", "title": "Кубрат Пулев може да се изправи срещу шведски боксьор през април"}
{"url": "https://www.dnevnik.bg/bulgaria/2019/01/19/3377276_sledvashtata_sedmica_shte_ima_nov_shef_na_putnata/", "text": "Министърът на регионалното развитие и благоустройството Петя Аврамова заяви пред \"Дарик радио\", че следващата седмица трябва да се вземе решение кой да е новият шеф на Агенция \"Пътна инфраструктура\" (АПИ). Пътното управление е без ръководител от 9 януари, когато  председателят на управителния съвет Светослав Глосов подаде оставка след среща с премиера Бойко Борисов.  Причина за напускането му стана фалстартът на въвеждането на електронните винетки. Заради проблемите от началото на месеца оставки, отново по искане на премиера, вече подадоха членът на управителния съвет на АПИ Веселин Давидов, директорът на Националното тол-управление в пътната агенция Антон Антонов и съветникът в политическия кабинет на министъра на регионалното развитие и благоустройството Радослав Николов. \"Нямаме време и трябва да реагираме бързо. Следващата седмица е нужно да се вземе решение\", каза Аврамов за овакантеното място. Тя обясни, че автомобилите на тол агенцията не са освободени от винетни такси, тъй като не са специализирани превозни средства. Така за тях държавата трябва да плати винетка. Тол таксите за автобусите пък няма да надхвърлят общия приход, който държавата е имала от продажбата на винетки за автобуси. \"Ако приходът от винетки на автобуси е бил 16 млн. лв., то тогава тол системата за тях ще взима максимално толкова\", уточни Аврамова. Тя добави, че АПИ е преценила опита и възможностите на държавното дружество \"Автомагистрали\", на което беше възложено  строителството на 134 км от магистрала \"Хемус\" за 1.35 млрд. лв.  Именно заради това дружеството ще носи пълна отговорност за крайния резултат.", "date": "2019.01.19", "title": "Следващата седмица ще има нов шеф на пътната агенция, обяви регионалният министър"}
{"url": "https://www.dnevnik.bg/sport/2019/01/19/3377272_halep_prechupi_vinus_uiliams_i_si_uredi_sreshta_sus/", "text": "Световната №1 Симона Халеп се класира за осминафиналите на Australian Open, след като победи двукратната финалистка в Мелбърн Винъс Уилямс 6:2, 6:3 за час и 18 минути. Румънката, която имаше отрицателен баланс срещу ветеранката от САЩ преди мача, вече има три победи в шест двубоя. За пръв път от началото на турнира Халеп приключи мач в два сета, след като имаше тежка задача в предходните си два двубоя. В първи кръг тя трябваше да обръща Кая Канепи, а във втори игра три сета и срещу американката София Кенин. На осминафиналите Халеп ще се изправи срещу другата сестра – Серена Уилямс. По-рано седемкратната шампионка от турнира победи тийнейджърката Даяна Ястремска. Победата на Халеп не позволи да има 17-и мач в Големия шлем между сестрите Уилямс. За последно двете се изправиха една срещу друга на миналогодишния US Open, когато Серена Уилямс победи убедително в третия кръг. През 2017 г. двете сестри Уилямс играха на финал в Мелбърн. В първия сет равенството се задържа до 2:2, когато Халеп повиши темпото и успя да спечели всички останале геймове до края на сета, пробивайки два пъти американката. Втората част започна с размяна на пробиви и задържане на равенството до шестия гейм. След това Уилямс допусна срив в играта си и по този начин предаде предимството на Халеп. Тя проби два пъти и спечели всичко до края, за да затвори срещата след само 78 минути игра. Срещу Серена Уилямс, която ще срещне в следващия кръг, румънката има само една победа в девет мача. Гарбине Мугуруса също се класира за осминафиналите, като тя победи със 7:6 (5), 6:2 швейцарката Тимеа Бачински. Четвъртият поставен при мъжете Александър Зверев победи австралиеца Алекс Болт с 6:3, 6:3, 6:2. Германецът не срещна особени затруднения срещу участващия с \"уайлд кард\" и надделя за час и 52 минути. За пръв път в своята кариера Зверев стига до четвъртия кръг, след като в предходните две години неизменно отпадаше на третото стъпало в Мелбърн. Зверев реализира 14 аса и общо 29 уинъра на централния корт. В следващия кръг той ще се изправи срещу Милош Раонич в един от най-интересните осминафинали. Дотук двамата имат по една победа в съперничеството им. Напред продължава и 12-ият в света Борна Чорич, който победи Филип Крайнович с 2:6, 6:3, 6:4, 6:3. Хърватинът се справи със своя сръбски опонент за 2.43 часа и в осминафиналите ще чака победителя от мача между Люка Пуи и Алексей Папирин.", "date": "2019.01.19", "title": "Халеп пречупи Винъс Уилямс и си уреди среща със Серена Уилямс на осминафиналите"}
{"url": "https://www.dnevnik.bg/kultura/2019/01/19/3374759_otkus_ot_razgovorite_na_sesar_aira/", "text": "Екшън за четене от Сесар Айра. \"Разговорите\" е бавен роман с действие на бързи обороти, в което са намесени отровни водорасли, Путин и \"дехидратираща вода\" Чели ли сте скоро екшън филм? Няма грешка във въпроса, романът \"Разговорите\" на аржентинския писател Сесар Айра, излязъл за първи път у нас в превод на Нева Мичева с емблемата на издателство \"Лист\", \"прожектира\" точно такъв филм в порядъка на 96-те си страници. Като при това съчетава уж несъчетаемото – бавен разказ за неща, които се случват на бързи обороти. Действието се задвижва в минутите преди сън на главния герой – всяка вечер той си спомня до най-малките детайли разговорите от деня. Днес е ред на размисъл за случаен филм по телевизията, при това гледан откъслечно от двама приятели. Конфликтът им започва от твърдението на единия, че няма разлика между актьора и героя на филма и че изобщо не е неправдоподобно изпод кожите, с които е облечен един планински козар, да се подава златният ролекс на холивудска звезда. В \"Разговорите\" се преплитат няколко времена и реалности, а разказът в разказа изскача, подобно на матрьошка, от друг разказ. В повествованието такива руски кукли няма, но пък името на Путин изниква в най-подходящия за това момент заедно с анализ на ситуацията в Украйна и положението в региона. Не се минава без местни заговори и олигарси и така нататък, и така нататък. Съспенсът се усилва и заради отровни водорасли от дълбините на морето и от един труп на коза, пила \"дехидратираща\" вода. Тази книга е за всички, които са актьори или мечтаят да бъдат такива – тънката ирония на Сесар Айра между редовете ще им извика усмивка \"под мустак\". Романът е и за онези, които обичат разговорите и са способни да ги разтягат до безкрайност, за да удължат удоволствието от общуването. Потокът на съзнанието на героя/автора увлича читателя в ребуси на въображението и го убеждава, че изкуството да се поддържа разговор е поне толкова важно колкото изкуството да се поддържа мотоциклет. Превод от испански Нева Мичева Корицата и оформлението са дело на художника Костадин Кокаланов. Вече не знам спя ли, или не. Ако спя, то е извън съня, в пръстена от ледени астероиди в постоянно движение, който опасва непрогледната, стихнала празнота на забравата. Сякаш никога не влизам в тази мрачна дупка. Въртя се, буквално, из външната зона, която е широка колкото света и всъщност е самият свят. Не губя съзнание. Продължавам да съм на себе си. Съпровожда ме мисленето. Не знам обаче дали то е същото като мисленето при пълна будност – при всички положения много прилича. И така се изнизва нощта ми. За да се залисвам с нещо, превъртам наум разговорите, водени с моите приятели през деня; всяка нощ – разговора от съответния ден. Всички дни предоставят материал за спомена. Откакто спрях да работя, нямам друго за вършене, освен да се събирам на приказки с приятели по цели следобеди. Питал съм се дали тъкмо незаетостта не е причината да не ме хваща сън – преди, когато работех, спях нормално като всички. Нищо чудно. Дълбокият, възстановителен сън открай време се възприема като награда за пло¬дотворния ден. Но какво да правя? Напуснах работа, когато доходите на рентиер ми подсигуриха добър живот. Сега имам предостатъчно пари за скромните си потребности и не ми се ще да си из¬мислям занимания колкото да не стоя залудо, как¬то правят някои. Такъв подход измества живота в областта на нереалното, а аз съм човек на реал¬ностите. Освен това трудът, полаган без същин¬ска нужда, не би изпълнил предназначението си да ме изморява до степен да заспивам. Положението ми щеше да е съвсем обяснимо, ако бях старец, за¬гърбил всяка дейност поради естествената пове¬ля на възрастта, настъпила със своите болежки и немощ. Аз обаче избързах с пенсионирането, оста¬нах някъде по средата, и както със съня, не мога да реша вътре ли съм, вън ли. Все едно, не се оплаквам. Може пък всъщност да спя. Трудно е да се каже на следващата сутрин. Така или иначе във възпроизвеждането на дневните разговори открих отлична нощна възможност да ангажирам ума си по много приятен начин. На моите години човек се бои, че способностите му ще почнат да западат. Затова е полезно да се подлага на изпитания и да се упражнява. С тези упражнения аз си потвърдих, че паметта и вниманието ми са ненакърнени, точно както и умът ми. Извадих късмета през годините да се заобиколя с кръг от стойностни приятели. Без да съм точно интелектуалец, винаги съм имал предпочитания и интереси в областта на културата; тези предпочитания намериха израз в сближаването ми сличности, изявени в изкуствата, хуманитарните дисциплини и науките. Те на свой ред надали са се чувствали зле в моята компания, защото приятелствата, които завързах през годините, са непоклатими и до днес, а срещите ни са начесто, особено сега, когато съм винаги на разположение. Беседите ни удържат едно постоянно високо равнище. Клюките, футболът, здравословните проблеми и храната нямат място в нашите разговори и те обикновено поемат по коловозите на историята или на философията. В този смисъл нощното им преговаряне разполага с изобилна суровина, с която да се захрани, а темите ни го изди-гат над простия машинален спомен до сферата на размисъла и познанието. В леглото винаги се отдавам на разговорите от изтеклия ден, нищо че бих могъл да се насоча и към тези отпреди години или десетилетия. Може би звучи самонадеяно, когато нещо отпреди броени часове се назовава с високопарното име \"Памет\". За мен обаче е нормално. Говори се, че с възрастта паметта постепенно се отдръпва от настоящето и в един момент старите хора вече си спомнят по-добре случките от детството, отколкото вчерашните събития. Аз предпочитам да упражнявам паметта си за непосредственото – най-краткосрочната. И истината е, че тя е чудотворна машина, ко¬ято нощ след нощ ме удивлява с обхвата и прецизността си. Не само ми връща темата на разговора и последвалите `и разклонения, но и отделните реплики, една след друга, и дори колебанията, ломотенето, когато не намираме точната дума, и отбивките, които си позволяваме. Защото трябва да подчертая, че нашите беседи не са академични и по схема, а раздумки на приятели (вярно, ерудирани), с типичните за подобно общуване безбройни смени на курса. Без голямо усилие правя дубликат от всеки разговор – точен, но и по-богат именно защото е дубликат. Това ми позволява да се задълбоча в идеите, които в хода на реалността отзвучават твърде бързо. Мога да спра където пожелая и да вникна в някоя мисъл и нейното изражение, да си обясня механизмите, които я учленяват, и да открия пропуск в аргументацията, да нанеса поправка, да се върна назад. Разглеждам през лупа разговора, превърнат в миниатюра, и безсънното ми съзерцание го прави красив и съвършен като бижу. Целият му безпорядък, зациклянията, безпосоч¬ността се покриват с артистичен гланц благодарение на повторението. Ще дам за пример как снощи възстанових диалога, който вчера следобед проведох с един от мои¬те приятели. Срещнахме се на обичайното си място в центъра и над чашките с кафе между другото се заприказвахме за един филм, излъчен по телевизията ден по-рано. Оказа се, че случайно сме го гледали и двамата: типична ширпотреба; губивреме с известни претенции, които нас не могат да ни заблудят. С този приятел имаме един и същи безобиден навик вечер да се отпускаме с гледането на някоя баналност по телевизията. Приличаме си и по друго, дори още повече: по омерзението си от уж \"културните\" програми, изобилстващи по кабеларките. Работата е там, че човекът на културата се -намира в диаметрално противоположна позиция спрямо редовия гражданин, който след ден на про¬заични практически занимания включва телевизо¬ра в търсене на поне някакво духовно възвисяване. За нас обаче, прекаралите деня си в компанията на Хегел или Достоевски, подобна \"култура\" е безсмислена и именно заради това или заради вродената `и липса на достойнства, ние я намираме за постна и пошла, да не кажем – откровено смехотворна. Филма го бяхме гледали и двамата, но с прекъсвания. Заради скуката и прескачането от канал на канал, съчетани с домашни залисии, всеки беше хванал различни парчета: единият – главно в началото, другият – откъм края. Но повече не беше и нужно. Подобни клиширани холивудски продукции се разгадават от има-няма два кадъра – както па¬леонтолозите възстановяват цял динозавър от един прешлен. Ако човек продължи да гледа, то е за да получи потвърждение на това, което вече знае, и всъщност именно потвърждението му носи наслада. В този смисъл коментарите ни се схождаха. Разбира се, нещо толкова тривиално не заслужаваше обстойно коментиране от наша страна и ние нямаше и да почнем, ако аз не бях споменал с усмивка една доста непохватна грешка, подмина¬та от авторите. Става дума за следното: глав¬ният герой, скромен козар от Украйна... носеше на китката си ролекс! Изсмях се, когато го отбелязах, а сигурно и после, докато си го спомнях вече в леглото, на лицето ми се е изписала усмив¬ка. В това време обаче (или в тези две времена: на изсмиването в реалността и на усмивката при спомена) осъзнах, че изражението на моя при¬ятел е безучастно, сякаш не разбира за какво му говоря. Тук трябва да вмъкнем едно уточнение: споменът за нещо може да е идентичен с нещото, но той е и различен, без да престава да е същото. Недоумяващата физиономия на моя приятел от другата страна на масичката в кафенето беше чисто и просто молба за обяснение, която още не знае, че моли за обяснение. В спомена ми обаче тя натежа от всичко, което стана по-нататък. Поради самия факт, че си спомнях, макар и в хронологична последователност, всичко изглеждаше едновременно. Обясних му: в момента, в който открива мъртва една от козите си, главният герой се навежда, за да я вдигне, и при това движение, точно докато подмушва ръка под тялото на умрялото животно, ръкавът на шубата му от нещавена кожа се повдига, оголва китката и част от ръката му и отдолу лъсва масивен златен ролекс, ясно различим по дизайна и дори по коронката – марка на компанията. Моят приятел излезе от вцепенението си, за да попита: каква коза? Каква умряла коза? Той въобще не бил видял умрели кози. Докато си спомнях това, знаех, че малко по-късно щяхме да установим, че е пропуснал въпрос¬ните кадри. В същинския разговор обаче тази възможност още не ми беше хрумнала, та се помъчих да му припомня: козата, чийто труп пастирът заварва, когато вечерта слиза от планината, и отнася в колибата си... Струваше ми се абсурдно въпросният момент да е убягнал на моя приятел, понеже беше възлов за сюжета. Същата нощ, когато решава да опече козата за вечеря... Тук той ме прекъсна: да, бил хванал сцената с корменето на козата, но не и предходната, с откриването на трупа `и. Нищо чудно тогава да е отишъл в кухнята да си сипе нещо за пиене и да я е изтървал. Не беше голяма беда – такива неща са чести покрай филмите, излъчвани по кабеларките без прекъсвания за реклами. Навярно и аз имах пропуски. На всички се случва, когато гледат филми по телевизията. Липсващите сцени се връщат като призраци: човек ги попълва с въображението си, за да закърпи сюжета, след което измислените и реалните (именно защото реалността им е твърде малко) се смесват в главата му... Избистрихме въпроса с козата, но моят прия¬тел продължаваше да не разбира смисъла на моята забележка. Какво толкова странно, че главният герой ползва този или който и да е друг часовник? Нима не ползваме часовници и ние? – попита и с брадичка посочи тези, които носехме закопчани на левите си китки. Хем не ги държим за украса – добави с тъй добре познатата ми усмивка. Много са удобни, ако искаме да стигнем навреме в кафенето, където се срещаме, нали? Намекваше с ирония за собствения си непоправим навик да закъснява. Аз не го коря. Толкова съм му свикнал, че когато се уговаряме да се видим, си правя сметките, като добавям петнайсет-двайсет минути към урече¬ния час, та в известен смисъл даже мога да твърдя, че е точен.", "date": "2019.01.19", "title": "Откъс от \"Разговорите\" на Сесар Айра"}
{"url": "https://www.dnevnik.bg/skorost/2019/01/19/3376424_fotogaleriia_mini_60_godini_po-kusno/", "text": "Британската марка МИНИ отбелязва през тази година 60 години от пускането на своя култов модел \"Морис Мини Майнър\", или просто \"Мини\".", "date": "2019.01.19", "title": "Фотогалерия: МИНИ 60 години по-късно"}
{"url": "https://www.dnevnik.bg/istorii_na_denia/2019/01/19/3370988_fitnes_za_pensionirane_i_svobodata_na_amerikanskata/", "text": "Това, което давам на клиентите си е свободата да не мислят как да организират свободното си време. Аз го правя вместо тях – от тренировките във фитнес – залата, през хранителния режим, до времето, което трябва да отделят, за да слушат музика или да четат по време на ваканцията си\", казва Дойчин Кършовски. Услугата, която предлага през онлайн платформата си Want2gofit e нарекъл Wellness Consierge. \"Не, не, няма нищо общо с портиер, бърза да обясни той, защото вече сто пъти е чувал следващия въпрос. Аз съм уелнес консултант\". Повече от 15 години Дойчин живее със семейството си в САЩ. Установили се в Синсинати през 2003 година, след като спечелили Зелена карта. \"Нямахме никакво намерение да заминаваме, разказва той. По това време вече бях напуснал работата си на гимназиален учител по физическо възпитание и бях директор на Българската Черноморска мрежа на неправителствените организации. Бях съосновател на клуб \"Приятели на морето\" и работех във фондацията си \"Мейдей\". Изобщо – всичко беше тръгнало като по вода\". И така до деня, в който една от сътрудничките му влиза в офиса с тесте бланки за участие в лотарията \"Зелена карта\". Всички изпращат формулярите, но година по-късно само Дойчин е на кръстопът. \"След като спечелихме зелените карти с жена ми трябваше да решим какво да правим, разказва той. Да забравим, че ги имаме защото бъдещето ни в България изглеждаше светло и предвидимо или да поемем към авантюрата\". В крайна сметка решават, че никога няма да си простят ако пропуснат шанса да видят Америка и заминават. Правят го с мисълта, че винаги има и път назад. На прощалното парти, което организира, Дойчин получава от приятелите си метла – за да има с какво да започне първата си работа в Америка. По ирония на съдбата подаръкът се оказа пророчески. \"Звучи невероятно, но метлата влезе в работа още първата година, след като пристигнахме. Започнах работа като шеф на чистачите в най-големия музей в Синсинати. А бях \"шеф\" защото освен английски говорех и руски. Останалите чистачи бяха грузинци и не говореха добър английски. Така единственият начин да се общува с тях беше на развален руски. За това и заплатата ми беше 9 долара на час – с един долар повече от тяхната\", спомня си Дойчин. Една година работил само нощем като търговски агент на Кока – Кола, след това за кратко в строителството и 3 години като техник. По това време с приятел купили бънджи трамплин и започнали страничен бизнес в един от местните молове. \"Няма нищо по-лесно от това да започнеш свой бизнес в Щатите, казва той. Системата е така създадена, че да да те подпомага, а не да създава препятствия. А това вдъхновява. Възможностите за избор и промяна, усещането за свобода тук са невероятни\". На 16 годни Дойчин станал най-младият майстор на спорта по морски многобой у нас – комбинация от плуване, бягане, стрелба, ветроходство и гребане. След това, защото не го допуснали до изпит във Висшето военноморско училище във Варна заради далечен роднина, съден от т. нар. Народния съд, влязъл в тогавашния ВИФ (сега Национална спортна академия) със специалност \"Ветроходство\". После записал и специален курс по спортна журналистика, а накрая и по акупресура. Днес печели по 150 долара на час с йога и фитнес тренировки в домовете на 14 от клиентите си. Други 80 тренира по целия свят през онлайн платформата си. \"Бях започнал да ходя редовно в един фитнес клуб на нашата улица, разказва той. Там разбрах, че имам и знанията и умението да бъда персонален треньор. Изкарах евтин курс за фитнес инструктори, защото не знаех че мога да използвам дипломата си от ВИФ. Скоро след като започнах работа в една от големите фитнес зали в града регистрирах своя компания и намерих първия си частен клиент\". \"През последните 5-6 години във фитнеса тече тиха революция, казва той. Нещата се променят и днес все повече хора искат нещо повече от трупането на мускули. А това е за добро. Винаги давам пример с момчетата от фитнеса, в който аз тренирам – някои от тях тласкат от лежанка 300 кг, но не могат нито да бягат, нито да плуват. Да си \"фит\" за мен означава да можеш да правиш по-добре и повече различни неща, които обичаш. Тогава фитнесът не те ограничава а те прави по богат с движения и възможности. За това помагам на клиентите си да си поставят и постигат цели - нови движение или емоция. В момента, когато усетиш, че си усвоил нещо ново ти вече се чувстваш удовлетворен.\", твърди Дойчин. Според него най-важна е възможността да се движиш с лекота. Затова и йога се оказва универсален начин да тренираме тялото си. \"Освен това йога може да се практикува навсякъде. Няма нужда и от кой знае колко място. Само толкова, колкото да разстелиш постелката си\". Скоро след като започва бизнеса си с персонални тренировки идва и идеята за създаването на онлайн платформата Want2gofit. Всички нейни абонати имат собствен профил, през който може да бъде следено теглото, здравословното им състояние, прогреса в тренировките им и дори травмите. \"Клиентът попълва въпросник, а на базата на отговорите му аз създавам програма, която обикновено трае 4-5 седмици, казва Дойчин. С начинаещите се занимавам поне 2-3 пъти седмично. Понякога денят ми е безкраен защото през видео сесии работя с хора в различни часови пояси из целия свят. Чувам се и се виждам с клиентите си от България и по света дори докато шофирам\". Така стига и до следващата стъпка - Wellness Consierge. \"Над 80 % от хората, с които работя, нямат зали или уреди за тренировка в домовете си, обяснява той. А това често се превръща в извинение за липсата на движение. Моята цел е да ги накарам да отделят за това малко време, но да го превърнат в навик. Като миенето на зъбите. Това, което в момента предлагам като уелнес консултант е доста повече от комплекс за редовни физически тренировки. Най-напред получавам от клиентите си базовата информация за това, как минава денят им и какво биха искали да постигнат. След това разработвам индивидуален план, който съдържа не само услуги предоставяни от мен директно, но и такива които се предлагат в района където живее или работи клиента. Например ако на улицата, на която живее, има фитнес клуб, в който клиента не е стъпвал, аз установявам контакт с инструкторите там, избирам най-подходящия фитнес клас или учител за клиентите си и включвам това в програмата. Единственото, което остава за клиентите ми е да я следват\". За свободните дни и пътуванията на клиентите Дойчин, съставя комбинирана програма от упражнения или препоръчва фитнес зали в близост до мястото, на което са отседнали. \"В доста от случаите, програмата, която изготвям, е съсредоточена по-скоро върху начините за релаксация – сауна, музика, четене, за \"социален фитнес\" и \"фитнес на мозъка\", защото вярвам, че е едно от най-важните неща за да си удовлетворен от пълноценния си живот е да поддържаш \"здравословен\" кръг от приятели, с които можеш да водиш смислени разговори\", казва Дойчин. Повече от 40 години в Съединените щати числото 401 е символ на спестовност. Причината е проста – с него през 1978 г. е обозначен планът за пенсионни отчисления, които прави всеки американец в активна възраст. \"401 Fitness\" е и заглавието на книгата, която неотдавна издава Дойчин. Тя е достъпна в електронен формат и като хартиено копие през \"Амазон\". \"Идеята на книгата ми беше да обясня как можем да \"спестим\" фитнес за годините, в които вече няма да сме така активни физически, обяснява той. Опитах се да пренеса в спорта логиката на инвестиционните консултанти. Един от техните съвети например се основава на правилото – да не инвестираме всичко на едно място, защото това носи рискове. \"Не слагай всички яйца в една кошница, казваме и в България. Така е и с грижата за здравето. Например ако сте свикнали само да бягате, за да поддържате форма, рискувате да загубите тази възможност в момента, в който изкълчите крака си. За това в книгата си препоръчвам на читателите да научават и \"залагат\" на разнообразни форми за физическа активност, за да могат дори когато една форма не им е възможна да продължат да са активни с друга. Книгата 401 Фитнес предлага 10 базови физически активности, които съм обобщил във формулата \" 6 минути на ден тренировка с 6 основни движения\". \" На въпроса защо все пак семейството му е направило избора да живее в Съединените щати Дойчин има бърз и категоричен отговор: \"Мотивът ни да останем тук в никакъв случай не беше икономически. По скоро бяхме любопитни, искахме да живеем по различен начин, да пътуваме и да се срещаме с интересни хора. Познаваме много българи в САЩ, които са си създали една \"виртуална\" България. Общуват само с българи, гледат българска телевизия, слушат българска музика... А ние изведнъж установихме, че приятелският ни кръг е по-скоро интернационален\". И все пак, имало ли е моменти, в които са мислили за пътя назад? \"Пътя е само напред, дори и това един ден да означава България, казва Дойчин. В много голяма степен работата ми вече е дистанционна и скоро ще мога да избера да живея навсякъде, където имам достъп до интернет. Важно е да знаеш, че си свободен да пътуваш и избираш да живееш, където пожелаеш. Когато правим планове или просто мечтаем за бъдещето си всички някак си предполагаме, че ще сме здрави и активни. Да си здрав, активен и обкръжен с хора които те стимулират означава да си щастлив. Точно по тази причина човек трябва да се грижи за себе си всеки ден.\"", "date": "2019.01.19", "title": "Фитнес за пенсиониране и свободата на американската мечта"}
{"url": "https://www.dnevnik.bg/politika/2019/01/19/3377281_georgi_markov_i_socialistite_putuvat_s_metroto/", "text": "БСП ще казва, ГЕРБ ще показва\". Така според депутатът от управляващата партия Георги Марков ще протече 2019 г. в която предстоят избори за Европарламент и за местни органи на властта. В предаването \"Денят започва с Георги Любенов\" по БНТ Марков обясни, че ГЕРБ ще показва какво е свършила. От думите на Марков се разбра, че той смята, че партия ГЕРБ е построила метрото и зала Арена в София и ще \"показва\" това в предизборната си кампания. \"Г-жа Нинова ходи в построената от ГЕРБ спортна зала да гледа Гришо, което и прави чест. Има градинки, паметници на културата, има метро от Люлин до Младост, на което се возят и социалистите. Возят се до летището с метрото, което направи ГЕРБ, за лев и шейсе\", каза Марков. В списъка с \"постиженията\" на ГЕРБ дой добави изграждането на инфраструктурата - магистрали, втори мост на Дунав, спортни зали в големите градове на страната, градинки и спортни съоръжения. Марков прогнозира трудни европейски избори както за ПЕС, така и за ЕНП. Марков не одобрява \"размиването на граници\" между ЕНП и ПЕС чрез коалиционни управления, както в Германия и в други държави, тъй като това би отслабило шансовете за победа на ЕНП. Въпреки това той се надява, че през май ЕНП ще победи и предрече \"тежко поражение за партията на европейските социалисти\". Според Марков с влизането на крайнодесни партии и популистки партии в европарламента няма да \"стане беля\", защото на Европа и трябвали християнски партии. Според него на европейските избори \"най-мощно ще се радва\" \"Алтернатива за Германия\", както и италианската \"Северна лига\".", "date": "2019.01.19", "title": "Георги Марков: И социалистите пътуват с метрото построено от ГЕРБ"}
{"url": "https://www.dnevnik.bg/sport/2019/01/19/3377260_infantino_povecheto_chlenki_na_fifa_podkrepiat_ideiata/", "text": "Повечето държави членки на ФИФА подкрепят идеята Световното първенство в Катар да бъде с 48 участника, вместо сегашните 32. Това сподели президентът на международната футболна асоциация Джани Инфантино. Той също така сподели, че ако това стане реалност, то част от мачовете биха се играли в съседните на емирството държави. Саудитска Арабия, ОАЕ, Бахрейн и Египет започнаха дипломатически и търговски бойкот на Катар, което би направило евентуално тяхно домакинство на мачове трудно осъществимо. Причината за късането на дипломатически връзки с Катар са обвиненията на съседките й в тероризъм. \"Ние организираме футбол, а не политика\", каза по въпроса Инфантино. \"Повечето футболни асоциации по света се надяват на новия формат с 48 отбора\", продължи той, давайки за пример че континенталните шампиони Камерун, Чили и САЩ отсъстваха от миналогодишното световно първенство. \"Ако има възможност да организираме световно първенство в Катар и в него да участват 48 държави, а и част от мачовете да се проведат в съседни на Катар държави, това би било чудесно\", завърши швейцарецът. ФИФА ще вземе решение за формата на турнира не по-късно от юни, като до тогава ще се проведат проучване за възможността за изпълнение на новия турнир. Той коментира и евентуалната кандидатура за домакинство на световното първенство през 2030г. На Испания, Португалия и Мароко. Това би било първият случай, когато държави от различни континенти изявяват желание да са домакини на най-големия футболен турнир. \"Аз приветствам всички кандидатури. Колкото повече, толкова по-добре\", заяви президентът на ФИФА.", "date": "2019.01.19", "title": "Инфантино: Повечето членки на ФИФА подкрепят идеята за световно в Катар с 48 отбора"}
{"url": "https://www.dnevnik.bg/sviat/2019/01/19/3376985_liderite_vtoracheni_v_nacionalnite_si_problemi/", "text": "Очакванията бяха тази година Давос да бъде Тръмпфест. Макар че той  отмени участието си  на форума, лидерите ще продължат да се занимават с различни проблеми, свързани с неговата политика. Организаторите предупреждават вниманието да не се съсредоточава изцяло върху Вашингтон. Президентът на САЩ Доналд Тръмп имаше последната дума с речта си в края на миналогодишния Световен икономически форум и беше планирано той да открие тазгодишната среща на световните лидери в швейцарския планински курорт Давос. Опитите му обаче да притисне Конгреса да финансира  граничната стена с Мексико  го лишиха от възможността да се срещне с колегите си в Швейцария, тъй като той трябва да се справи с блокирането на работата на някои правителствени служби в САЩ. Високопоставени политици от 100 страни и директори на най-големите компании в света, пристигащи в Давос, ще трябва да се задоволят с анализ на туитовете на Тръмп и с изявленията на високопоставени американски членове на кабинета, които ще присъстват на събитието. Политиката на Тръмп обаче играе съществена роля в икономическите събития и създаващата се геополитическа ситуация, което може да оформи 2019 година. \"Буреносни облаци надвисват над световната икономика\", обобщи Световната банка този месец, като прогнозира годишен растеж от 2.9 % за тази година спрямо 3 миналата година. Институцията посочва сред големите рискове за икономиката тази година  наказателните мита  на САЩ и ответните мерки на страни като Китай. В САЩ Световната банка очаква растежът да се забави, тъй като лихвите растат, а последиците от програмите за данъчни стимули отслабват. Преди четиридневната среща в Давос от вторник до петък идната седмица Международният валутен фонд ще представи годишните си прогнози в понеделник. Тази седмица официалните данни показаха, че растежът в най-голямата икономика в ЕС миналата година се е забавил, отчасти защото износът е намалял на фона на търговския конфликт между ЕС и САЩ. Планирано е германският канцлер  Ангела Меркел  да посети Давос на 23 януари, за да произнесе важна реч и да присъства на дебат за европейската лидерска позиция и ценности в света. Френският президент Еманюел Макрон отмени участието си, за да се занимае с протестното движение на  \"жълтите жилетки\"  в страната. Основателят на Световния икономически форум Клаус Шваб отправи критики тази седмица, че лидерите се съсредоточават главно върху краткосрочни вътрешни проблеми, а не върху световните проблеми, които трябва да бъдат обсъдени в Давос, а сред тях той открои климатичните промени и дигиталната революция. \"Има дефицит на доверието в света\", каза на пресконференция 80-годишният икономист от Германия. \"Не може да се има доверие в елита, ако времевият му хоризонт са следващите избори или следващият тримесечен отчет,\" допълни той. Шваб иска 3200-те участници да се занимаят с дългосрочни проблеми като концепцията му за \"Глобализация 4.0\". Това е условно название за нова форма на взаимосвързаност, която да противодейства на национализма и популизма, като се ангажира с икономическото неравенство, което върви ръка за ръка с глобализираната търговия и производство. За Шваб Давос е и платформа за създаване на  инициативи за защита на климата , които да включват бизнеса и правителствата, след като експерти предупредиха миналата година, че са необходими спешни и радикални мерки за ограничаване на световното затопляне. Накъдето и да обърне поглед Давос обаче, Тръмп винаги ще е в дневния ред на срещата - било то заради решението му да напускане на Парижкото споразумение за климатичните промени или пък сегашните кризи. Стотиците сесии за дебати и безбройните неформални срещи се очаква да включват и темите като  севернокорейската ядрена програма , която засега Тръмп не успя да ограничи чрез преговори, засегнатата от криза Венецуела, която получи предупреждения от американския лидер, както и миграцията, където САЩ са сред страните, бойкотиращи плана на ООН в тази област. При отсъствието на Тръмп вниманието в Давос ще бъде пренасочено към други лидери като Меркел, японския премиер Шиндзо Абе, будещия противоречия нов бразилски президент  Жаир Болсонаро  или пък към ръководителя на антиимигрантското правителство в Австрия Себастиан Курц. В неотдавнашно интервю за германското списание \"Шпигел\" Шваб отхвърли критиките, че дава платформа на популистите, изтъквайки, че всички правителства си имат своите недостатъци. \"Погледнете Япония, която съвсем неотдавна излезе от Международната комисия по китолов. Германската привързаност към въглищата също не е в интерес на света,\" каза Шваб. /БТА", "date": "2019.01.19", "title": "Лидерите, вторачени в националните си проблеми, хвърлят сянка върху Давос"}
{"url": "https://www.dnevnik.bg/bulgaria/2019/01/19/3377291_grajdani_dariha_edna_minimalna_zaplata_na_bdj/", "text": "Активисти от Гражданска инициатива за обществен и релсов транспорт са направили дарение в размер на 1 минимална работна заплата за БДЖ и НКЖИ. \"Решението за даването на тази скромна сума е продиктувано от факта, че управлението на страната ни (Министерски съвет, Министерство на транспорта, информационните технологии и съобщенията, Министерство на финансите и др.), водят политика за неглижиране на железницата и оставянето й практически без развитие и явното приоритизиране на автомобилния транспорт\", споделят от инициативата. Затова граждани, бивши и настоящи служители на железницата са решили, че трябва да поемат инициативата за помощ на нашата железница като направят този символичен акт в опит да променят обществените и политически нагласи в полза на железопътния транспорт. \"Ясно е, че бъдещето принадлежи на железницата и ако тези, които ни управляват сега не го осъзнаят, ще обрекат страната на бедност и изостаналост\", смятат активистите. \"Правителството нарича държавните заеми \"безвъзмездни\", което не отговаря на истината. Всъщност дарената от нас минимална работна заплата е безвъзмездно финансиране\", коментира един от координаторите Веселин Кирев.", "date": "2019.01.19", "title": "Граждани дариха една минимална заплата на БДЖ"}
{"url": "https://www.dnevnik.bg/sport/2019/01/19/3377363_real_izleze_treti_v_la_liga_sled_truden_uspeh_nad/", "text": "Реал\" (Мадрид) надви \"Севиля\" с 2:0 в най-интересния мач от 20-ия кръг в Ла Лига. Европейският шампион спечели директната битка за третата позиция и събра 36 точки, с три повече от андалусийци. Двубоят на \"Сантяго Бернабеу\" беше много интересен, като и двата тима имаха своите шансове да стигнат до успеха. И двата гола паднаха в последния четвърт час. В 78-ата минута се разписа Каземиро, който вкара след бомбен удар от около 30 метра. Крайният резултат оформи Лука Модрич в третата минута на добавеното време. В началото на мача \"Реал\" беше по-добрият тим на терена, но в края на първата част \"Севиля\" имаше своите положения пред Тибо Куртоа. След почивката футболистите на Сантяго Солари бяха далеч по-убедителни, като притиснаха своя съперник. \"Севиля\" дори не успя да отправи точен удар към вратата на Куртоа през втората част. Макар че имаше предимство \"Реал\" така и не успяваше да вкара в мрежата на Томаш Вацлик. Все пак в 78-ата минута левият бек Серхио Регийон подаде към Каземиро, а с мощен удар от около 30 метра бразилецът не остави шансове на вратаря на гостите. След попадението на Каземиро \"Севиля\" така и не се възстанови, а вместо да търси изравняване допусна втори гол. Негов автор стана Лука Модрич, който ознаменува силната си играе, реализирайки в добавеното време.", "date": "2019.01.19", "title": "\"Реал\" излезе трети в Ла Лига след труден успех над \"Севиля\""}
{"url": "https://www.dnevnik.bg/bulgaria/2019/01/19/3377372_14_675_dushi_sa_vzeli_bulgarski_pasport_prez_minalata/", "text": "Общо 22 594 души са поискали българско гражданство пред миналата година, а 14 675 са получили одобрение на преписките си. Близо 8 хил. преписки са върнати. Това съобщи Би Ти Ви, като се позова на данни от министерството на правосъдието. За сравнение през 2017 г. български паспорт са получили едва 3380 души, а за предишната година са били близо 12 900 души. След арестите в Държавната агенция за българите в чужбина (ДАБЧ), която доведе до оставката на шефа ѝ Петър Харалампиев, се разбра, че тарифата за продажба на български паспорти е стигала до 5000 евро. Харалампиев  получи обвинение от прокуратурата.  Сега кандидатите ще подават документи и ще си записват интервюта за гражданство само онлайн, като част от новите мерки срещу корупцията. Съветът по гражданство е отказал да одобри документите на повече от 1500 души, а 5800 молби са върнати за допълнителни проверки. Причините за това са липса на доказателства за български произход, на свидетелства за съдимост, както и криминални регистрации на кандидатите в държавите, от които идват. Новият временен шеф на ДАБЧ Димитър Владимиров обясни пред телевизията, че само през 2018 г. кандидатите са над 15 хил., а \"ако трябва да се съобразяваме с възможностите на Агенцията към момента, то приемането на заявления не трябва да надхвърля 10 000 годишно. По приемането, обработката и издаването им работят точно осем души\".", "date": "2019.01.19", "title": "Близо 15 хил. чужденци са одобрени за българско гражданство през миналата година"}
{"url": "https://www.dnevnik.bg/sport/2019/01/19/3377373_snimka_na_denia_rekordnata_pobeda_na_psj_s_devet_gola/", "text": "ПСЖ изравни рекорда си за най-голяма победа в Лига 1, след като тразгроми с 9:0 последния в класирането \"Гингам\". След като само преди седмица парижани отпаднаха именно от този тим в турнира за Купата на Лигата, сега те си го върнаха. Килиан Мбапе и Единсон Кавани реализираха по три гола, два пъти се разписа Неймар, а един гол добави Тома Мюние.", "date": "2019.01.19", "title": "Снимка на деня: Рекордната победа на ПСЖ с девет гола"}
{"url": "https://www.dnevnik.bg/bulgaria/2019/01/19/3377380_banev_oprovergava_prokuraturata_s_pismo_ot_aresta_do/", "text": "Бизнесменът Николай Банев, който е в ареста с обвинение в пране на над 1 милиард лева, опроверга твърдения на заместник-главния прокурор Иван Гешев, свързани със задържането му. В писмо до медиите, изпратено от следствения арест, той пише, че е бил провокиран от интервю на Гешев. Автентичността на писмото пък бе потвърдена пред Би Ти Ви от адвоката му Христо Ботев. Зам.-главният прокурор и ръководител на Специализираната прокуратура заяви, че Николай Банев е разполагал с телефон в килията, по който се е свързал с руски лобисти и е подготвял хибридна война срещу България и медийна атака срещу прокуратурата. В ъв въпросното интервю  Гешев уточнява, че апаратът бил открит в кутия от сок. Гешев разказа как Банев е водил разговори за създаване на евразийска народна партия, която да защитава чужди интереси в България. Банев дискутирал и да поиска политическо убежище в Русия за себе си, жена си и децата си. Според писмото на Банев \"са изнесени лъжи относно екстрадицията на семейството от Франция и че служител на полицията се е свързал с тях два дни преди ареста\". В писмото се твърди още, че фамилията дори имала насрочен час за явяване в следствието. \"Специализираната прокуратура три седмици по–рано е знаела точния ден и час на пристигането на Н. и Е. Баневи на летище София. Въпреки всичко, на 23.10. – издава Европейска заповед за арест\", пише в писмото си Банев. Той отрича, че мобилният телефон е намерен в килията му в кутия от сок, а пише че устройството е открито, \"докато се зарежда в телевизора в килията\". Заместник-главният прокурор Гешев коментира пред Би Ти Ви, че няма да влиза в спор с обвиняеми или подсъдими, тъй като мястото за подобна полемика е съдебната зала.", "date": "2019.01.19", "title": "Николай Банев обвини в лъжа прокуратурата с писмо от ареста"}
{"url": "https://www.dnevnik.bg/istorii_na_denia/2019/01/19/3377381_nai-chetenoto_v_dnevnik_gripnata_epidemiia_i/", "text": "1.  Грипна епидемия е обявена в 4 области (карта)  - 28594 прочитания 2.  Съдът окончателно отмени правителствените промени в плана за Пирин (допълнена)  - 21708 прочитания 3.  БНТ разбуни духовете с решението да излъчва предаване за конспирации и мистика  - 20060 прочитания 4.  Григор Димитров се справи уверено с Фабиано и стигна осминафиналите в Мелбърн  - 19074 прочитания 5.  Европарламентът настоя всички страни незабавно да ратифицират Истанбулската конвенция  - 14794 прочитания 6.  Ново \"Бугати\" и 7 ферарита са купени в България за година  - 14463 прочитания 7.  Човекът, който знае езика на планината  - 14211 прочитания 8.  Пазарът на имоти 2019: За кого ще са плюс по-високите лихви   - 14005 прочитания 9.  Два руски изтребителя се сблъскаха над Японско море  - 12342 прочитания 10.  Тереза Мей едва оцеля при вота на недоверие   - 11954 прочитания", "date": "2019.01.19", "title": "Най-четеното в \"Дневник\": Грипната епидемия и решението на съда за Пирин"}
{"url": "https://www.dnevnik.bg/sport/2019/01/19/3377388_taibe_jusein_specheli_nagradata_na_sportnoto/", "text": "Спортист №1 на България за 2018 г.  Тайбе Юсеин  очаквано беше наградена и за най-добър спортист от Министерството на спорта и Българския спортен тотализатор (БСТ) по време на \"Нощта на шампионите\". Световната и европейска шампионка по борба получи чек за 50 хиляди лева. Толкова е и премията на нейния треньор Петър Касабов. Ансамбълът по художествена гимнастика, който е отбор №1 също беше награден с чек за 50 хиляди. В категориите до 23, 18 и 16 години спечелиха съответно Биляна Дудова (борба), Мирела Костадинова и Панайот Димитров (двойка акробатика), както и тенисистът Пьотър Несторов. Общият размер на премиите е 215 хиляди лева. По време на \"Нощта на шампионите\" министърът на спорта Красен Кралев връчи и най-високото отличие на ведомството \"Венец на победителя\" на Илиана Раева, атлетката Гинка Загорчева, щанистите Норайр Нурикян и Янко Русев, борецът Валентин Райчев, волейболистът Димитър Златанов, покорителите на Еверест Николай Петков и Кирил Досков, както и известният фотограф Бончук Андонов.", "date": "2019.01.19", "title": "Тайбе Юсеин спечели наградата на спортното министерство и тотото"}
{"url": "https://www.dnevnik.bg/bulgaria/2019/01/19/3377393_pojar_goria_v_tri_kushti_pametnici_na_kulturata_v/", "text": "Пожар горя в три къщи-паметници на културата в центъра на Габрово. Няма пострадали хора, щетите са само материални. \"При пристигане екипите заварват горене в покривната част и на трите сгради\", разказа Пламен Генчев, началник на Противопожарна служба – Габрово пред \"Нова телевизия\". Само една от трите старинни къщи е била обитавана. Неин собственик е Пенко Пенков. \"Връщах се от болницата и видях, че комшиите са извикали пожарната\", разказа Пенков. \"При извършване на ремонтна дейност в средната къща, която виждаме на номер 29А, възниква горене, вследствие на което се запалва покривната част и горенето се разпространява вляво и вдясно към двете съседни постройки, които са долепени до покрива на тази сграда\", обясни Пламен Генчев. И трите пострадали къщи са архитектурна забележителност, паметници на културата на повече от 100 години. Намират се в старинния квартал на Габрово, познат като Шести участък.", "date": "2019.01.19", "title": "Пожар горя в три къщи-паметници на културата в центъра на Габрово"}
{"url": "https://www.dnevnik.bg/sport/2019/01/19/3377382_vduhnoveniiat_arsenal_vze_derbito_s_chelsi_i_zavurza/", "text": "Арсенал\" завърза още по-сериозно битката за топ 4 във Висшата лига след победа в градското дерби над \"Челси\" с 2:0. \"Артилеристите\" надделяха на своя \"Емиратс\" с попадения на Александър Лаказет и Лоран Косчелни още през първото полувреме. Едва за четвърти път този сезон \"Арсенал\" запазва мрежата си суха, като не го беше правил от 8 декември. Съставът на Унай Емери събра 44 точки и си върна петата позиция, която временно заемаше \"Манчестър юнайтед\". \"Артилеристите\" изостават с три от \"Челси\", като трите тима са в битката за последната позиция в зона Шампионска лига. Подобно на дербито с \"Тотнъм\" през декември \"Арсенал\" игра много вдъхновено и направи много силно първо полувреме. Футболистите на Унай Емери можеха да спечелят и по-убедително, особено след доброто си начало. \"Челси\" не беше на висота, с изключение на епизодични моменти от срещата. Сините отправиха едва един точен удар за 90 минути. Победата е първа за \"Арсенал\" над \"Челси\" във Висшата лига от 24 септември 2016 г., когато \"артилеристите\" спечелиха с 3:0 отново на \"Емиратс\". През миналия сезон и двата мача завършиха наравно, а в началото на този \"Челси\" спечели с 3:2. \"Артилеристите\" доказаха, че са убедителни у дома през този сезон, като остават с едва едно поражение на \"Емиратс\". Съставът е в серия от 11 мача без загуба и пет поредни победи. \"Челси\" пък губи за трети път в последните шест гостувания. \"Арсенал\" започна вдъхновено срещата и още от първата минута притисна своя съперник. Домакините пресираха високо по терена и опитаха да отнемат топката още в половината на \"Челси\". Подобно на тимовете, които преди това победиха сините, \"артилеристите\" се фокусираха върху Жоржиньо, опитвайки да ограничат халфа в играта му с топката. В четвъртата минута Лаказет напредна отдясно и центрира прострелно към Обамеянг, но габонецът не успя да засече топката на няколко метра пред вратата. Още четири минути по-късно пред домакините се откри нова голова възможност. Сократис Папастатопулос обаче стреля неточно след центриране от корнер. В 13-ата минута вратарят на \"Челси\" Кепа Арисабалага трябваше да се намесва решително. Той показа страхотен рефлекс след удар с глава на Лоран Косчелни. Само минута по-късно обаче \"артилеристите\" намериха целта и Кепа нямаше как да спаси. След последвалия корнер Лаказет получи свободно топката около вратарското поле, завъртя се необезпокоявано и с мощен удар в близкия ъгъл откри – 1:0. Френският нападател отбеляза своето пето попадение в дербитата на Лондон от началото на сезона. Единствено съотборникът му Обамеянг има повече голове (6). \"Арсенал\" беше близо до това много бързо да удвои аванса си, като само три минути след гола на Лаказет Обамеянг пропусна от изгодна позиция. \"Челси\" много бързо отговори и след 20-ата минута обърна играта. Сините изнесоха действията в половината на \"Арсенал\",а от своя страна домакините вече не можеха да задържат толкова умело топката. В много моменти \"артилеристите\" прекалено лесно даваха притежанието на съперника си. Сините можеха и да изравнят, но след блестящо подаване на Давид Луиз Педро прехвърли вратаря Бернд Лено, но пропусна и целта. Няколко пъти гостите стигнаха и до разбърквания, но нито веднъж не принудиха Лено да се намесва. Така се стигна до 39-ата минута, когато \"Арсенал\" удвои аванса си. Косчелни се разписа с рамо, засичайки центриране на своя партньор в отбраната Сократис. Защитата на \"Челси\" не действаше в синхрон, като не успя да се изтегли навреме и остави французина непокрит. За Косчелни това е 20-и гол във Висшата лига. Освен това бранителят се разписва в девети пореден сезон, откакто е част от \"Арсенал\". В самия край на първата част \"артилеристите\" се отърваха, след като \"Челси\" удари греда чрез Маркос Алонсо. Сините обаче така и не отправиха точен удар към вратата на домакините. През втората част преимуществото беше за футболистите на Маурицио Сари, които контролираха повече топката и се задържаха по-трайно в половината на \"Арсенал\". Домакините действаха на контраатака и предпочетоха да уплътнят средната линия. В епизодични моменти обаче скоростта на \"Арсенал\" създаваше трудности за бранителите в синьо. Положението на домакините стана по-сложно в последните 20 минути, когато Ектор Бейерин получи тежка контузия. В този момент Унай Емери вече беше направил две промени и след изваждането на испанеца, нямаше варианти да реагира в края на двубоя. За сметка на това за \"Челси\" на терена се появи Оливие Жиру, който трябваше да усили нападателната мощ на гостите. До края на срещата \"Челси\" натисна, но така и не успя да постави Лено под сериозно напрежение.", "date": "2019.01.19", "title": "Вдъхновеният \"Арсенал\" взе дербито с \"Челси\" и завърза битката за топ 4"}
{"url": "https://www.dnevnik.bg/sport/2019/01/19/3377395_dortmund_premina_truden_test_v_laipcig_i_pak_povede/", "text": "Лидерът в Бундеслигата \"Борусия\" (Дортмунд) възстанови аванса си на върха от шест точки, след като победи трудно \"Лайпциг\" с 1:0. Вестфаленци надвиха местния тим с попадение на халфа Аксел Витсел още преди почивката. Съставът на Люсиен Фавър отново се откъсна пред \"Байерн\", който  в петък победи и беше съкратил разликата . \"Борусия\" откри в 19-ата минута, когато белгиецът Витсел се разписа с удар от въздуха след корнер. Лукаш Пишчек игра с топката, но само я отклони към съотборника си, който се разписа в мрежата на Петер Гулаши. През втората част \"Лайпциг\" беше по-активният тим на терена и имаше няколко възможности да стигне поне до равенството. Футболистите на Ралф Рангник отправиха четири точни удара само през вторите 45 минути, но защитата на \"Дортмунд\" се справи. След 18 кръга \"Борусия\" е лидер с 45 точки, а \"Байерн\" е с 39. \"Лайпциг\" остава четвърти с 31 точки, като изостава с пет от третия \"Борусия\" (Мьонхенгладбах).", "date": "2019.01.19", "title": "\"Дортмунд\" премина труден тест в Лайпциг и пак поведе с шест точки на \"Байерн\""}
