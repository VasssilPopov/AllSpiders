{"url": "https://www.dnevnik.bg/sport/2018/07/10/3280091_manchestur_siti_privleche_marez_s_rekorden_transfer_za/", "text": "Манчестър сити\" счупи трансферния си рекорд, привличайки халфа на \"Лестър\" Рияд Марез за 60 милиона паунда. Алжирецът, който е на 27 години беше свързван с \"гражданите\" още през зимата, когато подаде молба за трансфер, но в крайна сметка остана в \"Лестър\". Марез премина медицински прегледи в Манчестър и подписа договор за срок от пет години. Той дори вече се срещна с новите си съотборници, а в сряда ще направи и първа тренировка. Алжирецът премина в \"Лестър\" през 2014 г. за едва 400 хиляди паунда от френския \"Льо Авър\". Той помогна на тима да спечели изненадващо титлата във Висшата лига през 2015-16 и след това беше избран за Играч на сезона. Марез отбеляза 48 гола в 179 мача за \"лисиците\". \"Много съм щастлив, че преминавам в \"Сити\". Харесвам отборите на Пеп Гуардиола, защото той изповядва атакуващ футбол, а сега аз ще съм част от състава. Мисля, че през миналия сезон \"Сити\" промени облика на английския футбол и искам да съм част от този голям проект\", каза Марез пред сайта на \"гражданите\". Досегашният рекорд на \"Сити\" за най-скъп трансфер беше поставен през зимната пауза след покупката на централния защитник Аймерик Лапорт. Французинът беше купен от \"Атлетик\" (Билбао) за 57 милиона паунда. Трансферът на Марез е първият за \"гражданите\" за новия сезон. През миналата година \"Сити\" спечели титлата във Висшата лига и подобри голяма част от рекордите в английския футбол. Тимът на Пеп Гуардиола ще започне защитата на титлата в средата на август с мач срещу \"Арсенал\".", "date": "2018.07.10", "title": "\"Манчестър сити\" привлече Марез с рекорден трансфер за 60 милиона паунда"}
{"url": "https://www.dnevnik.bg/morski/2018/07/10/3279940_siniata_zona_vuv_varna_shte_zaraboti_ot_utre/", "text": "Синята зона във Варна влиза в действие от утре – 11юли. Това съобщиха днес от общинската администрация в града. Обособените места в карето между бул. \"Христо Ботев\", бул. \"Мария Луиза\", бул. \"Осми приморски полк\", бул. \"Цар Освободител\", бул. \"Приморски\" и ул. \"Девня\" са са 2603, а работното време на зоната е от 9 ч. до 19 ч., се уточнява в съобщението. Местата за паркиране на автомобили на хора с увреждания са 110 и са повече от предвидените в общинската наредба. В едномесечен срок (до 12 август) при констатиране на неплатена такса за престой в зоната няма да бъдат поставяни т.нар. скоби. За неправилно паркираните коли обаче ще се налагат санкции съгласно Закона за движение по пътищата, съобщи на пресконференция днес Младен Иванов, директор на общинското предприятие \"Паркинги и синя зона\". Паркирането в синята зона е разрешено в рамките на 3 часа. При достигане на максималния период за паркиране системата няма да приема последващи опити за плащания. След изтичането на тричасовия престой клиентът трябва да премести автомобила си извън обхвата на зоната. Нов тричасов престой може да започне, след като изминат 30 минути от изтичане на предходния. При нарушение на автомобилите ще бъдат поставяни скоби, а санкцията за премахването им е 20 лв. съгласно наредба на общинския съвет във Варна. След края на работното време на синята зона автомобилите с неплатена такса за престой ще бъдат репатрирани, а собствениците им ще плащат глоба както за поставяне на блокиращото устройство, така и за репатрирането. Инспекторите на общинското предприятие \"Паркинги и синя зона\", които ще контролират паркирането в синята зона ще бъдат 25. Те ще са със сигнални жилетки и ще се легитимират със специални баджове. В гратисния период инспекторите ще раздават информационни брошури за престоя в зоната и ще правят разяснения за условията за паркиране в нея. Три ще бъдат начините за плащане за почасово паркиране в синята зона във Варна - през мобилно приложение, през SMS или в брой. Мобилното приложение може да бъде изтеглено от сайта  www.varnaparking.bg  и дава възможност да се плати и половинчасов престой на цена от 50 стотинки. Системата изпраща и предупредително съобщение 5 минути преди изтичане на периода за паркиране. Друг начин за плащане е изпращане на кратко текстово съобщение (sms) на номер 1352 с текст, в който трябва да е посочен номерът на автомобила. Съдържанието на SMS трябва да възпроизвежда буквално табелата с регистрационния номер на съответния автомобил. Таксуването на паркиране с SMS е за един час престой и включва цената за едно съобщение от 1 лев плюс стойността на SMS-а към мобилния оператор. Успешно заплащане се счита за извършено, когато клиентът получи обратно потвърдително съобщение. Третият начин за плащане е в брой и ще се извършва в търговски обекти, които са отбелязани със стикер, на който е изписано на български и английски език \"Тук можете да платите кратковременно паркиране \"Синя зона\". Цената е също 1 лв. на час.", "date": "2018.07.10", "title": "Синята зона във Варна ще заработи от утре"}
{"url": "https://www.dnevnik.bg/sport/2018/07/10/3279936_fotogaleriia_zabavnata_trenirovka_na_angliia_predi/", "text": "Англия се  , след като в сряда излиза в полуфинален сблъсък с Хърватия в Москва. Въпреки голямото напрежение селекционерът на \"Трите лъва\" Гарет Саутгейт създаде добро настроение, след като разнообрази тренировката, вкарвайки гумени играчки по време на загрявката. На снимката: Деле Али хвърля гумено пиле, което влезе в употреба по време на някои от упражненията.", "date": "2018.07.10", "title": "Фотогалерия: Забавната тренировка на Англия преди сблъсъка с Хърватия"}
{"url": "https://www.dnevnik.bg/bulgaria/2018/07/10/3279963_lili_marinkova_beshe_vuzstanovena_na_rabota_v_bnr_i/", "text": "В рамките на няколко часа днес Лили Маринкова беше възстановена на длъжността директор на програма \"Хоризонт\" на БНР и след това освободена заради придобито право на пенсия. Тя беше  уволнена от този пост на 6 юни 2016 година , а на 3 юли тази година  Върховният касационен съд излезе с решение , че трябва да бъде възстановена на работа. В съобщение на пресслужбата на радиото се посочва, че днес генералният директор на БНР е изпълнил съдебно решение за връщане на Маринкова на заеманата длъжност. След това трудовото правоотношение с нея било прекратено, защото има придобито право на пенсия за осигурителен стаж и възраст. В съобщението се уточнява, че всички дължими обезщетения към Лили Маринкова ще бъдат изплатени. Днес сутринта Лили Маринкова съобщи пред журналисти, че е направила първи стъпки за връщане на работа в БНТ. Тя обясни, че е внесла в звеното за личен състав на радиото документите от съда, като оттам било задвижено издаване на карта за служител на радиото. По-рано днес синдикатите в националното радио обявиха, че  за утре е насрочен протест  на всички служители в БНР. Той е срещу ниските заплати, авторитарното управление и съмнителните назначения.", "date": "2018.07.10", "title": "Лили Маринкова беше възстановена на работа в БНР и пенсионирана в един и същ ден"}
{"url": "https://www.dnevnik.bg/sviat/2018/07/10/3279916_gotova_li_e_za_mir_nai-represivnata_durjava_v_afrika/", "text": "Еритрейският президент Исаяс Афуерки, начело на един от най-затворените и репресивни режими в света, поднесе изненада, като прие подадената му ръка от етиопския премиер Абий Ахмед Али. Тази инициатива може да сложи край на години вражда между техните страни. Двамата лидери се срещнаха след обещанието на Абий да приложи подписаното през 2000 г. мирно споразумение с Еритрея, както и заключенията на независима международна комисия за демаркацията на границата. Асмара винаги е отказвала да преговаря, докато Етиопия окупира оспорвани между двете страни територии. Но, съзнавайки, че е изправен пред историческа възможност, Исаяс прие да преговаря. Каква роля изигра граничният спор за Еритрея Етиопия и Еритрея - бивша етиопска провинция, станала независима през 1993 г. след три десетилетия конфликт - влязоха в кървава война от 1998 г. до 2000 г., отнела живота на 80 000 души. След тази война Исаяс наложи авторитарен режим и оправда тази мярка с етиопската заплаха. Този поврат настъпи през 2001 г. със сурова чистка във високите ешелони на властта и в пресата. Еритрейският президент, който е на власт от 1993 г., подложи народа си на безсрочна военна служба и отказа да приложи конституцията или да организира избори. \"От 20 години развитието на страната е спряло и всичко се върти около граничния въпрос\", обобщи за АФП Ейбрахам Зере, еритрейски журналист в изгнание, директор на центъра \"ПЕН Еритрея\". Еритрея изпитва ненавист към Етиопия заради отказа й да приложи решение за границата, взето през 2002 г. от комисия под егидата на ООН. Готова ли е Еритрея за помирение Президентът Исаяс поема риск, тъй като евентуално сближаване може да го принуди да отвори политическото пространство в своята страна. Но може би няма друг избор, тъй като доскорошното му отношение към Адис Абеба докара Еритрея в безизходица. Обвинен в нарушаване на човешките права, неговият режим от дълго време е смятан за парий от международната общност. А наборната военна служба накара голяма част от еритрейската младеж да емигрира. Седемдесет и две годишният Исаяс може би иска да бъде запомнен от поколенията по друг начин. \"Мисля, че този път той е искрен и вероятно съзнава, че това е единственото решение\", смята Ейбрахам. Обстоятелствата са различни и в Етиопия, където Абий, млад 43-годишен лидер от етноса оромо, маргинализира ненавижданата от Исаяс старата гвардия, доминирана от етноса тиграи. \"С Абий няма омраза на лична основа\", подчертава французинът Марк Лаверн, анализатор в Националния център за научни изследвания. Какво може да спечели Еритрея от мирен договор Статуквото от последните две десетилетия не бе от полза за никоя от държавите и от двете страни на границата хората пледират за мир. \"Двете страни със сигурност ще спечелят много от връщането към нормалността, но за Еритрея залогът е голям\", смята Ейбрахам. \"Еритрея ще спечели много заради етиопския икономически подем\", казва одобрително Лаверн. Етиопия - втората по населеност страна в Африка, имаща най-динамичния растеж на континента - представлява привлекателен пазар за Еритрея, където 80 на сто от населението се препитава от земеделие по данни на Световната банка. Асмара може да опита да накара Етиопия, която от независимостта на Еритрея няма излаз на море и зависи от Джибути за търговията си, да плаща за използването на пристанищата в градовете Масава и Асаб. Еритрея се надява също така, че добрата ѝ воля ще бъде възнаградена с вдигане на санкциите, наложени от Съвета за сигурност на ООН през 2009 г. заради предполагаемата подкрепа за сомалийските ислямисти \"Аш Шабаб\". \"Вероятно е подобряването на отношенията между Етиопия и Еритрея да допринесе за реинтеграцията на еритрейската държава на международната сцена\", смята Майкъл Уолдъмариам, преподавател в Бостънския университет. Каква роля успяха да изиграят САЩ и страните от Персийския залив Правителството на Обама бе особено враждебно към Еритрея. Но Асмара би могла да намери по-добър слушател в лицето на президента Доналд Тръмп. Нарастващата  милитаризация на Червено море  с намесата на страните от Персийския залив и Китай в Африканския рог е причина за притеснение. В края на април американският помощник държавен секретар за Африка Доналд Ямамото осъществи първото от години посещение на високопоставен американски представител в Еритрея. \"Заради геополитическите събития в района на Червено море - включително с  присъствието  на Китай,  по-специално в Джибути  - САЩ имат интерес да нормализират отношенията си с Еритрея\", допълва Уолдъмариам. Исаяс, който винаги е реагирал съобразно ситуацията в Червено море, може да се е поддал на натиска на ОАЕ и Саудитска Арабия, предполага Лаверн, според когото \"Еритрея е на финансови инжекции от тези страни\". Исаяс, който първоначално бе близък с Катар, смени лагера през 2015 г., сближавайки се с Рияд и Абу Даби. ОАЕ дори използваха пристанището на Асаб за войната в Йемен. /БТА", "date": "2018.07.10", "title": "Готова ли е за мир най-репресивната държава в Африка"}
{"url": "https://www.dnevnik.bg/sport/2018/07/10/3279965_del_potro_dopulni_finalnata_osmica_v_london_i_shte/", "text": "Хуан Мартин дел Потро спечели маратонска битка с французина Жил Симон и допълни финалната осмица в мъжкия \"Уимбълдън\". Аржентинският тенисист зае последното място в четвъртфиналите след драматичен успех със 7:6 (1), 7:6 (5), 5:7, 7:6 (5) след 4.24 часа игра. Двубоят започна вчера, но се забави много и беше прекратен след края на третия сет. При подновяването на играта двамата стартираха уверено и спечелиха първите си подавания на нула. Симон нанесе първия удар, като реализира пробив за 3:1. Французинът обаче не успя да затвърди предимството си. Дел Потро върна пробива и изравни при 3:3. В деветия гейм аржентинецът отново проби и получи шанс да сервира за мача. Симон не се предаде, навакса изоставането си в последния възможен момент и в крайна сметка този сет също трябваше да се реши с тайбрек. Решаващият гейм започна по-добре за французина, който реализира ранен минипробив и поведе с 3:1. Дел Потро обаче спечели шест от следващите осем точки и избегна влизане в пети сет. В четвъртфиналите шампионът от US Open 2009 ще се изправи срещу световният №1 Рафаел Надал. Победителят от този мач ще срещне Новак Джокович или Кей Нишикори. Четвъртфиналите в горната половина на схемата противопоставят осемкратния шампион в Лондон Роджър Федерер срещу Кевин Андерсън и финалиста от 2016 г. Милош Раонич срещу Джон Иснър.", "date": "2018.07.10", "title": "Дел Потро допълни финалната осмица в Лондон и ще играе с Надал"}
{"url": "https://www.dnevnik.bg/video/novinite_na_bnt/2018/07/10/3279969_video_drugite_novini/", "text": "Повече млади учители през новата учебна година Летището в Женева с първите в света скенери, които \"виждат\" всичко Неймар главен герой в кампания срещу ненужното повикване на линейки Джордж Клуни пострада леко при пътен инцидент Марионетки дават началото на Моцартови празници в Правец Строят декора на Mamma Mia!", "date": "2018.07.10", "title": "Видео: Другите новини"}
{"url": "https://www.dnevnik.bg/politika/2018/07/10/3279953_obedineni_patrioti_se_sdobriha_i_za_zakona_za_gorivata/", "text": "Ден след като прехвърчаха искри между коалиционните партньори от \"Обединени патриоти\" заради Закона за горивата, днес партиите в коалицията отново не успяха да постигнат консенсус. Вчера вицепремиерът и лидер на НФСБ Валери Симеонов даде пресконференция, на която  подкрепи протеста на търговци на горива срещу промените в закона . Именно заради това днес се проведе коалиционен съвет, след който лидерът на \"Атака\" и председател на парламентарната група на \"Обединени патриоти\" Волен Сидеров обяви, че е постигнат консенсус между партиите. \"Изчистихме някои теми, свързани със Закона за горивата, които вчера станаха повод за недоразумения или разминаване във виждането. Имаше една доста детайлна експертна среща между Валери Симеонов и Емил Димитров, който е един от вносителите на закона. В момента даже ги оставихме да говорят\", каза Волен Сидеров. Само няколко часа по-късно от партията на Валери Симеонов НФСБ разпространиха до медиите съобщение, че изнесената от Сидеров информация не отговаря на истината и няма постигнато съгласие. \"НФСБ остава на своята категорична позиция, че законопроектът е неприемлив и ще ощети стотици малки дистрибутори на течни горива. На утрешното заседание на Народното събрание представителите на НФСБ ще гласуват \"против\", уточняват от партията. В изявлението си пред журналисти в парламента Сидеров каза още, че законът е подписан и внесен от 32-ма души. Сред тях имало десет човека, които са членове на \"Обединени патриоти\" – четирима от ВМРО, четирима от НФСБ и двама от \"Атака\". Към тях той добави и хора от ГЕРБ, БСП, ДПС и \"Воля\". \"Тоест става дума за един закон, който е обсъждан, коментиран и не представлява някаква опасност за обществото\", допълни Сидеров. Според него на днешния коалиционен съвет са се изяснили доста подробности от закона и се оказало, че в крачка са променени неща, които преди това са създавали напрежение сред по-малките търговци на горива. Сидеров си призна, че не е \"дълбоко в темата\" и не може да обясни какви са поправките, но на срещата се разбрало, че \"няма повод за някакви страшни, остри скандали, стълкновения, разколи\". На второ четене в комисията на Димитров миналата седмица депутатите решиха, че отпада изискването за образователен ценз и трудов стаж за собствениците на бензиностанции. Предвижда се фирмите да дават банкова гаранция за всеки обект в размер на 20 хил. лева, а не 200 хил., а уставният капитал за откриване на фирма за търговия с горива е намален от първоначалните 3 млн. лева на 1 млн. лева. Законът трябва да бъде приет окончателно тази седмица. Миналата седмица в групата на \"патриотите\" отново  имаше напрежение  заради предложението на ГЕРБ за повишаване на акциза на бездимните цигари, срещу което се обявиха депутати от ВМРО. Заради това премиерът Бойко Борисов  нареди предложението да бъде оттеглено . Ден по-късно партиите в по-малкия партньор в управляващата коалиция и ГЕРБ  постигнаха съгласие . Според Сидеров напрежението в \"патриотите\" е заради нарушена комуникация, тъй като коалиционния съвет не се събирал няколко седмици заради пътуванията на вицепремиерите Валери Симеонов и Красимир Каракачанов.", "date": "2018.07.10", "title": "Законът за горивата отново раздели \"Обединени патриоти\", НФСБ обвини Сидеров в лъжа"}
{"url": "https://www.dnevnik.bg/citat_na_deniia/2018/07/10/3279976_citat_na_denia_kakvo_ohraniava_chastna_firma_v/", "text": "Това попита депутатът от БСП Румен Гечев по време на участието си в предаването \"Лице в лице\" по Би Ти Ви. Повод за коментара му стана  откритото тяло на млад мъж в шахта в бившия Партиен дом , където в момента се строи новата сграда на парламента. Той е бил охранител на строежа, а преди време съдружник във фирмата, за която е работил, е била зам.-министърът на социалната политика Султанка Петрова, която е от квотата на \"Обединени патриоти\". Веднага след като се разбра за връзката на Петрова с фирмата, от  БСП поискаха тя да се оттегли от поста си.  От своя страна вицепремиерът и съпредседател на \"Обединени патриоти\" Валери Симеонов заяви, че няма да се взимат никакви крайни решения, преди да се запознае детайлно със случая. Гечев обясни, че почти всеки ден влиза в сградата на Народното събрание и в тази на Партийния дом. По думите му там има толкова много служители на НСО, които следят за сигурността, че няма нужда и от още една охранителна фирма. \"Близки на хора от властимащите получават пари от данъкоплатците. Това е начин за източване на държавата\", според Гечев.", "date": "2018.07.10", "title": "Цитат на деня: Какво охранява частна фирма в парламента, след като там и пиле не може да прехвръкне от НСО"}
{"url": "https://www.dnevnik.bg/sport/2018/07/10/3279980_real_obiavi_transfera_na_ronaldo_v_juventus/", "text": "Кристиано Роналдо преминава в \"Ювентус\" съобщи настоящият му отбор \"Реал\" (Мадрид). Петкратният носител на \"Златната топка\" е изявил желание да напусне клуба и мадридчани са се съобразили с мнението му. \"Клубът съобщава, че заради желанието на играча да напусне се съгласи да го трансферира в \"Ювентус\". Изразяваме огромната си признателност към футболиста, който се доказа като най-добрия в света и беше част от \"Реал\" в един от най-великите периоди в историята на клуба\", съобщиха от \"Реал\". Роналдо се превърна в голмайстор №1 в историята на \"Реал\", като вкара 451 гола в 438 мача. Той спечели общо 16 трофея с тима от Мадрид, включително четири пъти Шампионската лига. Докато беше футболист на \"Реал\", Роналдо спечели четири пъти \"Златната топка\", два пъти беше избиран за най-добър в Европа и три пъти взе \"Златната обувка\". \"За много поколения Роналдо винаги ще бъде един от големите символи и уникален пример за подражание\", добавиха от клуба. Роналдо премина в \"Реал\" през 2009 г. срещу 94 млн. евро и прекара общо десет сезона в клуба. С негова помощ \"Реал\" спечели Шампионската лига в последните три години. По непотвърдена информация \"Ювентус\" ще плати 100 милиона евро за правата на играча. \"Годините, прекарани в \"Реал\", са най-щастливите в моя живот. Чувствам огромна признателност към всички, които бяха в клуба и ми помагаха. Въпреки това мисля, че е време да си тръгна и да отворя нова страница в моя живот. Благодаря, че \"Реал\" уважи моето желание и се съгласи да ме трансферира\", каза Роналдо в съобщение, публикувано на сайта на клуба.", "date": "2018.07.10", "title": "\"Реал\" обяви трансфера на Роналдо в \"Ювентус\""}
{"url": "https://www.dnevnik.bg/sport/2018/07/10/3279986_cenata_na_paketa_diema_ekstra_se_uvelichava_na_699_lv/", "text": "От 1 август цената на спортните канали в пакета \"Диема екстра\" ще се увеличи от 5.99 на 6.99 лева. Това стана ясно от съобщениe, коeто няколко кабелни и сателитни оператори са изпратили днес до своите абонати. От \"Нова броудкастинг груп\" потвърдиха пред \"Дневник\" за промяната. От компанията заявиха, че увеличението е продиктувано от нарастващата стойност на спортните продукти в световен мащаб. Наред с увеличението на телевизионния пакет се вдига и цената на мобилното приложение \"Плей Диема Екстра\", което също ще струва 6.99 лева. \"Промяната в цените на пакетите се определя от тенденцията за нарастващата стойност на премиум спортното съдържание в световен мащаб. В програмата на пакетите са включени някои от най-ексклузивните и популярни световни спортни състезания, което предопределя високата цена за закупуване на съответните телевизионни права за излъчване в България\", заявиха от компанията за \"Дневник\". \"Нова броудкастинг груп\" ще продължи да удовлетворява желанието на спортните фенове и ще създава, закупува и предоставя за разпространение висококачествено и разнообразно спортно съдържание в HD качество\", допълват от компанията. Това е четвъртото увеличение в стойността на пакета, който включва \"Диема спорт 1\", \"Диема спорт 2\" и спортния лайфстал канал \"Трейс спорт\". \"Диема екстра\" стартира през 2015 г. на препоръчителна цена от 3.96 лева, след което беше увеличаван на 4.99 лв. и актуалните в момента 5.99 лв. Мачовете от българската Първа лига, Купата на България, английската Висша лига и френската Лига 1 са главните футболни акценти в програмата на \"Диема спорт 1\" и \"Диема спорт 2\". Извън футболните продукти двата канала излъчват българското волейболно първенство, Формула 1, Националната баскетболна лига (НБА), професионален бокс и др. Тази година в пакета беше и тенис турнирът на АТП в София.", "date": "2018.07.10", "title": "Цената на пакета \"Диема екстра\" се увеличава на 6.99 лв. от 1 август"}
{"url": "https://www.dnevnik.bg/bulgaria/2018/07/10/3280020_sudut_ostavi_v_aresta_obvinenite_v_podgotovkata_na/", "text": "Апелативният специализиран съд остави за постоянно в ареста групата, обвинена в подготовката на убийства и побои на магистрати и полицаи. За лидер на групата е сочен Иван Йосифов, който е син на Йосиф Йосифов, с прякор  Йоско Костинбродския.  В началото на месеца  при спецакция на ГДБОП и прокуратурата бяха задържани общо 13 души . Те подготвяли нападения срещу полицаи и прокурори, които не вземали пари и не прекратявали разследванията срещу тях. По свидетелски показания имало и списък на лицата, срещу които са готвени престъпни действия. В него влизат двама прокурори от Специализираната прокуратура - Георги Мойсев и Емил Галипонов, както и двама служители на ГД \"Национална полиция\", единият от които Михаил Наумов, началник на сектор \"Убийства\", стана ясно на днешното заседание. Адвокатът на Йосифов Тезгюл Лютфиева обясни пред журналисти, че свидетелят, който дал показания, че има списък с лица, е Венцислав Дамянов. По думите й той е бил задържан до 29 юни в ареста в Пловдив и е освободен веднага, след като е дал показания срещу Иван Йосифов. Той е бил задържан за разпространение на кокаин. \"Никой от въпросните магистрати и служители на МВР не е работил по случаи срещу Йосифов, нито срещу баща му, нито срещу някои от другите членове на групата\", обясни Лютфиева, цитирана от БТА. Тя каза още, че при претърсванията в домовете на нейните подзащитни не са открити наркотици или оръжия. По делото нямало и данни за готвените покушения или за следене на определени лица.", "date": "2018.07.10", "title": "Съдът остави в ареста обвинените в подготовката на убийства на магистрати и полицаи"}
{"url": "https://www.dnevnik.bg/sport/2018/07/10/3279998_serena_uiliams_stigna_polufinalite_na_uimbuldun_sled/", "text": "Носителката на 23 индивидуални титли от Големия шлем Серена Уилямс се класира за полуфиналите на \"Уимбълдън\" след трисетова битка с Камила Джорджи от Италия. 36-годишната американка загуби първия сет, но след това подобри играта си и спечели с 3:6, 6:3, 6:4 след 1.43 ч. Уилямс записа 19-и пореден успех на тревните кортове в Лондон. Седемкратната шампионка в най-стария тенис турнир се класира за десети полуфинал в последните си 11 участия в турнирите от Големия шлем. В опит да стигне до трети пореден и общо десети финал в \"Уимбълдън\" Уилямс ще се изправи срещу Юлия Гьоргес от Германия. Другият полуфинал противопоставя Анжелик Кербер и Йелена Остапенко. Уилямс започна уверено мача с Джорджи и имаше точка за пробив още в първия гейм. Джорджи обаче се спаси, а в шестия гейм на свой ред получи шанс да спечели подаването на съперничката. Италианката се възползва и поведе с 4:2. В ответния гейм седемкратната шампионка имаше цели четири възможности да върне пробива, три от които поредни. Тя обаче не се възползва, Джорджи затвърди предимството си, след което затвори сета с убедителен сервис гейм на 15.  Загубата на първата част доведе до значително подобрение в играта и особено в сервиса на Уилямс. Тя не даде нито един шанс за пробив на Джорджи във втория и третия сет. В същото време американката показа страхотна ефективност при своите възможности. Бившата №1 реализира една от двете си точки за пробив във втория сет и единствената, която получи в третата част. Това се оказа достатъчно за четвъртата й победа от четири мача с Джорджи. Сега за Уилямс предстои още една среща с тенисистка, от която не е губил - поставената под №13 Гьоргес. 29-годишната германка, която има три загуби в три мача с американката, също стигна до полуфиналите след обрат - 3:6, 7:5, 6:1 срещу Кике Бертенс от Холандия. За Гьоргес това ще е първи полуфинал в турнирите от Големия шлем. Преди тазгодишния \"Уимбълдън\" най-доброто й постижение беше четвърти кръг. По-рано днес беше оформен полуфиналът в горната половина на схемата. Шампионката от миналогодишния \"Ролан Гарос\" Йелена Остапенко победи Доминика Цибулкова със 7:5, 6:4. Носителката на две титли от Големия шлем Анжелик Кербер надигра Даря Касаткина с 6:3, 7:5.", "date": "2018.07.10", "title": "Серена Уилямс стигна полуфиналите на \"Уимбълдън\" след обрат срещу Джорджи"}
{"url": "https://www.dnevnik.bg/sviat/2018/07/10/3279977_opasen_li_e_noviiat_kabinet_na_erdogan_za_turskata_lira/", "text": "След обявяването на имената в новия кабинет на Турция лирата падна с 3% и стигна до най-ниското си ниво от неуспелия опит за преврат, а после върна малко от стойността си, но равносметката остана 19% срив от началото на годината. Откакто зетят на президента Берат Албайрак  е финансов министър , и колебанията продължават. Те обаче се дължат и на друго - държавният глава получи изключителното право да номинира управителя на централната банка, а с указ  първоначално бе премахната  клаузата за мандата му, а по-късно дължината бе променена от пет на четири години. Това, което ще каже Албайрак за икономиката в следващите дни до новата среща на централната банка за лихвените проценти на 24 юли, ще е ключово. Фактор ще е и отсъствието на благоразположени към чуждите инвеститори фигури като бившия финансов министър и вицепремиер Мехмет Шимшек, който \"често успокояваше инвеститорите, след като Ердоган изразяваше нетрадиционните си икономически възгледи.\" Във време на опасна инфлация самият президент, докато \"пазарно ориентираните\" членове на предишния кабинет го убеждаваха в нуждата  лихвените проценти да бъдат вдигнати , той твърдеше, че са прекалено високи и са \"майката и бащата на всички злини\" и по-скоро е необходимо да бъдат свалени, за да не причиняват инфлация. Не става дума обаче само за отстранените четирима души - ходовете на президента \"завършват дългогодишен процес, при който членове на приветливия за инвеститори \"отбор А\" бяха отстранени един по един от правителството и все повече обезпокояваха пазарите.\" Според Симин Демокан, кореспондент на \"Блумбърг\", Албайрак става министър в нова ситуация и ново министерство - тази институция комбинира грижата за финансите и хазната. \"Инвеститорите познават (Албайрак) по-скоро с енергийните му политики и (новият му пост) създава несигурност,\" казва тя. \"С новата система Ердоган ще бъде централният човек, взимащ решения. Когато става дума за централната банка, вече няма да му се налага да се консултира с други при назначаването на управителя и заместниците ѝ.\" Стойността на лирата след съобщението за Албайрак беше 4.7488 за долар, а към 16:30 ч. местно време бе възстановила 0.9 пункта, до 4.6910 за долар. Мненията - \"като при Тръмп\"  Проблемът с Албайрак за инвеститори и консултанти е в \"предположенията му, че слабостта на лирата е заради външни сили, а не заради некомпетентна икономическа политика, както заключават инвеститорите по принцип\", казва за \"Блумбърг\"  , старши анализатор в консултантската компания \"Медли глоубъл адвайзърс\". Що се отнася до самия Ердоган, той действително остава \"верен на думата си\" от предизборната кампания, че ще поеме по-голям контрол върху икономическата и паричната политика\". \"Така и става, но това далеч не е пазарен подход,\" смята консултантът. \"Централната банка сега остава проблематична, докато Ердоган ѝ диша във врата и е трудно човек да си представи как Албайрак ще се занимава с икономически инициативи, които не са били одобрени от баща му\", добавя Рендъл. \"Ако го прави, семейните събириания ще преминават в хладна атмосфера и скоро той ще си загуби работата.\" Икономистът в \"Беренберг банк\"   предупреждава за риск от \"институционална склероза\" заради желанието на хората във властта да казват \"да\" на Ердоган, вместо да се състезават за позиции и идеи. \"Реформата е все по-необходима: Анкара трябва да спре нарастването на бюджетния дефицит, да остави централната банка сама да се бори с инфлацията и то наистина, да стимулира инвестициите - например като подобри отношенията с Брюксел - и да не разчита на големи фискални стимули.\" Задачата е трудна не само за президент, който \"изглежда се наслаждава на нарастващата си власт, често разделя и обича да влиза в схватки,\" смята Хунгерланд. За   от \"Райфайзен центробанк\" във Виена друг ключов въпрос е как ще подходи Ердоган към фискалната политика преди задаващите се през март догодина местни избори - дали ще прави компромиси за целите на вота, или ще прави стъпки за балансиране на бюджета. \"Назначаването на Албайрак оставя инвеститорите с неприятни чувства, като в САЩ, когато Тръмп дава важни постове на роднини,\" казва  , стратег за нововъзникващите пазари в \"Юлиус Бер\". \"Отново въпросът е за укрепване на власт. Зетят на Ердоган едва ли ще е последнят такъв случай.\" Има и други мнения. Според   от \"Инвестек банк\", макар да е ясно, че стратегическите решения в Турция ще са свързани с \"прищевките на президента\" оттук нататък, това развитие е било известно пазарите, а и паричната политика \"така или иначе не е особено независима\". Албайрак,  който има опит и образование, свързани с частния сектор , \"далеч не е толкова опасен, колкото можеха да са други кандидати. Това, което не харесват пазарите, е откровената шуробаджанащина, макар че турците с право могат да посочат етично спорния пример на американския президент Доналд Тръмп.\" Римър смята, че за действията на Ердоган ще има граница и тя ще е реакцията на валутните и облигационните пазари, \"която може да попречи попречи на всеки случай на крайно безразсъдни политики.\"", "date": "2018.07.10", "title": "Опасен ли е кабинетът на Ердоган за турската лира"}
{"url": "https://www.dnevnik.bg/evropa/2018/07/10/3279798_nesigurnostta_okolo_trump_kara_evropa_da_ochakva_sus/", "text": "Ръководителите на страните - членки на НАТО,  се боят от срещата си на върха  с Доналд Тръмп утре и вдругиден в Брюксел, тъй като очакват да бъдат подложени на натиск, ако не и нахокани, от отмъстителния американски президент, който изисква споделяне на финансовото бреме, дори с риск да отслаби доверието в алианса. Европейците се страхуват даже, че Тръмп може да се опита да ги раздели чрез възможни отстъпки за Русия точно преди историческата среща с Владимир Путин  на 16 юли в Хелзинки , смятат много анализатори. \"Съединените щати харчат много повече за НАТО от всяка друга страна. Не е нито справедливо, нито приемливо\", предупреди вчера в \"Туитър\" Доналд Тръмп. \"Въпреки че тези страни увеличиха вноската си, откакто станах президент, те трябва да правят за това повече\", допълни той. Разочарована от неуспеха на  срещата на върха на Г-7 наскоро , Франция се надява срещата на НАТО \"да демонстрира единството на съюзниците\", а също, че \"всички партньори полагат усилията, с които са се ангажирали\", заяви вчера Елисейският дворец. \"Опасяваме се обаче, че това няма да стане\", отбеляза президентството. В края на юни Тръмп изпрати заплашителни писма на девет страни от НАТО, в това число Германия, Канада и Норвегия, приканвайки ги да спазят ангажимента си да увеличат военните си разходи на 2 процента от брутния си вътрешен продукт през 2024 г. Подялбата на разходите ще е една от основните теми на срещата на върха, потвърди генералният секретар на алианса Йенс Столтенберг, който е норвежец. \"Германия е с 1 процент (от своя БВП), САЩ са с 4 процента, а НАТО облагодетелства Европа много повече, отколкото САЩ. Според някои САЩ осигуряват 90 процента от финансирането за НАТО, докато много други страни са далече от 2-та процента от (БВП), които обещаха да внасят\", отбеляза критично президентът вчера. На миналогодишната среща на върха Тръмп вече упрекна съюзниците, че дължат \"огромни суми пари\" на НАТО. \"Мъчителна среща на върха\" \"Тази среща на върха ще бъде мъчителна\", предрече европейски дипломат, пожелал анонимност. \"Успехът й ще зависи от настроението на Доналд Тръмп\", уточнява висш представител на алианса. \"При управлението на Тръмп някаква дълбока несигурност е обхванала главните европейски действащи лица като цяло\", подчертава френският евродепутат Арно Данжан, специалист по въпросите на отбраната. \"Не става въпрос само за съмнения в надеждността на американските ангажименти в рамките на алианса, а и за насоките на една непостоянна американска външна политика, способна както поради изолационизъм, така и поради авантюризъм да навреди на европейските интереси в областта на сигурността\", коментира той. Освен това според Пиер Вимон, бивш изпълнителен генерален секретар на Европейската служба за външна дейност (втори по ранг в европейската дипломация), първата голяма двустранна среща Тръмп - Путин няколко дни по-късно е \"много по-важна\" за американския президент, отколкото срещата на НАТО. \"Той ще иска да получи нещо от срещата си с руския президент, пробив по украинския въпрос, блокиран въпреки положените от Франция и Германия усилия\", казва френският дипломат - асоцииран изследовател в мозъчния тръст \"Карнеги Европа\". Като остана уклончив по въпроса за Крим, който Русия анексира през 2014 г., Доналд Тръмп изпрати послание до Путин, отбелязва Томас Каръдърс, вицепрезидент на Фондация \"Карнеги\". \"Целта на Путин е да всее разделение между САЩ и европейците и сред европейците. Той ще изпитва наслада на срещата на върха на НАТО\", прогнозира американският експерт. Натрапчивата мисъл за разделението Пораждането на разделение е натрапчива мисъл за Йенс Столтенберг. Шефът на НАТО не може да отрече сериозните различия, които противопоставят САЩ на останалите членове на алианса. Ще му се да вярва, че те ще стихнат по време на срещата на върха. Непредвидимостта на американския президент обаче подхранва всевъзможни хипотези. \"Той би могъл да направи така, че да бъдат отменени ученията \"Трайдънт джънкчър\", планирани за есента в Норвегия и обявени за най-големите маневри, организирани от НАТО след края на Студената война, с мотива, че те може да бъдат сметнати от Русия за заплаха и че ще струват прекалено скъпо на американците данъкоплатци\", отбелязва Иън Бонд, експерт по Русия в мозъчния тръст Център за европейски реформи (CER). В добавка поддържаните от Доналд Тръмп съмнения в реалното желание да задейства автоматично САЩ в случай на нападение срещу някой от европейските им съюзници, както постановява член 5 от договора на НАТО, или за предислоциране на американските войски в Германия карат някои европейци да ускорят ориентацията към автономност. \"Европа на отбраната е необходима структура в този контекст\", казва френският министър на въоръжените сили Флоранс Парли. Франция привлече девет други страни от ЕС, включително Германия и Великобритания, в европейска Група за интервенция, способна да осъществи бързо военна операция, евакуация в страна във война или да окаже помощ в случай на бедствие. \"Тези усилия допълват тези в рамките на НАТО\", уверява Парли. ЕС и НАТО подписаха днес в Брюксел нова съвместна декларация за сътрудничеството си. /БТА", "date": "2018.07.10", "title": "Несигурността около Тръмп кара Европа да очаква със страх срещата на НАТО"}
{"url": "https://www.dnevnik.bg/sport/2018/07/10/3279802_kaziiski_se_nasochva_s_glad_za_uspehi_v_noviia/", "text": "Волейболистът Матей Казийски заяви, че изпитва голям глад за успехи с  новия си отбор \"Сточня\" (Шчечин) . В полския клуб българският посрещач започва амбициозен проект с  Радостин Стойчев, който преди дни беше представен като спортен директор . Двамата ще продължат съвместната си работа след периода 2005 - 2015 г., когато бяха заедно в \"Славия\", \"Динамо\" (Москва), \"Тренто\" и \"Халкбанк\". Най-успешният им престой беше в \"Тренто\", където за седем сезона спечелиха 16 трофея. \"Ако съм честен, гладът е дори по-голям от преди. Това, което успяхме да направим в предишните години, е в миналото. Сега е времето за Полша или началото на напълно нова страница в моя живот. Щастлив съм и съм развълнуван, че ще имам възможността да тествам нивото и способностите си в много силно първенство\", каза Казийски в интервю пред клубния сайт. Волейболистът допълни, че и преди е имал интерес да играе в отбора, като идването на Стойчев е изиграло важна роля за крайното му решение. \"Имах удоволствието да работя с него дълги години и знам, че той е изключителен експерт. Той е професионалист и затова съм убеден, че неговото присъствие ще помогне за правилното функциониране на клуба в различни аспекти\", заяви Казийски. През лятото клубът от Шчечин беше купен от местната корабостроителна компания и заяви амбиции да изгради конкурентен отбор, който да се бори за челно класиране в шампионата. Тимът вече привлече един от най-добрите полски национали в последните години - Бартош Курек. \"Целта ми за предстоящия сезон е проста - да спечеля всичко. Задачата ще бъде трудна, защото в сметките са много добри отбори, но ние искаме да се изправим срещу тях. Не дойдох тук просто да бъда част от първенството. Не се интересувам от участието, а само от здравата работа и победите\", каза още българският волейболист.", "date": "2018.07.10", "title": "Казийски се насочва с глад за успехи в новия съвместен проект с Радостин Стойчев"}
{"url": "https://www.dnevnik.bg/sviat/2018/07/10/3245711_zetiat_na_erdogan_stana_finansov_ministur_nachalnikut/", "text": "Само трима от министрите в предишния кабинет - на вътрешните работи, външните работи и правосъдието - запазват постовете си в новото правителство на турския президент Реджеп Тайип Ердоган, който той ще ръководи лично. В екипа му остава и неговият зет  , който обаче вече не е министър на енергетиката, а на финансите и хазната. Друга фигура, която изигра ключова роля, но не като част от кабинета - досегашният началник на отбраната   - сега ще поеме министерството на отбраната. Ердоган, който обяви имената и представи кабинета в 21:30 ч. местно и българско време, има свободата да назначава и освобождава министрите и ще управлява по-малък кабинет, отколкото той самият и заемалите след него поста премиер са имали в правителствата си - 16 вместо досегашните 23-ма. Какво още се променя с новата система,  четете тук . Както предварително съобщиха турски медии, министерството за европейските въпроси се закрива. В новия кабинет ще има две жени. В. \"Хюриет дейли нюз\" определи кабинета като \"изненадващ\" и лишен от известни \"бюрократични фигури\". Самият Ердоган обяви в края на миналата седмица, че списъкът с министри няма да включва много кадри на управляващата Партия на справедливостта и развитието. Единствените трима, които запазват функциите си, са вътрешният министър  , външният   и правосъдният  . Нови и стари имена Ердоган се раздели с дългогодишни знакови министри - бившия вицепремиер и финансов министър   с икономическия министър   и транспортния министър  . Бившият банкер от \"Уолстрийт\" Шимшек бе смятан за основния представител на свободните пазари в правителството, изиграл ключова роля в стабилизирането на лирата,  изгубила стойност от началото на годината , включително заради изразяваните от Ердоган желания за намеса в паричната политика. За първи път министерството на търговията ще бъде оглавено от жена -  , работила за най-голямата търговска камара в Турция и една от най-големите в света - Съюза на камарите и стоковите борси. Министерството на труда и социалната сигурност се слива с министерството по въпросите на семейството, като начело на новото министерство също ще застане жена -  . Министър на културата и туризма ще бъде  . Министър на енергетиката и природните ресурси ще бъде  , на здравеопазването -  (основател на частната болница \"Медипол\"), на образованието -  , на транспорта и инфраструктурата -  (оглавявал дъщерна компания на турското държавно дружество за социални жилища), на околната среда и градоустройството -  според списъка, разпространен и от БТА. , смятан за един от най-близките съветници на Ердоган, ще е министър на промишлеността и развитието. За вицепрезидент бе назначен  , бивш заместник-секретар на премиера, смятан за един от \"архитектите\" на прехода към президентско управление. Агенцията отбеляза, че докато Ердоган обявяваше имената на новите министри, курсът на долара скочи много рязко спрямо турската лира - от 4.58 на 4.68, а еврото - от 5.45 на 5.51. Часове по-рано Турция  формално се отказа от фиксирания мандат  за управителя на централната банка.", "date": "2018.07.10", "title": "Зетят на Ердоган стана финансов министър, началникът на генералния щаб пое отбраната"}
{"url": "https://www.dnevnik.bg/skorost/2018/07/10/3231386_fotogaleriia_rubatiiat_charovnik_suzuki_djimni_otnovo/", "text": "Сузуки\" започна продажбите на третото поколение на модела \"Джимни\" в Япония. Това става цели 20 години след дебюта на предишната генерация.", "date": "2018.07.10", "title": "Фотогалерия: Ръбатият чаровник \"Сузуки Джимни\" отново е тук"}
{"url": "https://www.dnevnik.bg/sport/2018/07/10/3232273_dnes_na_svetovnoto_belgiicite_izlizat_s_vulnenie/", "text": "Белгия и Франция ще определят първия финалист на световното първенство по футбол в Русия. Двубоят между двата отбора, които преодоляха по-трудната половина на схемата, е от 21.00 часа на стадион \"Крестовский\" в Санкт Петербург. Белгийците са в непознати води, като ще търсят първо класиране на финал в историята на световните шампионати. \"Червените дяволи\" са едва за втори път сред най-добрите четири в турнира, като при първото им участие на полуфинал през 1986 г. губят от бъдещия шампион Аржентина. Сега отборът изглежда готов да направи големия пробив и да започне да бере плодовете от талантливото си поколение. В последните години тимът успя да изгради сработен колектив за сметка на индивидуалните качества на играчите, което спираше устрема на състава към отличие на голям форум. \"Футболистите работиха заедно изключително добре много години и заслужават да са точно там, където са в момента. Индивидуалните умения и талантът са важни, но в тези турнири е абсолютно наложително да се играе като отбор\", каза  селекционерът на Белгия Роберто Мартинес . Под негово ръководство отборът е непобеден в 23 поредни мача. Последната загуба на Белгия в официален мач е от Уелс в четвъртфиналите на европейското във Франция през 2016 г. Атакуващата мощ и дълбочината на състава са сред най-силните оръжия на белгийците. \"Червените дяволи\" са отборът с най-много попадения до момента - 14, като те са отбелязани от девет футболисти (без да се брои автоголът на бразилците). Тази сила в атака пролича в групата, в която Белгия нямаше проблем да излезе начело в конкуренцията на Панама, Тунис и Англия след три победи с голова разлика 9:3. В елиминационната фаза обаче се видя израстването на белгийците, които успяха да преодолеят трудности от различен характер. Отборът беше близо до отпадане от турнира още в осминафиналите, но показа здрави нерви при обрата от 0:2 до 3:2 срещу Япония. В четвъртфинала срещу Бразилия пък се видя, че белгийците могат спокойно да предоставят владеенето на топката на съперника, да действат организирано в отбрана и да изчакват възможности за бързи контраатаки. Преди срещата със \"селесао\" Мартинес заяви, че двубоят е мечтан за състава му. Сега селекционерът на Белгия  сравни полуфинала срещу Франция с пътуване до Луната , което трябва да бъде посрещнато с вълнение. \"Никога не сме били в подобно положение. Затова се нуждаем от нашия отборен дух повече от всякога срещу Франция. Трябва да покажем най-доброто си лице\", каза още Мартинес, който няма да може да разчита на десния бранител Тома Мюние заради натрупани жълти картони. След отпадането на Бразилия французите са сочени за фаворит за титлата, като букмейкърите им дават малка преднина пред Белгия и Англия. \"Петлите\" ще се надяват да стигнат за трети път до спора за световната титла след 1998 и 2006 г. Съставът на Франция е вторият най-млад на това първенство със средна възраст от 26 години. Въпреки това тимът натрупа опит и е близо до отличие на втори пореден голям форум след домашното европейско преди две години, когато загуби във финала срещу Португалия. Според селекционера на французите Дидие Дешан отборът е забравил за поражението от иберийците. \"Във футбола не съществува реванш и не харесвам този термин. Всеки двубой има своята особеност. Винаги боли, когато се случи нещо извънредно, но трябва да го приемем. Сега имаме възможност да играем финал и нека да сме сигурни, че ще ни послужи като опит\", каза Дешан. Селекционерът допълни, че е обмислил различни варианти, с които да се противопостави срещу вариативността на белгийците в атака. Именно стабилната защита и ефективното нападение помогна на французите да стигнат до полуфиналите. \"Петлите\" са отбелязали гол при всеки от последните си шест точни удара и допуснаха четири попадения в пет мача. Единствената въпросителна пред Дешан е участието на централния защитник Самюел Юмтити. Бранителят на \"Барселона\" има травма в коляното, която получи по време на четвъртфинала срещу Уругвай.", "date": "2018.07.10", "title": "Днес на световното: Вдъхновените белгийци ще търсят продължаване на приказката срещу Франция"}
{"url": "https://www.dnevnik.bg/sviat/2018/07/10/3240977_v_london_lideri_ot_zapadnite_balkani_shte_tursiat/", "text": "Лидери от Западните Балкани и държави от ЕС, сред които премиерът Бойко Борисов, ще участват в среща на върха в Лондон, на която държавите от региона ще търсят начини чрез общи проекти да подобрят сътрудничеството си, да намерят финансиране и да направят още крачки, за да наваксат изоставането от Западна Европа. Това е петата среща от т.нар. Берлински процес, замислен от западни държави като временна алтернатива за интеграция по време, когато не се говореше за разширяването на ЕС. Преди години председателят на Европейската комисия Жан-Клод Юнкер каза, че разширяването с нови членки временно бива замразено, а Западът не искаше напълно да обезкуражи Западните Балкани и да забави интеграцията им. Така инициативата бе започната от германския канцлер Ангела Меркел през 2014 г. На срещите традиционно се обсъждат проекти и възможности за финансиране в региона, като в диалога участват и шестте балкански страни извън ЕС - Босна и Херцеговина, Черна гора, Сърбия, Албания, Македония и Косово. Те ще се съберат за пръв път от  срещата на върха ЕС-Западни Балкани  в София през май. Гостите Поканени на срещата са няколко страни - членки на ЕС - Австрия, Хърватия, Франция, Германия, Италия и Словения. България също присъства, като според сайта на британското правителство причината е срещата ЕС-Западни Балкани на 17 май. Представители на Полша също ще са на форума, тъй като страната ще е домакин на следващата среща от Берлинския процес. Борисов и останалите лидери ще се включат в работен обяд, даван от британския премиер Тереза Мей, съобщи правителствената пресслужба. На него ще има и представители на Европейската централна банка, Европейската банка за възстановяване и развитие и Съвета за регионално сътрудничество. Целите Като приоритети са изброени нуждата да се повиши икономическата стабилност, за да се подобри бизнес климатът; да се повиши регионалната сигурност чрез по-добра реакция на общи заплахи и улеснено политическо сътрудничество за решаване на двустранни спорове и преодоляване на наследството на конфликтите след разпадането на Югославия. Лондон отбеляза, че Великобритания \"иска стабилни и проспериращи Западни Балкани\" и със срещата показва \"продължаващия си интерес и участие в стабилността в региона отвъд напускането на ЕС\". Критиците на Берлинския процес отбелязват, че отвъд обещанията за проекти и инвестиции той все още не е довел до конкретни резултати. Други смятат за парадоксален факта, че сегашната среща е именно във Великобритания, която ще напусне ЕС.", "date": "2018.07.10", "title": "В Лондон лидери от Западните Балкани ще търсят начини да ускорят евроинтеграцията"}
{"url": "https://www.dnevnik.bg/sviat/2018/07/10/3232455_shte_provali_li_trump_sreshtata_na_nato/", "text": "Лидерите на 29-те страни от НАТО се срещат тази седмица в Брюксел, за да одобрят редица инициативи за възпиране на Русия, борба с тероризма и подготвяне на алианса за бъдещите предизвикателства. Но всички си задават въпроса: дали това не е следващата световна среща на върха, която ще стане жертва на Тръмп? На срещата в сряда и четвъртък (11-12 юли) лидерите от НАТО ще вземат важни решения с цел да покажат единство и подготвеност пред лицето на руската агресия, но върху форума им хвърля сянка един човек: президентът на САЩ Доналд Тръмп. Тръмп пътува за срещата на върха с основното послание, че другите съюзници от НАТО - и в частност Германия - трябва да  увеличат разходите си за отбрана , защото в противен случай САЩ могат да преразгледат обещанията си за отбраната на Европа, върху които е изграден световният ред след 1945 г. Освен това форумът е първата спирка на Тръмп от европейска обиколка, чиято кулминация е среща на 16 юли с  руския президент Владимир Путин  - именно лидера, чиито действия будят силна тревога в НАТО през последните години. Според Ян Техау от германския фонд \"Маршал\" е възможно президентът на САЩ да предизвика шок на всяка от тези срещи. \"Евентуален двоен неуспех може сериозно да навреди на НАТО (и) да вкара трансатлантическите отношения в още по-голяма бъркотия\", написа той в статия неотдавна. В сравнение с това първата  среща на върха на НАТО  за Тръмп миналата година беше, общо взето, приятно преживяване с някои неудобни моменти. Оттогава обаче разривът между трансатлантическите партньори се задълбочава, а в отношенията настъпват тектонични размествания. Тръмп изтегли САЩ от  ядреното споразумение с Иран  - важна сделка за ключови европейски съюзници, целяща да попречи на Техеран да създаде атомна бомба, и наложи мита върху стоманените и алуминиевите продукти от Европейския съюз и Канада. Ако срещите на върха между Тръмп и традиционните съюзници на САЩ напоследък са някакъв знак за това, което може да се случи, значи, че срещата на НАТО може да бъде напрегната и на нея президентът може отново да се окаже изолиран от останалата част от групата. САЩ отдавна настояват за по-справедливо разпределение на товара между съюзниците от НАТО, но Тръмп е особено прям по въпроса, наричайки алианса \"остарял\" и окачествявайки европейските съюзници като авантаджии. \"Ще кажа на НАТО, че трябва да започнете да си плащате сметките. Съединените щати няма да се грижат за всичко\", каза той в четвъртък на митинг в американския щат Монтана. НАТО няма собствен бюджет, но 29-те съюзници са се споразумели за ръководен принцип, съгласно който да отделят за отбрана 2 процента от брутния вътрешен продукт. Осем съюзници са на път да изпълнят целта тази година, обяви през февруари генералният секретар на НАТО Йенс Столтенберг. САЩ обаче са начело, като отделят за отбрана близо 4 процента от БВП. Очаква се Германия, която по-традиция действа мудно, да достигне 1.24% през 2018 г. Разчитайки сигналите, идващи от Вашингтон, европейските съюзници от НАТО предприемат стъпки към по-голяма самостоятелност в областта на отбраната, като създават рамка за съвместни военни инициативи в Европейския съюз. От 28-те страни в ЕС 22 са и членки на НАТО, но излизането на Великобритания от ЕС следващата година е на път да промени баланса - тя е една от малкото европейски страни, изпълняващи целта от 2 процента. Председателят на Европейския съвет Доналд Туск наскоро призова страните от ЕС да се подготвят за \"най-лошите сценарии\" в момент, когато \"трансатлантическите отношения са подложени на огромен натиск заради политиките на президента Тръмп\". Въпреки това НАТО ще иска да покаже единство, когато 29-те съюзници одобрят няколко мерки, подготвени за строго организираната двудневна среща на върха. Те включват инициатива за повишена готовност, която да позволи на НАТО да мобилизира 30 сухопътни батальона, 30 въздушни ескадрили и 30 бойни кораба за 30 дни. Също така се създават два нови командни центъра - в САЩ и Германия, които да помагат за бързо реагиране на бъдещи предизвикателства. Мерките са поредната стъпка през последните години за подсилване на отбранителните способности на НАТО в отговор на усещаната агресия от Русия след извършеното от нея посегателство върху украинския Кримски полуостров през 2014 г. и подкрепата й за сепаратистите в Източна Украйна. Алиансът също така започва нова мисия за обучение в Ирак и удължава своето финансиране за афганистанските сили за сигурност до 2024 г. като част от усилията си за борба с тероризма. Предвижда се НАТО и ЕС да подпишат споразумение за по-тясно сътрудничество. А накрая Македония ще получи покана да се присъедини към НАТО, след като уреди отдавнашен спор със съседна Гърция за името си. Има опасност обаче срещата на върха да бъде запомнена най-вече с поведението на Тръмп към неговите съюзници в НАТО. А това е \"един непредвидим фактор\", каза европейски дипломат преди срещата. /БТА", "date": "2018.07.10", "title": "Ще провали ли Тръмп срещата на НАТО"}
{"url": "https://www.dnevnik.bg/bulgaria/2018/07/10/3232172_za_15_godini_za_modernizaciia_na_armiiata_sa_vlojeni_2/", "text": "\"Над половин милиард сме дали за хеликоптери, които могат да летят само в пустинята и лятно време да ходим до морето с тях.\" Помните ли  тази фраза  на премиера Бойко Борисов от драматичните дни на февруари 2012 г., когато водата от скъсана язовирна стена заля хасковското село Бисер? \"Проблемът е, че хеликоптерите \"Кугър\", за които дадохме толкова пари, нямат системи срещу обледяване и рискът да паднат, като излетят, е много голям. Машините могат да се издигнат до не повече от 60 метра височина и не могат да летят бързо - над 60 метра температурата е много ниска и може да се обледят и да паднат\", обясни тогава от борда на единия от тях министър-председателят. Когато през октомври 2017г. летците от \"Граф Игнатиево\" заплашиха, че няма да летят, защото не са сигурни в техниката, Борисов заяви, че \"са купени най-скъпите самолети \"Спартан\", купени са най-скъпите хеликоптери \"Кугър\", колкото е направено за българските летци, за никой друг не е направено толкова в последните години - те са получили милиарди.\" Два месеца по-късно на заседание на Министерския съвет премиерът, който за последните 9 години води трето правителство, каза: \"Купени са 12 \"Кугър\", транспортни хеликоптери. Повтарям, транспортни. В изправност да летят днес са четири. Така са купувани – нито поддръжка, нито е смятано колко пари ще струват И не мога да си обясня защо са 12 транспортни хеликоптера! После три \"Пантер\" – пак хеликоптери и пак транспортни, и три \"Спартан\"-а – самолети, но също транспортни.\" Проверка на \"Дневник\" показа, че за последните 15 години армията е получила близо 2 млрд. лв за модернизация и превъоръжаване. Но от изразходването им не са добавени почти никакви способности за армията. До края на юли 2018 г. - месецът на годишната среща на върха на НАТО на 11-12 юли в Брюксел - парламентът ще задвижи модернизация за над 4 млрд. лв в следващите 10 години. Публичен подробен анализ на това с каква ефективност са били изразходвани досега милиарди от бюджета няма. Парламентът  одобри два проекта  за 3.26 млрд. лв. за модернизация на армията на 8 юни със 151 гласа \"за\", 7 бяха против и един депутат се въздържа. Общо 1.46 млрд. лв. се предвижда да струват 150 бойни машини за пехотата. Те трябва да бъдат изплащани до 2029 г., а първите машини да пристигнат още през 2019 г. За \"поне 8\"  многоцелеви изтребителя  са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора  да бъдат подписани до края на годината . До края на месеца парламентът ще приеме и проект за нови военни кораби за близо 1 млрд. лв. Така проектите за модернизация на армията ще станат за 4,24 млрд. лв. Това е над два пъти повече от периода 2003-2014 г., но анексирането на Крим от Русия и настояването на САЩ съюзниците в НАТО да увеличат разходите за отбрана промениха изискванията. Между 2003 г. и 2014 г. за модернизация и превъоръжаване са изразходвани 1.63 млрд. лв. при планирани 1.79 млрд. лв. Данните са от отчетния доклад на служебния министър на отбраната Велизар Шаламанов август-октомври 2014 г. Това е единственият анализ на разходите за отбрана, правен от правителство, който е публичен. През този период управляваха редовните кабинети на Симеон Сакскобургготски (2001-2005), Сергей Станишев (2005-2009), Бойко Борисов (2009-2013) и Пламен Орешарски (2013-2014), както и служебните на Марин Райков и Георги Близнашки. \"Като цяло обективният анализ показва, че дейността по модернизация и превъоръжаването през годините е била неадекватна на приоритетите\", пише в документа отпреди 4 години. За това особено силно е допринесло отсъствието на модерни методи за управление на проектите и поради това вместо придобиване на модерни средства се стига до доставка на остaряло оборудване и прекратяване на проекти с огромни загуби. \"В резултат на това \", пише още в документа, който може да бъде намерен трудно. Към сумите от доклада трябва да се добавят и парите за постоянно необходимата поддръжка на миговете и парите по секретни проекти, които най-често са по рамкови споразумения и не попадат във видимите през обществените поръчки разходи. . Към тази сума трябва да се добавят и парите, давани за ремонт на изтребители и хеликоптери за последните 4 години. От 15 нови хеликоптера летят 5-6 Най-скъпият досега договор за модернизация на въоръжените сили е с производителя \"Юрокоптер\" (Eurocopter днес се нарича Airbus Helicopters). Той беше сключен през 2005 г. по времето на кабинета \"Сакскобургготски\" за 358 млн. евро. Срещу тази сума трябваше да бъдат доставени 12 транспортни вертолета AS 532AL Cougar за ВВС и 6 морски вертолета AS 565MB Panther за ВМС. По време на първия кабинет на Борисов (бел.ред. - точно тогава избухна световната финансова и икономическа криза) параметрите бяха предоговорени от кабинета \"Борисов 1\" и бяха отказани три от вертолетите Panther. Спорните въпроси с компанията бяха изчистени едва  преди дни . Кризата отмина, но в момента летят 4 хеликоптера \"Кугър\" (Cougar) и два \"Пантер\" (Panther), след като през миналата година един Panther катастрофира и командирът на екипажа загина. До края на годината кугърите трябва да полетят, тъй като през януари бяха подписани 3 договора за ремонт и поддръжка за близо 5 млн. лв. за срок от 84 месеца. Тези машини бяха купени за въздушна поддръжка на сухопътните войски (СВ), но  , тъй като са поръчани без бронировка и въоръжение. От 3 нови транспортни самолета лети 1 Три нови транспортни самолета \"Спартан\" (Spartan) бяха закупени от италианската фирма \"Аления аеронавтика\" през 2006 година. Първоначалният договор предвиждаше доставката на 5 самолета \"Спартан\" за 158.22 млн. лева, но той също бе предоговорен от първото правителство на ГЕРБ и страната ни се отказа от последните две машини. В момента от тях лети само един - отново заради липса на договор за поддръжка. Нов договор беше подписан в началото на май за 17.5 млн. евро, който трябва да осигури експлоатация на машините до 2024 г. Миговете гълтат стотици милиони Основният самолет на ВВС, с който основно се носи дежурството по охрана на въздушните граници, е МиГ-29. Налага се тези съветски самолети да бъдат поддържани въпреки намеренията на последните няколко правителства за смяната му с изтребител, произведен в страна - член на НАТО или ЕС, за да се изпълнят ангажиментите ни към НАТО и за да се запази изтребителната авиация. За да са годни за полети, в периода 2006-2013 г. с производителя - руската държавна корпорация \"РСК МиГ\", са сключени 9 договора за 103.73 млн. лв, от които са усвоени 88.84 млн. лв. В този период два от договорите са забавени, а един не е реализиран по вина на изпълнителя. Преди три месеца министърът на отбраната Красимир Каракачанов подписа рамков договор с \"РСК МиГ\" за 81 млн. лв., с което би трябвало да гарантира поддръжката на 15-те МиГ за следващите 4 години. В края на мандата на предишния кабинет беше подписан договор за доставката на 10 двигателя срещу 70 млн. лв., а преди това министърът на отбраната Николай Ненчев поръча в Полша ремонт на 6 двигателя срещу 6.14 млн. евро ПВО системата не работи За изпълнение на проект за развитие на средствата за комуникационно-информационно осигуряване на ВВС до средата на 2014 г. са усвоени над 247.36 млн. лв. По един от договорите с \"Промакс 99\" ЕООД са преведени над 44.78 млн. лв.,  . Въпреки че България е член на НАТО от 2007 г., военновъздушните сили все още  . В доклада за отбрана за миналата година е записано, че  радарите на военната авиация не могат повече да се поддържат . За военноморските сили (ВМС) между 2003 и 2014 г. са изразходвани почти 106 млн. лв. От тях 86 млн. лв. са за три фрегати втора ръка от Белгия, като в сумата не са включени още два транша от по 10 млн. лв. Проектът за система за командване на силите и средствата на ВМС, за който са платени над 15 млн. лв., е имал съдбата на системата на ВВС и не е допринесъл с нищо. Модернизацията на автомобилите е до средата През 2003 г. от кабинета \"Сакскобургготски\" е подписан рамков договор с \"Даймлер Крайслер\" за автомобилна техника с марка \"Мерцедес\" за 194.5 млн. лв. Срещу тази сума трябваше България да получи 629 превозни средства и поддръжката им. По време на първия кабинет на Борисов договорът е спрян. Сключени и разплатени са 3 договора за близо 88.6 млн. лв. В доклада на Шаламанов се отчита, че заради   в отделни поделения новите за армията мерцедеси не се използват. Оттогава  , тъй като липсата на горивосмазочни материали е отбелязана и в доклада за състоянието на армията за миналата година. Дори и да са в движение, високопроходимите автомобили не са оборудвани със специални гуми. Предишните два опита за закупуване на самолети за армията се провалиха, като за втория бе създадена специална парламентарна комисия, която откри нередности в процеса по избор. Според депутат от управляващата коалиция проектът за нови бронирани машини на пехотата също се е запътил към специална комисия, тъй като в него няма ясни изисквания за желаната от СВ машина, прозират лобистки условия и не е ясно как машината ще бъде произведена в България, като няма българска фирма, притежаваща необходимите машини.", "date": "2018.07.10", "title": "За 15 години за модернизация на армията са вложени 2 млрд. лева, но без ефект"}
{"url": "https://www.dnevnik.bg/evropa/2018/07/10/3232144_gurciia_-_kraiat_na_dramata_se_otlaga_za_po-kusno/", "text": "През 2032 година, когато Ангела Меркел ще отпразнува своя 78-и рожден ден, германското правителство за пореден път ще трябва да се посвети на проблема с Гърция. Тогава приключва гратисният период за погасяване на голяма част от отпуснатите на Гърция заеми. И ако не се договори ново отлагане на плащанията, ще лъсне един факт, който по чисто аритметични причини отдавна вече е ясен, а именно, че Гърция не е в състояние да върне голяма част от отпуснатите ѝ кредити. Ако Атина иска да докаже противното, би трябвало страната в продължение на повече от 40 години да има т.нар. първичен бюджетен излишък, т.е. бюджетът да остава на плюс и след като се изплатят задълженията по дълга. Целта е до 2023 година този излишък да възлиза на 3.5% от БВП, а до 2060 – средно на 2.2% от БВП. Досега нито една държава в света не е успявала да поддържа такива икономически показатели в продължение на толкова дълъг период, а икономистите, които смятат това за възможно, ще трябва тепърва да се родят. МВФ, който си извади поуки от собствените си грешки в началото на гръцката криза, също не вярва в подобна възможност. Той застъпва становището, че Гърция може да бъде оздравена финансово само ако кредиторите, но - забележете - с изключение на самия МВФ, опростят част от задълженията на страната. И тъй като в еврозоната засега не е възможно да се прокара политическото решение за опрощаване на гръцки дългове, става ясно, че последното действие от гръцката драма се отлага за далечното бъдеще. МВФ не се включи дори в третата помощна програма за Гърция, която приключва в средата на август. А решението на Еврогрупата  от юни  тази година отново да удължи сроковете за погасяване на гръцките дългове - този път с цяло десетилетие - де факто представлява четвърта спасителна програма, макар и да не носи това название. След края на тази четвърта (неофициална) помощна програма ще последва неминуемо и пета - под формата на ново отсрочване на дълговете или като опрощаване. Ето такава е цената, която данъкоплатците от еврозоната ще трябва да платят заради решението Гърция да остане част от общия валутен съюз. Политиците, взели решенията за това, в бъдеще няма да са повече на власт – други политици ще трябва да се борят с последиците. На бъдещите премиери от страните кредитори ще им бъде много трудно да признаят пред собствените си избиратели, че Гърция няма да може да изплати голяма част от отпуснатите ѝ от 2010 година насам близо 275 милиарда евро. Не твърдя, че е било неправилно Гърция да бъде задържана в еврозоната чрез милиардни подаръци, макар че имаше, а и продължава да има достатъчно убедителни политически аргументи за излизането на Гърция от еврозоната. Но всеки, чийто светоглед нахвърля обхвата на компютърните изчислителни програми и анализите за платежоспособността, ще разбере, че достатъчна тежест са имали и политическите аргументи да не се изоставя на произвола на съдбата тази държава по външната граница на ЕС. Голямото, предимно мюсюлманско, преселение на народите, което преживя Северозападна Европа преди три години, започна именно от Гърция. Всеки, който не желае държавите в сърцето на Европа да се ограждат с нови стени и да ограничават свободата на придвижване с граничен контрол, е длъжен да се погрижи за сигурността на външните граници в южната част на континента, включително и в Гърция. Гърция съзнателно не връща бежанци в Турция? \"Бежанската сделка\" между ЕС и Турция, сключена през март 2016, представлява модерен инструмент за граничен контрол, който засега функционира сносно. Той би могъл да функционира и още по-ефикасно, ако гръцките миграционни власти си вършеха работата както трябва или поне допуснеха да им се окаже помощ в това отношение. Вместо това те пропускат към континенталната част на страната голяма част от пристигащите на островите мигранти. После мигрантите потеглят по затворения уж Балкански маршрут към Западна и Северна Европа, докато молбите им за убежище отлежават из гръцките архиви. Гръцките миграционни власти много рядко връщат мигрантите с отхвърлени молби за убежище обратно в Турция, с което нарушават решението на Върховния административен съд на собствената си страна. През 2017 година съдът обяви, че Турция е сигурна трета страна и за сирийските бежанци, поради което е правомерно те да бъдат връщани обратно в Турция. Но атинските миграционни власти игнорират това съдебно решение толкова често, че не е изключено да го вършат съзнателно. За да се промени това положение, управляващите в Атина трябва най-сетне да осъзнаят, че масовата миграция към Европа не е само проблем на Западна и Северна Европа. Ако се провали сделката за бежанците между ЕС и Турция, този проблем може да засегне твърде пряко и самата Гърция. При това страната би могла да се превърне в ключов фактор при защитата на външните европейски граници, ако последователно и решително прилага на дело споразумението между ЕС и Турция. Атина явно все още не осъзнава този факт. Или пък не се интересува от него.", "date": "2018.07.10", "title": "Гърция - краят на драмата се отлага"}
{"url": "https://www.dnevnik.bg/sviat/2018/07/10/3239181_xizbula_dokaza_che_sasht_ne_mogat_da_napraviat_mnogo_v/", "text": "Хизбула\" помага за осъществяването на подкрепената от Русия офанзива в Южна Сирия, казват проправителствени източници, излагайки на показ ограниченията на политиката на САЩ, които се надяват, че Москва ще може да извади от страната Иран и подкрепяните от него групировки. Ролята на \"Хизбула\" в офанзивата край границата с Йордания и окупираните от Израел Голански възвишения е предизвикателство за настояването на Израел иранските протежета да бъдат държани далеч от израелската граница - разломната линия от десетилетия в арабско-израелския конфликт. \"Хизбула\" е основен участник в планирането и направляването на тази битка\", казва пред Ройтерс един командир от регионалния съюз, подкрепящ Дамаск. \"Всички знаят това - израелският враг, приятелите, даже руснаците\", добавя той. Ролята на \"Хизбула\" включва насочване на сирийските сили, казва командирът. Подкрепяната от Иран групировка е дислоцирала и свои елитни части, но тя стои на по-заден план в сравнение с предишните кампании в Сирия, тъй като отчита риска от ескалация с Израел. Високопоставен представител на регионалния съюз, който подкрепя Асад, каза, че на юг \"Хизбула\" се бие \"под прикритието\" на сирийската армия. Европейски дипломат каза, че подкрепяните от Иран сили едва ли участват \"с голяма численост\". Кампанията разкриваше пред Асад перспективата да разкрие наново важна търговска артерия с Йордания, да възстанови контрола си върху Голанските възвишения и да смаже бунтовниците, които преди бяха смятани за заплаха поради близостта си до Дамаск. Вашингтон е казал на бунтовниците, които подкрепяше преди, да не очакват неговата намеса. И някои от тях сложиха оръжие. В политическо отношение кампанията е сред една от най-сложните за Асад. Израел притиска неговите руски съюзници да държат далеч от границата му подкрепяните от Иран сили. Освен това Израел, подобно на Вашингтон, иска те да бъдат отстранени в по-голяма степен от Сирия. И отправените наскоро руски призиви към несирийските бойни части да напуснат южните територии бяха възприети като отчасти насочени към подкрепяните от Иран части. По-миналата неделя съветникът по националната сигурност към Белия дом Джон Болтън каза, че на срещата на върха в Хелзинки президентът Доналд Тръмп ще обсъди Сирия с Владимир Путин. \"Има възможности за осъществяването на по-широки преговори в подкрепа на извеждането на иранските сили от Сирия и връщането им в Иран, което би било значителна стъпка напред\", каза Болтън пред \"Си Би Ес нюз\". След седем години война, в която бяха убити стотици хиляди души, сега Асад властва с помощта на съюзниците си над преобладаващата част от Сирия, макар че големи части от севера и от изтока остават извън неговия контрол. Присъствието на турски и американски сили в тези зони ще затрудни по-нататъшното напредване. След като Асад се стреми към военна победа, изглежда, има малка надежда за договаряне на мир при шест милиона сирийци в чужбина като бежанци и 6.5 млн. разселени във вътрешността на страната. Само офанзивата на югоизток прокуди 270 хил. човека. Ключова подкрепа Подкрепата на Иран и \"Хизбула\" помогна на Асад да оцелее при напредването на бунтовниците и при вакуума във властта преди време, а след това да придобие територии, когато през 2015 г. дойде и помощта на руската бойна авиация. Подкрепяните от Иран шиитски милиции също имаха важна роля в удържането на територии. Русия бе разположила по земя редовни части, военна полиция и частни наемници. Макар че Иран и Русия поддържаха близко сътрудничество, наскоро изникнаха разногласия, а именно напрежение се появи миналия месец, когато руски части пристигнаха в зона на дислокация на \"Хизбула\" близо до ливанската граница. На следващия ден руснаците се оттеглиха. Представител на съюза в подкрепа на Асад заяви, че САЩ като че ли се надяват \"да заместят\" иранското влияние с руско влияние, но това е безсмислено. Русия и Иран имат \"разбирателство\" в Сирия, добавя представителят. \"Няма да има обрат в бойната обстановка в Сирия\", подчертава той. А Асад е казал, че \"Хизбула\" и другите му съюзници ще останат задълго. Отстраняването на Иран и \"Хизбула\" от югоизтока бе една от целите на контактите между САЩ, Русия, Израел и Йордания, които се стремяха - безуспешно - да предотвратят правителствената офанзива, каза европейският дипломат. \"Предполагам, че малък брой иранци няма да създадат големи грижи на израелците, но по-голям брой иранци или от \"Хизбула\" ще ги създадат\", добави дипломатът. Израел се чувства \"доста удобно\" с връщането на сирийските войски по границата с Голанските възвишения, докато групи като \"Хизбула\" стоят далеч. \"Мисля, че израелците с основание са доволни и уверени, че ще могат да продължат да възпират, а също да налагат и постигнат споразумение, което да държи Иран далеч от Голанските възвишения за момента\", каза дипломатът. Обаче температурата може да нарасне, когато офанзивата се премести от провинция Дараа към Кунейтра, където през май напрежението между Израел и Иран предизвика военна конфронтация. По-миналата неделя Израел подсили своите танкови и артилерийски подразделения на Голанските възвишения. /БТА", "date": "2018.07.10", "title": "\"Xизбула\" доказа, че САЩ не могат да направят много в Южна Сирия"}
{"url": "https://www.dnevnik.bg/photos/2018/07/10/3210433_fotogaleriia_kauboiskoto_kino_sus_zazidani_prozorci/", "text": "В годините на социализма кино \"Аврора\" в столичния квартал \"Захарна фабрика\" е било място, в което са прожектирали филмите с каубойски сюжет, в които участва актьорът Гойко Митич. По тази причина тогава е получило названието \"Каубойското кино\".", "date": "2018.07.10", "title": "Фотогалерия: \"Каубойското кино\" със зазидани прозорци"}
{"url": "https://www.dnevnik.bg/bulgaria/2018/07/10/3279581_obiaveno_e_bedstveno_polojenie_v_miziia/", "text": "Обявено е бедствено положение в Мизия заради поройните дъждове, съобщи за агенция \"Фокус\" кметът на общината Виолин Крушовенски. Той уточни, че вследствие на силните поройни дъждове са разрушени 2 улици в града. Има наводнени дворове, но няма бедстващи хора, каза кметът. По думите му в момента се чистят наносите от кал, изпомпват се шахти и дворове и се почистват разрушените улици. По разпореждане на министъра на регионалното развитие и благоустройството Николай Нанков екипи на агенция \"Пътна инфраструктура\" и на пътноподдържащата фирма помагат на община Мизия за по-бързо справяне с тежката обстановка. Пътя Мизия - Оряхово е почистен от калта и наносите и движението на леките коли се пропуска от пътна полиция. В следобедните часове се очаква да бъде възстановено движението на камионите над 12 тона по пътя между Крушовица и Оряхово, което рано тази сутрин бе ограничено поради наводнен участък.", "date": "2018.07.10", "title": "Обявено е бедствено положение в Мизия"}
{"url": "https://www.dnevnik.bg/politika/2018/07/10/3279584_rumen_hristov_vajno_e_da_si_vurnem_doverieto_na_500/", "text": "Сблъсъците на  заседанието на Националния съвет на СДС през април  показват, че има емоция, че все още сме живи, че се вълнуваме от съдбата на СДС и че сме мъжкари. Това коментира новият лидер на партията Румен Христов в интервю за Би Ти Ви. \"Не може да се говори за опит за преврат, ние съвсем открито казахме, че нещата се нуждаят от промяна – нямахме политики, нямахме послания, нарушена беше връзката\", коментира Христов напрежението между предишния лидер Божидар Лукарски и вътрешната му опозиция. Един от аспектите на вътрешнопартийния конфликт бяха плановете за явяване на избори на СДС. Лукарски призоваваше за консервативна коалиция с националистически партии, а опонентите му го обвиниха, че така в името на краткотраен успех погребва идеологически партията. Христов отбеляза, че така и не е воден реален дебат по темата, но подчерта: \"Искам да говоря за десен консерватизъм, а не за консерватизъм тип националпопулизъм\". Според него състоянието на СДС в момента по-трудно би позволило самостоятелно явяване на вота, а вариантите за коалиция са три: идейна (само с десни партии със сходен профил, като той даде пример с ДСБ), конюнктурна (с по-голям избор на възможни партньори) и антистатукво (като СДС в началото на прехода – с леви, центристки и десни елементи). \"ГЕРБ е управляваща партия, не участваме в управлението и по дефолт сме в опозиция, ще критикуваме всички техни стъпки, които смятаме, че са неправилни, но и ще подкрепяме тези стъпки, които са важни за страната\", обясни Румен Христов. По думите му единствените, с които СДС никога няма да се коалира, са БСП и ДПС. \"По-важното обаче е партията да си върне доверието на хората. Първо да направим коалиция с тези 500 000 избиратели, после ще говорим за политически коалиции\", каза Христов. По думите му СДС е в тежка ситуация, \"трябва да започнем да се оттласкваме от дъното, защото сме на дъното\".", "date": "2018.07.10", "title": "Новият шеф на СДС се цели в половин милион избиратели"}
{"url": "https://www.dnevnik.bg/evropa/2018/07/10/3279582_mei_naznachi_svoi_blizuk_sujuznik_na_miastoto_na/", "text": "Британският премиер Тереза Мей назначи снощи Джереми Хънт за министър на външните работи  на мястото на Борис Джонсън , предадоха световните агенции, като се позоваха на съобщение на нейната канцелария. Хънт, който досега бе министър на здравеопазването, е верен човек на Мей, отбелязва \"Асошиейтед прес\". \"Ройтерс\" посочва, че тази смяна може да промени баланса по въпроса за Брекзит в екипа на британския премиер. Хънт, който е депутат консерватор и оглавяваше от 2012 г. министерството на здравеопазването, е близък съюзник на Мей за разлика от самоволния Джонсън. По-рано вчера британското правителство бе разтърсено от  оставките на министъра за Брекзит Дейвид Дейвис  и на колегата му, отговарящ за външните работи. Причина за тях станаха разногласията в кабинета  за предстоящото излизане на Великобритания от Европейския съюз , отбелязва АП. Джонсън и Дейвис са за ясна и категорична раздяла с ЕС, т.нар. твърд Брекзит. Хънт, който на референдума през 2016 г. се обяви за оставане на Великобритания в съюза, подкрепя запазването на близки икономически отношения с блока, след като страната го напусне догодина, припомня АП. През октомври обаче той увери пред радио Ел Би Си, че е променил мнението си по въпроса за Брекзит отчасти заради разочароващата по думите му арогантност на ЕС в преговорите с Великобритания, отбелязва \"Ройтерс\". Джонсън изрази недоволство от предложението на британското правителство за създаване на зона за свободна търговия с ЕС след Брекзит. Според него Великобритания е заплашена да се превърне в колония на Европейския съюз. Премиерът Тереза Мей е останала \"малко изненадана\" от оставката на външния министър, предаде \"Ройтерс\". В писмо до Джонсън Мей пише, че той се е съгласил с представения от нея миналата седмица нов план за Брекзит. \"Аз съжалявам - и съм малко изненадана - да получа (писмото с вашата оставка) след продуктивните разговори, които имахме в (резиденцията) Чекърс в петък, и всеобхватното и подробното предложение, което договорихме като кабинет\", пише британският премиер в своя отговор до вече бившия външен министър. \"Ако вие не сте в състояние да предоставите подкрепата, от която се нуждаем, за да си осигурим тази сделка в интересите на Обединеното кралство, е правилно да подадете оставка\", казва още Мей на Джонсън. Джереми Хънт ще бъде заменен като министър на здравеопазването от Мат Ханкок. Досегашният главен прокурор Джереми Райт пък ще наследи Ханкок като министър на цифровите технологии, културата, медиите и спорта. За нов главен прокурор бе назначен Джефри Кокс. Подалият оставка министър за Брекзита Дейвид Дейвис, който е убеден евроскептик, бе заменен на поста от друг привърженик на излизането на Великобритания от ЕС - Доминик Рааб, до този момент държавен министър за жилищното строителство. Рааб ще бъде заменен на досегашния си пост от Кит Малтхаус. Разногласия Оставките на външния министър и на министъра за Брекзит са резултат от разногласия по въпроса за излизането на Обединеното кралство от ЕС, заяви Тереза Мей, цитирана от \"Франс прес\". \"Имаме разногласия за това кой е най-добрият начин да изпълним общия си ангажимент\", произтичащ от резултатите на референдума от юни 2016 г., когато 52 процента от британците пожелаха страната им да напусне ЕС,  заяви Мей пред парламента . Тя каза, че правителството й ще публикува в четвъртък т.нар. Бяла книга за Брекзит, предаде \"Ройтерс\". По нейно мнение ЕС трябва да подходи по-конструктивно към новото й предложение за Брекзит, защото в противен случай Обединеното кралство ще напусне блока без сделка. По думите й преходният период от март 2019 г. до края на 2020 г. няма да бъде удължаван. Тя добави, че след напускането Съдът на ЕС няма да има юрисдикция на Острова. Британският финансов министър Филип Хамънд каза вчера, че дава пълната си подкрепа за плана на Мей, който включва близки търговски отношения с ЕС след Брекзит. Той заяви, че предложението на Мей \"поставя най-напред работните места и защитава благоденствието на страната ни\". Вот на недоверие? Британският премиер вероятно няма да бъде подложена на оспорване на лидерството й с вот на недоверие въпреки загубата на двама основни министри, казаха депутати от Консервативната партия след среща, на която Мей се постара да ги убеди в предимствата на своя план за Брекзит, предаде \"Ройтерс\". Председателят на партията Брандън Луис и други депутати, включително видният евроскептик Джейкъб Рис-Мог, казаха на журналисти, че не очакват вот на недоверие срещу Мей. \"Мисля, че въпросът за оспорване на водачеството отпада. Мисля, че на тази среща бяха разсеяни всякакви помисли за оспорване на водачеството и тя (Мей) е в безопасност\", заяви генералният адвокат на правителството Робърт Бъкланд. Мей си е тръгнала от срещата с парламентарната си група при бурни аплодисменти, отбелязва \"Ройтерс\". /БТА", "date": "2018.07.10", "title": "Мей назначи свой близък съюзник на мястото на подалия оставка Борис Джонсън"}
{"url": "https://www.dnevnik.bg/na_put/2018/07/10/3240997_finlandsko_taksi_pei_ili_slizash/", "text": "Във Финландия клиентите на такситата плащаха с песни този уикенд. Начинанието е част от фестивала Ruisrock и е идея на таксиметрова компания за електромобили, пишат местните медии..  За дните на фестивала шофьорите не приемали плащания в брой и с карта, а само чрез караоке изпълнения. Щом пътникът млъквал, колата спирала. Все пак всеки клиент имал на разположение таблет, от който да избере песента, с която да плати. Искахме под формата шега да напомним колко тихи са елекромобилите, коментират авторите на идеята. Все още няма информация колко души са се възползвали от предложението, колко песни са изпели и колко са прекъснали пътуването си преждевременно. ", "date": "2018.07.10", "title": "Финландско такси: пей, или слизаш"}
{"url": "https://www.dnevnik.bg/evropa/2018/07/10/3279591_cheshkiiat_pravosuden_ministur_podade_ostavka_zaradi/", "text": "Министърът на правосъдието на Чехия Татяна Мала подаде оставка само две седмици след като пое поста заради обвинения в плагиатство при написването на дипломната си работа, предадоха \"Асошиейтед прес\" и ТАСС. Тя положи клетва на 27 юни заедно с цялото коалиционно правителство  начело с премиера милиардер Андрей Бабиш . Мала сама обяви оставката си пред журналисти в Прага. \"Против мен се води кампания и затова реших да не преча на работата на неотдавна назначеното правителство. Отхвърлям всички обвинения в плагиатство, те в никакъв случай не съответстват на действителността\", каза тя, цитирана от пражкия вестник \"Млада фронта днес\". Мала посочи, че в последно време е станала обект на злобна кампания в медиите, и смята, че това е свързано с желанието на някои опозиционни политически сили да дискредитират политическото движение \"Действие на недоволните граждани\" (АНО), оглавявано от Бабиш. Според източници от правителството правосъдното министерство временно ще бъде поето от самия премиер. В някои медии се появиха твърдения, че Татяна Мала  е използвала в дипломната си работа  пасажи от научни трудове на други автори. Това бе потвърдено и от някои експерти. /БТА", "date": "2018.07.10", "title": "Чешкият правосъден министър подаде оставка заради обвинения в плагиатство"}
{"url": "https://www.dnevnik.bg/zelen/2018/07/10/3279594_stotici_kitaiski_chinovnici_sa_v_zatvora_ne_spreli/", "text": "Китай е пратил в затвора стотици чиновници, които не се справили с отстраняване на нарушенията на разпоредбите за защита на околната среда, разкрити по време на проверка, извършена миналата година. Това съобщи министерството на околната среда на Китай, предаде \"Ройтерс\". Общо 4305 души в 10 провинции и области са счетени за отговорни за несправяне с нарушенията. Някои от тях са пратени в затвора, а на други е наложена глоба. В края на май инспектори на централното правителство започнали да проверяват отново случаите на нарушения, констатирани при националния екологичен одит миналата година, и открили, че много проблеми са останали без решение или са били решени не както трябва. Глобите за тези нарушения възлизат общо на 510 милиона юана (77.13 милиона долара) и са наложени на нарушители в 10 области. Проверката е касаела 28 076 случая на нарушение на разпоредбите.  Китай от пет години води война със замърсяването и президентът Си Цзинпин обеща през май, че ще използва пълната мощ на комунистическата партия, за да се справи с отдавнашните екологични проблеми в страната./БТА", "date": "2018.07.10", "title": "Стотици китайски чиновници са в затвора, не спрели еконарушения"}
{"url": "https://www.dnevnik.bg/evropa/2018/07/10/3279595_predizvikanata_ot_brekzit_burkotiia_niama_da_se_reshi/", "text": "Предизвиканата от Брекзит бъркотия е проблем, който няма да изчезне с политически напускания, заяви председателят на Европейския съвет Доналд Туск по повод оставките на британските  министри за Брекзит Дейвид Дейвис  и на  външните работи Борис Джонсън , предадоха ДПА и \"Ройтерс\", цитирани от БТА. \"Политиците идват и си отиват, но проблемите, които те са създали за народа си, остават. А предизвиканата от Брекзит бъркотия е най-големият проблем в историята на отношенията между ЕС и Великобритания\", заяви Туск в Брюксел на молба да коментира оставката на Дейвис. \"Този проблем все още далеч не е решен със или без г-н Дейвис. А за жалост идеята за Брекзит не си е отишла заедно с г-н Дейвис. Но... знае ли човек?\", добави Туск. Коментарът му бе направен в момента, когато стана известна и оставката на Борис Джонсън. \"Мога единствено да повторя каквото казах само преди минута\", каза Туск за тази новина. Бившият полски премиер Туск се е изказвал остро критично за Брекзит и е подкрепял възможността британците да променят решението си и да останат в ЕС, отбелязва \"Ройтерс\". По-рано Европейската комисия  заяви, че  оставката на британския министър за Брекзит няма да забави преговорите за излизане от ЕС. Вчера британският премиер Тереза Мей каза, че оставките на външния министър и на министъра за Брекзит са резултат от разногласия по въпроса за излизането на Обединеното кралство от ЕС. ", "date": "2018.07.10", "title": "Предизвиканата от Брекзит бъркотия няма да се реши с политически оставки, заяви Туск"}
{"url": "https://www.dnevnik.bg/sport/2018/07/10/3279598_mondialut_promeni_obraza_na_rusiia_v_ochite_na_sveta/", "text": "Световното първенство по футбол е променило образа на Русия пред света, смята председателят на организационния комитет Аркадий Дворкович. \"Като говорим за наследството от световното, бих посочил три неща. На първо място е инфраструктурата, която е много важна - особено за детския футбол. Около 70 тренировъчни игрища в европейската част на Русия ще се използват за тренировки на деца\", посочи Дворкович., цитиран от ТАСС. На второ място той постави способността на страната да организира събитието. По думите му Русия се е справила с подготовката на доброволците и с гарантирането на сигурността. \"Също така показахме на целия свят нашата откритост и гостоприемство. А това не беше направено само заради световното - ние наистина сме такива. Ние променихме образа на Русия в очите на света\", добави той. Дворкович припомни, че страната ще приеме и други значими събития като зимната универсиада в Красноярск през 2019 г., както и мачове от Евро 2020 в Санкт Петербург. \"Ние знаем как да организираме големи събития, а международните организации знаят, че можем да се справим.\" По думите му е твърде рано да се говори за домакинство на летни олимпийски игри. Дори да има желание, Русия ще може да се кандидатира чак за игрите през 2032 г., тъй като домакините преди това вече са определени - Токио 2020, Париж 2024 и Лос Анджелис 2028. Световното продължава с полуфиналите. Тази вечер  играят Франция и Белгия , а в сряда е двубоят между Англия и Хърватия.", "date": "2018.07.10", "title": "Мондиалът промени образа на Русия в очите на света, каза шефът на организационния комитет"}
{"url": "https://www.dnevnik.bg/politika/2018/07/10/3279605_tomislav_donchev_konflikt_na_interesi_pri_sultanka/", "text": "Вицепремиерът Томислав Дончев заяви, че и трагичният инцидент, при който един от охранителите на строежа на новата сграда на парламента  беше открит мъртъв , и обвинението в конфликт на интереси на зам.-министъра на труда и социалната политика Султанка Петрова трябва да се проверят от прокуратурата. Вчера  БСП поиска оставката  на Петрова с мотив конфликт на интереси, след като се разбра, че загиналият охранител е от фирма, в която тя е била сътрудник. \"Доколкото знам, прокуратурата се занимава и с инцидента, и с въпросния договор и наличието или липсата на конфликт на интереси. От това, което разбрах до момента, от формална гледна точка по-скоро конфликт на интереси няма. Госпожа Петрова не е била страна по договора, не тя е сключвала договора. Дали въпросът има морални измерения, хайде да говорим, като приключи проверката\", каза Дончев. \"БСП непрекъснато иска оставката на цялото правителство. Не знам защо тоя път играе на дребно и иска оставката на един отделен заместник-министър\", коментира още той. Помолен да даде оценка на приключилото европредседателството, вицепремиерът заяви, че е рано да се направи такава, защото \"някои от по-дългите процеси, които са стартирали, ще дадат оценката\". \"Например европейската перспектива за Западните Балкани, многогодишната финансова рамка, кохезионната политика - ще се види в следващите месеци\", заяви той. \"Председателството не е само на правителството, а на България. Институциите, от които е имало нужда, винаги са били канени. В различните формати присъстват министри, служители на администрацията. Не се сещам кои са форматите, в които трябваше да присъства президентът\", коментира Дончев по повод критиката на левицата, че държавният глава е бил изолиран от събитията. Вицепремиерът успокои за стабилността на управляващата коалиция и посочи, че няма предпоставки за предсрочни избори. По думите му има леки вибрации, не трусове.", "date": "2018.07.10", "title": "Томислав Дончев: Конфликт на интереси при Султанка Петрова няма"}
{"url": "https://www.dnevnik.bg/biznes/2018/07/10/3279607_pokrai_predsedatelstvoto_luksoznite_hoteli_v_sofiia/", "text": "Цените на настаняването в хотели от висока категория в София нарастват за година с над 7 на сто, а заетостта - с над 3 на сто, показва проучване на консултантската компания Cushman & Wakefield Forton. Данните са от изследването Sofia Hotel Benchmark Survey, което се провежда за втора поредна година. Увеличението на цените в четиризвездните хотели за година е със 7.7%, а на петзвездните - със 7.3%. Заетостта нараства съответно с 3% и 3.9%. ", "date": "2018.07.10", "title": "Покрай председателството луксозните хотели в София повишиха заетостта и цените"}
{"url": "https://www.dnevnik.bg/sport/2018/07/10/3279612_fernando_karanga_e_zaminal_za_kitai_v_ochakvane_na/", "text": "Голмайсторът на ЦСКА Фернандо Каранга е заминал за Китай, съобщи \"24 часа\". Според неофициална информацията от източник на \"Дневник\", близък до червените, бразилецът е пред трансфер в местния \"Тянжин теда\". ЦСКА очаква да получи 4 млн. евро, което ще направи продажбите една от най-големите за българския футбол. В договора са предвидени и бонуси. Засега от ЦСКА липсва потвърждение. Заминаването на Каранга идва два дни преди първия мач на отбора в евротурнирите. ЦСКА приема латвийския \"Рига\" в четвъртък в среща от квалификациите в Лига Европа. Според информацията на \"Дневник\" червените са искали да задържат нападателя за първия двубой, но той е отказал. В бъдещия си клуб Каранга ще получава значително по-висока заплата, а има предвидени и големи възнаграждения за всеки вкаран гол. В състава на китайците е и бившият футболист на \"Челси\" Джон Оби Микел. ЦСКА игра приятелска среща с \"Тянжин теда\" в началото на февруари в Испания. Тогава  мачът завърши 1:1, а Каранга вкара за червените . Бразилският нападател дойде на \"Българска армия\" през 2017 г. и се утвърди като основен играч в отбора. Той изигра много силен сезон миналата година, като вкара 23 гола. Още  през зимата имаше твърдения за евентуален негов трансфер , но накрая Каранга се завърна в ЦСКА, където игра и през пролетта. Авторитетният transfermarkt.de оценява играча на 2.5 млн. евро. Клубът търси усилено качествен нападател. След евентуалния трансфер на бразилеца треньорът Нестор Ел Маестро ще бъде изправен пред предизвикателство в атаката. Най-вероятно той ще използва младия Тонислав Йорданов.", "date": "2018.07.10", "title": "Фернандо Каранга е пред трансфер в Китай, ЦСКА очаква 4 млн. евро"}
{"url": "https://www.dnevnik.bg/bulgaria/2018/07/10/3279614_kratki_novini_ikona_i_kutiia_s_dareniia_sa_zadignati/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Укрил се затворник беше открит след три години и половина издирване Затворник, пуснат да се лекува през октомври 2014 година, но който не се завърнал, за да доизлежи присъдата си през януари 2015 година, е бил заловен от полицаи от РПУ-Костенец на 6 юли, съобщиха от пресцентъра на Министерството на правосъдието. 72-годишният мъж е приведен за доизтърпяване на присъдата в софийския затвор. Румен Радев призова за съпричастие към проблемите на хората с увреждания \"Дългът ни като общество към хората в неравностойно положение не се изчерпва с това да осигурим лична пенсия или социални помощи. Това е най-лесният начин те да бъдат изключени от обществото. Трябва да изградим среда, в която хората с увреждания се чувстват достойни и пълноценни граждани на нашата държава. Ето тогава можем да кажем, че България наистина е цивилизована.\" Това заяви президентът Румен Радев при откриването на кръгла маса на тема: \"Хората с увреждания като ресурс за първичния пазар на труда – предизвикателства и решения\", която се провежда под негов патронаж, съобщи прессекретариатът на държавния глава. Радев се ангажира с инициативата за организиране на форума след срещата си с представители на Националния съвет за интеграция на хората с увреждания в края на миналата година. По думите му на работа трябва да бъдат върнати 445 хил. българи с увреждания. Токов удар рани тежко работник и спря захранването на столични квартали Работник в обект на бул. \"Симеоновско шосе\" н София пострада тежко тази сутрин след токов удар, съобщиха от МВР. От \"Пирогов\" уточниха, че мъжът е настанен в реанимация с опасност за живота и тежко изгаряне. Токовият удар доведе до спиране на захранването в кварталите \"Студентски град\", \"Драгалевци\", \"Симеоново\", \"Витоша\", \"Киноцентър\", \"Бояна\", \"Ярема\", \"Железница\", \"Бистрица\", \"Малинова долина\" и други. Касиер в банка получи пет години затвор за присвояване Касиер в клон на \"Стопанска и инвестиционна банка\" АД в София получи пет години затвор при първоначален строг режим за присвояване на 78 хиляди лева, съобщиха от прокуратурата. Подсъдимата А. Стафунска присвоила парична сума в евро и лева. Жена е задържана за телефонни измами За няколко дни 64-годишната жена е извършила четири телефонни измами за близо 50 хиляди лева в Попово. И в четирите случая е използван един и същи претекст – необходимост гражданите да окажат съдействие на полицейски служители, които провеждат операция по задържането на извършители на телефонни измами. Икона и кутия с дарения са задигнати от Черепишкия манастир Игуменът на Черепишкия манастир е сигнализирал на телефон 112 за установената липса от постройки в двора на манастира. По случая е образувано досъдебно производство, съобщиха от пресцентъра на Областната дирекция на МВР във Враца. По данни на игумена размерът на нанесената щета е около 300 лева.", "date": "2018.07.10", "title": "Кратки новини: Касиер в банка получи пет години затвор за присвояване"}
{"url": "https://www.dnevnik.bg/sviat/2018/07/10/3279635_vsichki_deca_i_trenyorut_im_sa_izvedeni_ot_peshterata/", "text": "Днес беше последната спасителна операция, която приключи със спасяването на последното дете и треньора малко преди 14:50 ч. българско (18:50 ч. местно) време. В началото на месеца след десетдневно издирване армията  откри 12-те момчета  на възраст между 11 и 17 години и треньора им в пещерата Там Луанг в северната част на страната. Властите предупредиха, че операцията по спасяването им може да отнеме месеци  или да изисква те да се научат да се гмуркат . Операцията  започна в  неделя след няколко дни тренировки на спасителните екипи и след като водолаз, включил се като доброволец в предишните им усилия, почина  при опит да измъкне част от децата . Общият брой на спасените в последните два дни е осем души, в пещерата остават четири момчета и треньорът им. \"Дневник\" проследи най-важните моменти от операцията. Хронология на предишната  четете тук .", "date": "2018.07.10", "title": "Всички деца и треньорът им са изведени от пещерата в Тайланд (обобщение)"}
{"url": "https://www.dnevnik.bg/bulgaria/2018/07/10/3279649_sujuzut_na_jurnalistite_e_omerzen_ot_deputatite_zaradi/", "text": "Докато в национални и регионални медии вървят уволнения и не се плащат заплати, депутатите приемат прибързано безсмисления законопроект на Делян Пеевски и други депутати от ДПС, който \"не показва ролята на властта при разпределянето на държавни и европейски средства за контролираните от нея медии, продължава да крие непазарното им кредитиране през банки, оставя на тъмно намесата на управляващите в рекламния пазар и разпространението на печата\". Това се казва в позиция на управителния съвет на Съюза на българските журналисти. \"Омерзени сме от наглостта на вносителите и безразличието на депутатите, които си затварят очите, че законопроектът се прокарва при явен конфликт на интереси в изгода на Делян Пеевски, не служат на обществения интерес и унижават журналистическата професия\", се казва в изявлението. Организацията изразява дълбоко възмущение от зачестилите в последните месеци нарушения на правата на журналистите и свободата на словото, между които уволнения, съкращения, неплащане на трудови възнаграждения, драстични нарушения на трудовото законодателство в национални и регионални медии. \"Преди повече от година внесохме в Комисията по културата и медии към Народното събрание предложения за законодателни инициативи, които защитават журналистическата професия. Все още не сме получили отговор от българските законодатели за съдбата на нашите предложения\", пише съюзът като напомня, че междувременно предложенията на депутатите от ДПС са одобрени на първо четене. Нима ще допуснем българската журналистика да бъде жертвения агнец на властта, пита риторично Съюзът на журналистите и припомня думите на големия български публицист Йосиф Хербст: \"Да се спасява страната е едно, а да се спасява правителството е друго. За спасяването на страната може да се пожертва едно правителство. За спасяването на което и да е правителство обаче не може и не бива да се жертва страната.\" Управителният съвет на СБЖ ще информира Европейската и Международната организации на журналистите за проблемите и организира тази журналистическа дискусия за защита правата на журналистите и свободното слово.", "date": "2018.07.10", "title": "Съюзът на журналистите е омерзен от депутатите заради закона \"Пеевски\""}
{"url": "https://www.dnevnik.bg/politika/2018/07/10/3279650_atanas_krustin_veche_oficialno_e_poslanik_na_bulgariia/", "text": "Президентският секретар Атанас Кръстин вече официално е посланик на България в Русия. Днес в Държавен вестник бе публикуван указ на държавния глава за официалното му назначаване. Кръстин смени дългогодишния посланик на страната ни в Москва Бойко Коцев. За смяната се разбра от интервю на премиера Бойко Борисов през февруари по Би Ти Ви, в което той обяви, че  изборът на новия дипломат е по предложение на Румен Радев . Официалното решение на Министерския съвет бе взето в началото на април. През май Кръстин придружаваше Радев на посещението му в Москва и Сочи. Атанас Кръстин е роден през 1958 г. в град Гоце Делчев. Завършил е международни отношения в УНСС в София и МГИМО в Москва, курсове на федералното министерство на външните работи на Германия в Бон и Берлин, както и в Центъра по въпросите на сигурността \"Джордж Маршал\" в Гармиш-Партенкирхен, Германия. От 1987 г. работи непрекъснато в Министерството на външните работи, като е преминал всички дипломатически рангове от аташе до посланик. Ръководил е политическата служба в посолството ни в Берлин, генерален консул на Република България в Бавария и Баден-Вюртемберг (2006-2010 г.) генерален консул на Република България в Ниш, Република Сърбия (2012-2016 г.). Владее немски, английски, руски и виетнамски език. Назначен е за секретар по външната политика с указ на държавния глава от 23 януари 2017 г.", "date": "2018.07.10", "title": "Атанас Кръстин вече официално е посланик на България в Русия"}
{"url": "https://www.dnevnik.bg/sviat/2018/07/10/3279681_kogato_svetovnoto_svurshi_i_hurvatite_izliazat_ot/", "text": "Този трилър изобщо не беше за хора със слаби нерви: тайният фаворит Хърватия се наложи над датчаните едва след изпълнението на дузпи. Решаващият наказателен удар реализира звездата на Барселона Иван Ракитич и хвърли страната в екстаз. \"Цяла Хърватия\" се пука от щастие\", написа един хърватски всекидневник. Головете като балсам за душата на един народ, който през последните месеци гледаше по-скоро  песимистично напред в бъдещето : икономиката стагнира, младите хора масово напускат страната, управляващите са изпокарани и се усеща силна умора от политиката. Но благодарение на световното първенство по футбол в Русия хърватите най-сетне имат нещо, на което да се зарадват - те са световна футболна величина. И отново могат да се гордеят със страната си: \"В Хърватия, но и в други държави от бивша Югославия, спортните успехи са неразделна част от националния характер. Спортът има огромно значение за националната идентичност\", казва Дарио Брентин от Центъра за изследвания на Югоизточна Европа към университета в Грац. И това не е никак изненадващо, тъй като освен спорта почти няма друга област, в която  Хърватия или останалите държави от региона  да могат да се мерят с другите страни по света. Хърватия - световно спортно величие Във футбола, тениса, хандбала и водната топка хърватите, но също и сърбите, от години имат добри успехи. Хърватия, която има едва 4 милиона жители, е \"световно спортно величие\", писа по този повод наскоро вестник \"Билд\". Причините за това обаче не са много ясни. но със сигурност това не се дължи на доброто, систематично насърчаване на спорта, защото такова почти няма. Еуфорията се отразява добре на усещането за общност. Но пък има и една лоша страна: тя кара хърватите да забравят всички скандали отпреди началото на световното първенство в Русия. Така например те набързо забравиха зрелищния казус \"Здравко Мамич\", който отдавна държи в напрежение футбола в Хърватия. Изведнъж значение вече имат само истинският футбол и невероятните изяви на страхотния вратар Даниел Субашич, а не престъпните машинации на могъщия футболен мафиот. Тотална амнезия на феновете Мамич беше осъден в началото на юни на първа инстанция на шест години и половина лишаване от свобода - по обвинение за злоупотреба с 15 млн. евро от трансфер на играчи и укриване на данъци в размер на близо 1,6 млн. евро. Лука Модрич, капитанът на хърватския национален отбор, както и защитникът Деян Ловрен са замесени в този скандал - двамата бяха продадени в чужбина срещу огромни суми и според съда Мамич се е облагодетелствал лично от тези трансфери. Други два процеса чакат да започнат - в тях става въпрос за измами, злоупотреби и пране на пари. Модрич и Ловрен се явиха като свидетели на първото дело срещу Мамич и сега Модрич е обвинен в лъжесвидетелстване. В същата връзка се води следствие и срещу Ловрен. В най-лошия случай звездите на \"Реал\" (Мадрид) и \"Ливърпул\" са застрашени от арест. Докато в Русия на хърватите им се наложи да отговарят и на тези неудобни въпроси, у дома се забелязва следната тенденция: колкото по-напред се придвижва Хърватия в турнира, толкова по-тихо става около скандалната тема. Футболното пиянство на един народ Една опиянена от футболен възторг нация взема под своя защита обвиняемите, защото нищо не бива да попречи на историческата им мисия. Критиците биват обвинявани в липса на патриотизъм, посочва Брентин пред ДВ: \"Нямам чувството, че всички критични гласове са замлъкнали, но, изглежда, наистина националната истерия взема превес. Спортните успехи просто се продават по-добре, когато участието на първенството е успешно\", посочва наблюдателят. От тази кампания печелят също туристическите агенции и банките. Търсенето на туристически пакети за мача с Русия на четвъртфинала е огромно. Всички места вече са продадени, обявиха от агенция Elite Travel. А цената не е никак малка: пътуването до Сочи излиза към 750 евро на човек - почти колкото една средна месечна заплата в Хърватия. По-бедните запалянковци теглят непосилни заеми, за да гледат мача на живо. Клонът на руската Сбербанк в Загреб отбелязва 30% ръст на търсенето на краткосрочни заеми спрямо миналата година. Покрай драмата с дузпите в Нижни Новгород хърватският народ и неговият национален отбор си станаха тъй близки, както отдавна не са били. Пробудиха се и спомените за \"златното поколение от 1998\", когато  Хърватия  взе третото място на световното първенство във Франция. Когато вцепенението свърши Политиците имат полза от цялата тази еуфория. Президентката на страната се включи лично в хора на ликуващите след мача с Дания и дори отиде лично да поздрави момчетата в съблекалнята - точно както Ангела Меркел на световното в Бразилия. В сянката на първенството в страната се вземат важни решения, приемат се закони, прокарват се оспорвани проекти, като пенсионната реформа например. От това обаче никой не се вълнува. Хърватия живее тук и сега - в треска преди следващия важен мач. Голямата цел е сякаш съвсем близо - спечелването на шампионата на планетата. И това наистина е нещо голямо. Затова всичко останало за момента може да бъде забравено. Но в средата на юли, когато голямото зрелище ще е свършило и хърватите се събудят от футболното си вцепенение, може би ще се изненадат колко много неща са се променили в страната им - само за няколко седмици.", "date": "2018.07.10", "title": "Когато световното свърши и хърватите излязат от футболното вцепенение"}
{"url": "https://www.dnevnik.bg/bulgaria/2018/07/10/3279688_raboteshtite_v_bnr_obiaviha_obsht_protest_za_utre/", "text": "След няколко отделни протеста на хора на различни длъжности в Българското национална радио в последните месеци за утре е обявен общ протест, в който ще участват музикалните състави, журналистите и техническите специалисти, съобщи председателят на Радиосдружение \"Подкрепа\" в БНР към КТ \"Подкрепа\" Дарина Григорова. В писмо до медиите тя посочва като основна причина липсата на прозрачност и ясни критерии при разпределението на бюджета на БНР и изключително ниското заплащане на труда на по-голямата част от работещите. Протестите са също срещу авторитарно управление и липса на диалог между ръководството на БНР и работещите в медията, липсата на ясна визия за развитието на радиото и непрекъснатото назначаване на хора, нямащи пряко отношение към работния процес в медията, за сметка на обезкръвени звена, в които липсват журналисти, тонрежисьори и други специалисти. \"Считаме, че е крайно време институциите да погледнат сериозно на проблема, който от години тлее поради липса на адекватни и отговорни действия както от страна на институциите, така и от страна на ръководствата на БНР. Законодателите трябва да преразгледат принципите на финансиране на БНР, което е не просто информационен източник, а и фактор на българското образование, култура, традиции и с принос за имиджа на страната в чужбина\", се казва в позицията. Работещите в БНР искат и отговор на въпросите защо заплатите граничат с минималната на страната, какво се прави по въпроса и какви решения предвижда ръководството. Искат се и данни за разпределението на заплатите по сектори с информация за най-ниската, средната и най-високата и по какви критерии се формират те. Настоява се и за информация колко души са назначени в медията през последните месеци и на каква длъжност.", "date": "2018.07.10", "title": "Работещите в БНР обявиха общ протест за утре"}
{"url": "https://www.dnevnik.bg/sviat/2018/07/10/3279691_politiko_premierut_zombi_tereza_mei_otkazva_da_umre/", "text": "Премиерът зомби на Великобритания отказва да умре – така започва статия на \"Политико\", посветена на Тереза Мей и сътресенията в правителството в Лондон. \"Макар да бе разтърсена от  двойните оставки  на двама от най-големите зверове в кабинета, премиерът не се огъна и предизвика партията си да я извлече извън курса към мек Брекзит, който вече е поела. Първоначалните знаци показват, че упоритостта може да ѝ донесе успех, или поне да удължи борбата.\" Засега привържениците на  твърд Брекзит  не са толкова много, че да свалят Мей и да прокарат своите предпочитания през парламента. След оставките на министрите за Брекзит и на външните работи  Дейвид Дейвис и Борис Джонсън  тя остана вярна на мантрата \"да си свършим работата\" и ги замени още същия ден, като междувременно продължи да настоява, че последните предложения за връзките с ЕС след Брекзит са това, което обеща още миналата година. (Повече за тях  четете тук .) Остава под въпрос обаче дали тя има достатъчно силна подкрепа, за да проведе планирания от нея Брекзит. Лейбъристите вече говорят открито за \"коалиция на хаоса\", която да свали правителството, след като финалното споразумение влезе за обсъждане в парламента. В нея може да се включат твърдите консерватори като набралия популярност опонент на Мей Джейкъб Рийс-Мог и Шотландската национална партия, която пък е против Брекзит изобщо. Другият голям проблем на Мей е, че Брюксел може изобщо да не приеме предложенията ѝ. \"Тя преговаряше по възможно най-катастрофалния възможен начин\", коментира за \"Политико\" водещ съветник на Великобритания, който следи разговорите отблизо. \"Тя не се подготви за излизане без сделка и позволи всичко да бъде прекарано през призмата на  Северна Ирландия.  И какво остава? Да предложим да станем васална държава и да прикрепим към това бележка: \"Как искате 39-те си милиарда – с чек или с директен превод?\" Положението е катастрофално и вината за това е нейна.\" Във вчерашната си реч пред парламента обаче Мей остана непоколебимо на досегашните си позиции, заплаши ЕС, че ако не промени подхода си, може да напусне без сделка, и заяви, че правителството се подготвя и за този сценарий. Тя изглежда готова да се бори срещу евентуален вот на недоверие и да продължи напред. Засега анонимно пред британските медии множество тори коментират, че проблемът е в подхода на премиера, а не в самия премиер – и изглеждат обединени около мнение, че във всеки случай тя е по-добър вариант от лейбъриста Джеръми Корбин, който също разцепи собствената си партия. Но ако ЕС не се съгласи с идеите ѝ, Мей ще се изправи пред нова криза през есента и този път може да не я преживее.", "date": "2018.07.10", "title": "\"Политико\": Премиерът зомби Тереза Мей отказва да умре"}
{"url": "https://www.dnevnik.bg/biznes/2018/07/10/3279687_sofiia_e_sred_20-te_grada_s_nai-burzo_poskupnali/", "text": "София е на 18-то място сред 150 града в света по най-бързо поскъпване на жилищата, се казва в международен доклад на консултантската компания  Knight Frank . В анализа се отбелязва, че възходът на европейските градове продължава - 11 от градовете в първата двайсетица са от Стария континент - Ротердам (14.8%), Единбург (12%), Порто (11.7%) и София (11.3%) вече се присъединяват към дългогодишни лидери Берлин (14.9%) и Рейкявик (11.8%). От класацията се вижда, че София е едно място и 0.1 процентни пункта по-напред от Сан Франциско, който е на 19-то място с поскъпване от 11.2%. Сред градовете от Централна и Източна Европа се откроява унгарската столица Будапеща, където за година жилищните имоти са поскъпнали с 14.4%, което я поставя на 7-мо място. По-назад са Загреб (25-то място, +9.8%), Скопие (39-то място +7.2%), Букурещ (40-то място, +7.1%), Варшава (49-то място, +6%). Начело на класацията са индийският Сурат, където жилищата са поскъпнали с 22.3%, следван от Измир (16.5%) и Хонконг (15.6%). В над 30 града в дъното на класацията жилищата поевтиняват. Последен е Абу Даби, където за година жилищата са загубили 7.2% от цената си. Преди него са Москва (-6.1%), Торино (-6.6%) и Геноа (-6.7%). Сурат Измир Хонконг Ванкувър Берлин Ротердам Будапеща Хобарт Ахмедабад Сиатъл Единбург Амстердам Рейкявик Франкфурт Дъблин Порто Хайдерабад Сан Франциско Утрехт", "date": "2018.07.10", "title": "София e сред 20-те града с най-бързо поскъпнали жилища в света"}
{"url": "https://www.dnevnik.bg/bulgaria/2018/07/10/3279702_organizacii_za_hora_s_uvrejdaniia_sa_protiv/", "text": "С писмо до премиера Бойко Борисов, председателя на парламента Цвета Караянчева, вицепремиерите Красимир Каракачанов и Валери Симеонов и до министъра на труда и социалната политика Бисер Петков от 11 организации на и за хората с увреждания апелират да не се правят кадрови промени в социалното ведомство. Писмото е разпространено до медиите от пресцентъра на партия ВМРО, от която е зам.-министъра на труда и социалната политика Султанка Петров. Оставката й беше  поискана вчера от БСП  с мотив конфликт на интереси, след като днес се разбра, че охранител на строежа на новата сграда на парламента е фирма, в която тя е била съдружник. В шахта на строителната площадка бе  открит мъртъв един от охранителите . \"Ситуацията в социалната сфера през последните месеци е с негативен характер поради отлагане на прилагането на реформи, дълго чакани и желани от общността на хората с увреждания\", се казва в писмото на организациите. Те предвещават, че \"неминуемо ще става още по-лошо, когато специалисти, заредени с енергия, желания и амбиция за промяна, ангажирани с нормотворчество за хората с увреждания, са подложени на натиск\". \"Отстраняването на пореден зам.-министър ще премести диалога в друга посока за пореден път и ще се намери оправдание работата да не се свърши и хората с увреждания да не бъдат подкрепени\", се казва в позицията. В края на юни друг социален зам.-министър - Росица Димитрова,  подаде оставка  след негативна обществена реакция заради това, че е  пътувала в командировка в Ню Йорк със скъп самолетен билет , след което национално представени организации настояваха за нейното връщане.", "date": "2018.07.10", "title": "Организации за хора с увреждания са против отстраняването на Султанка Петрова"}
{"url": "https://www.dnevnik.bg/biznes/2018/07/10/3279709_bulkons_purvomai_iska_evropeiska_zashtita_za/", "text": "Булконс Първомай\" ООД подаде пред Министерство на земеделието заявление за вписване на \"Лютеница Първомай\" като географско указание в Европейския регистър на защитените наименования за произход и защитените географски указания, съобщи компанията. \"Лютеница Първомай\" се отличава от другите индустриално произвеждани лютеници с традиционния метод на производство - пресни домати и чушки, отгледани в Горнотракийската низина, се пасират до пюрета с концентрация не повече от 12%, а впоследствие се сгъстяват чрез изваряване, информира производителят. \"Булконс Първомай\" ООД претендира, че е единственият производител на лютеница в страната по тази традиционна технология. Управителят на дружеството Георги Банялиев очаква съдействието на българската държава да бъде защитен този и другите традиционни български продукти, за които се очаква да загубят националната си защита след приемането на измененията в Закона за марките и географските указания, които се разглеждат в момента от Народното събрание. Компанията производител изтъква, че отглежданите край Първомай чушки и домати са от съществено значение за качествата и известността на местната лютеница. Уверява, че не използва готови пюрета с неясен произход. Рецептата включва още рафинирано слънчогледово масло, зрял кромид лук, готварска сол, захар, пресен чесън или чесново брашно, кимион, черен пипер. \"Лютеница Първомай\" се произвежда в град Първомай по традиционна технология от 1939 г., а през 1990 г. е разработен специален държавен стандарт за нея. Българската компания \"Булконс Първомай\" ООД инвестира 5 млн. лв. в модернизиране на производствения процес за лютеница в предприятието си в град Първомай. Средствата са собствени и европейско съфинансиране по Програмата за развитие на селските райони.", "date": "2018.07.10", "title": "\"Булконс Първомай\" иска европейска защита за лютеницата си"}
{"url": "https://www.dnevnik.bg/detski_dnevnik/2018/07/10/3279711_koi_specheli_bezplatnite_bileti_za_koncerta_pulnolunie/", "text": "Читателят на  \"Детски Дневник\"  с потребителско име  спечели безплатния семеен билет за концерта \"Пълнолуние\" на 13 юли в двореца \"Врана\".  Печелившият, с когото редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът беше \"Как се нарича човекът, който стои с гръб към публиката и маха с ръце срещу оркестъра?\", а верният отговор e диригент. Според регламента на играта името на победителя беше изтеглено с жребий сред участниците, посочили правилния отговор. Спектакълът \"Пълнолуние\"  ще предложи на тийнейджърите и техните родители история за вампири с участието на актьорите Юлиан Вергов, Илиана Коджабашева, Вера Гиргинова и певеца Ангел Ковачев. Музиката от фантастични класически произведения на П. И. Чайковски, Ф. Менделсон, Х. Берлиоз, М. Мусоргски и други ще звучи в изпълнение на музикантите от Софийската филхармония под диригентството на Павел Златаров. Концертът започва в 19 ч. Два часа по-рано - в 17 ч., ще отвори врати детско образователно ателие на тема \"Да свирим на оркестър, или какво работи диригентът\". Билети се продават  онлайн  и на касата на зала \"България\".", "date": "2018.07.10", "title": "Кой спечели безплатните билети за концерта \"Пълнолуние\""}
{"url": "https://www.dnevnik.bg/bulgaria/2018/07/10/3231953_obshtinata_i_durjavata_poniakoga_se_oguvat_pred/", "text": "Все по-често ставаме свидетели на това да се удовлетворяват инвеститорски интереси, да се дават разрешения, да се свалят статути на защитени сгради - паметници на културата, само защото инвеститорът поискал, имал инвестиционно намерение.\" Това казва в интервю за \"Дневник\" арх. Валентина Василева - един от членовете на специализирания експертен съвет за опазване на културните ценности към министъра на културата. Съветът дава становища по въпроси на опазването на недвижимото културно наследство, неговото мнение трябва да се взима при всички искания за промени или сваляне на защитения статут на паметници на културата, отговаря и за предоставяне на статути на закрила. Василева е представител на камарата на архитектите в експертния съвет. Тя работи по проекти за опазване на недвижимото културно наследство  . Василева казва, че от различни изненадващи, странни решения в съвета излиза, че \"кой каквото поиска, му се разрешава\". И сякаш държавата и общините се предават, \"не искат да си създават главоболието да се занимават с някой инвеститор, неговите намерения и натиск\". Арх. Василева припомня, че не се използват предвидените в закона за културното наследство текстове, позволяващи да се ипотекират сгради - паметници на културата, ако собствениците им не се грижат за тях, а с парите от ипотеката общините и държавата да направят нужните ремонти. \"Сега казват, че тези текстове не работят. Не са прилагани нито веднъж, а съществуват вече повече от 6 години. Ако разпоредбите не работят – защо не ги правят работещи? Сякаш държавата и общините нямат законодателни механизми. Кой трябва да ги направи действащи? Кого чакат?\" На въпрос как коментира инвестиционните намерения за събаряне и препострояване на стари сгради - паметници на културата, Василева отговаря: \"Защо се гордеем с писателите си или със старите си художници? Дайте да накълцаме картините на Майстора, някой ще мацне друго подобно и него да закачим в музеите. Това се предлага, когато се говори за преизграждане на старите къщи със съвременни материали, същото е.\" Василева заяви още, че Столичната община неглижира облика на София, а градът губи духа си, обезличава се. Това ясно може да се види при действията на общината спрямо паважите. \"Изтъкваха се какви ли не аргументи, за да се премахне паважът – за шум, прах, замърсяване. Това са повърхностни оправдания и те са неоснователни. Общината просто не възнамерява да ги има. Защото се оказва в крайна сметка, че всъщност въпросът не е в това искаме или не искаме да има паваж, а в това, че няма павьори. Дори общината няма павьори\", казва тя. По думите й въпросът не е да има ли павета, а как те да са наредени, за да бъдат нормална градска настилка и да се поддържат. Но понеже нито имаме павьори, нито технически ръководители с опит, които да контролират слагането, паветата се нареждат калпаво и съответно бързо настилката се деформира, отбелязва арх. Василева.", "date": "2018.07.10", "title": "Общината и държавата понякога се огъват пред инвеститорски интереси за паметници на културата, смята архитект"}
{"url": "https://www.dnevnik.bg/photos/2018/07/10/3279629_fotogaleriia_da_podstrijesh_div_kon/", "text": "Фестивалът Rapa das Bestas се провежда всяка година в селата в областта Галисия, Северозападна Испания.", "date": "2018.07.10", "title": "Фотогалерия: Да подстрижеш див кон"}
{"url": "https://www.dnevnik.bg/evropa/2018/07/10/3279714_bulgarskite_evrodeputati_sa_posledni_po_deklarirani/", "text": "Почти две трети от белгийските евродепутати са декларирали приходи от външна дейност в сегашния си мандат, докато едва 6% от българските представители в институцията казват, че печелят пари извън дейността си в Европарламента, с което се нареждат на последно място по този показател. Преди българските представители са колегите им от Словакия (8%) и Ирландия (9%). Това се казва в доклад на \"Трансперънси интернешънъл\" за приходите от частна дейност на евродепутатите. Според него евроскептичните членове на институцията печелят най-много от частни дейности и от втора работа, с което се превръщат в най-високоплатените служители там, посочва \"Ройтерс\". Един от тях (на шесто място) е Найджъл Фараж от Партията за независимостта на Обединеното кралство, който бе сред водачите на кампанията за излизане на Великобритания от ЕС. Миналата година той е печелил 30 хил. евро на месец от радио- и телевизионна дейност. През юни българският евродепутат Николай Бареков, който е член на групата Европейски консерватори и реформисти,  започна свое авторско предаване по телевизия \"Евроком\" . Почти една трета от всички 751 членове на Европарламента декларират приходи от частни дейности извън месечната си заплата от 8400 евро и надбавките от 4 хил. евро, се казва в доклада. Делът на евродепутати с втора работа обаче е най-висок сред евроскептиците, като повече от половината от всички 35 членове на групата \"Европа на нациите и свободата\" декларират доходи от извънпарламентарни дейности. Депутатите от тази група, която е доминирана от партията на Марин льо Пен, са освен това средно най-добре платените по отношение на втората си работа, с над 100 хил. евро минимални допълнителни приходи всеки. Депутатите от Европа на свободата и пряката демокрация, на която е член и Партията за независимостта на Обединеното кралство, са трети по печалби от втора работа в класацията, направена от \"Трансперънси интернешънъл\", след колегите им от Европейската народна партия, която е най-голямата в Европарламента. Депутатът, който печели най-много от извънпарламентарни дейности, е италианецът Ренато Сору от групата на Прогресивния алианс на социалистите и демократите. Той е основател на компанията за интернет услуги \"Тискали\", една от най-големите в Италия. Начело на списъка на тези, които са увеличили най-много частните си печалби, е депутатът от Европейската народна партия Антанас Гуога (литовски бизнесмен и играч на покер), който е увеличил страничните си приходи от нула през 2014 г. до почти 250 хил. евро месечно тази година. Той коментира пред \"Ройтерс\", че е възможно по погрешка да е декларирал едни и същи печалби два пъти и че частните му доходи може да са по-ниски. По думите му, откакто е бил избран, те са намалели. След съставянето на Европейския парламент в сегашния му състав през 2014 г., депутатите трябваше да представят декларация с всичките си доходи от последните три години. Според \"Трансперънси\" Гуога не е декларирал никакви приходи тогава. Частните печалби на Фараж (30 хил. месечно миналата година) контрастират с много по-скромните 1000 евро на месец в началото на мандата му. От 30-те евродепутати, които имат най-високи доходи от външна дейност, най-много (осем) са от Франция. Конфликт на интереси Декларирани са общо 1366 странични дейности. В доклада се посочва, че общото основание за второ работно място е, че то позволява на депутатите да не се откъсват от професията си и да се върнат на предишната си работа, след като мандатът им приключи. Тази практика обаче може да създаде конфликти на интереси или да не позволява на членовете на институцията да посветят достатъчно време или внимание в ролята си на избрани представители, коментира \"Трансперънси\". Според организацията това не е автоматична последица и не всички платени външни дейности водят до конфликт на интереси, но тези, които генерират големи суми, провеждат се с лобисти организации или са започнали по време на мандата, представляват по-голям риск от конфликт на интереси, защото потенциално са директно свързани с дейността на депутатите в парламента. Общо 49 евродепутати са започнали нови дейности от началото на мандата си, като четирима от тях печелят повече от 100 хил. евро допълнително на година. Високите приходи са особено притеснителни, когато в декларациите като дейност се посочва само \"адвокат\", \"консултант\" или \"на свободна практика\".", "date": "2018.07.10", "title": "Най-малко български депутати в Европарламента декларират приходи от частна дейност"}
{"url": "https://www.dnevnik.bg/zdrave/2018/07/10/3279728_do_6_avgust_se_zameniat_izteglenite_lekarstva_za/", "text": "Лекарствата срещу хипертония и сърдечни заболявания, които бяха изтеглени от аптеките, ще бъдат заменяни и отпускани безпрепятствено на пациентите. Това съобщиха от пресцентъра на здравната каса. В списъка са включени 62 лекарства, които  бяха спрени у нас и в цяла Европа  заради активното вещество Валсартан, доставено от китайска фирма, и съмненията, че в него има канцерогенен примес. От 6 юли до 6 август по преценка на общопрактикуващите лекари свободно ще се заменят блокираните лекарства и аптеките ще ги отпускат безпроблемно на пациентите. От здравната каса гарантират за изпълнението на това решение. Решението е взето вчера след среща между управителя на здравната каса Йорданка Пенкова, представители на управителните съвети на Българския лекарски съюз и на Фармацевтичния съюз.", "date": "2018.07.10", "title": "До 6 август се заменят изтеглените лекарства за хипертония"}
{"url": "https://www.dnevnik.bg/sport/2018/07/10/3279568_parij_-_fabrikata_za_talanti_na_frenskiia_futbol/", "text": "Париж е световната столицата на модата, но в последните години френският мегаполис е нещо много повече, тъй като в него се раждат някои от звездите на световния футбол. От Париж за големия футбол тръгват и трима от най-важните играчи във френския национален отбор в момента - Пол Погба, Н’Голо Канте и Килиан Мбапе. Двадесет години след като за пръв път покориха световния футболен връх, французите отново са близо до световната титла. Историята се повтаря и предградия на френската столица отново са изградили част от френските звезди. \"За да станеш футболист в Париж или едно от предградията му, трябва не само да си талантлив, но и да си много устойчив. Спомням си, че в детството си съм видял толкова много талантливи футболисти, колкото не съм за цялата си кариера\", връща се назад в спомените си Патрик Виейра. Бившият халф е роден в столицата на Сенегал Дакар, но израства в Трапе, което се намира само на 20-тина километра от Париж. \"В нашият състав във френския национален отбор от 23-ма души около 15 бяха от региона на Париж, при това почти всички от имигрантски общности\", казва още Виейра. \"Но най-странното е, че от всички единствено Никола Анелка игра за ПСЖ.\" Според Виейра улиците на Париж раждат много таланти, а трудностите ги правят по-добри футболисти. Бившият халф започва да играе, когато е на осем, и едва на 12 е привлечен във футболна академия. \"Улицата помага, защото там няма съдия. Там играеш срещу 15-годишен, когато ти си едва на 10, но трябва да се справиш. На мен и много други момчета това помогна, защото бяхме имигранти, имахме труден живот и футболът ни даде нови възможности\", казва Виейра. В сегашния тим на Франция от парижките улици освен Канте, Погба и Мбапе тръгват още Бенжамен Менди и Блез Матюиди. \"Килиан Мбапе е специален. Той е от Бонди и сега е в ПСЖ, но чух за него още докато беше в академията на \"Монако\". Спомням си как преди три години Лилиан Тюрам ми каза да го следя внимателно. Напомня ми много на Тиери Анри, когато беше млад, защото видях първите му стъпки\", казва още Виейра. Анри също е част парижката футболна фабрика. Бившият нападател е роден в предградието Лез Юли. Блез Матюиди е от Тулуза, но семейството му се мести в предградието Фонтене су Боа. Менди пък е от Лонгжумо. В окончателния списък на Дидие Дешан не попаднаха играчи като Кингсли Коман, Муса Сисоко, Антони Марсиал и контузения Люка Дин, които също са продукт на т.нар. \"Футболна фабрика на Париж\". Защо обаче Париж ражда толкова много футболисти и е в основата на толкова успешни кариери? Виейра няма точен отговор на този въпрос. \"Да пробиеш наистина е много трудно. Ние бяхме много деца, наистина много. Когато не бяхме на училище, играехме футбол постоянно. Събирахме се момчета от един блок срещу тези от друг. След това започнахме да играем срещу тези от съседния квартал и така конкуренцията се разрастваше, докато в един момент просто не забелязаха някои от нас\". От първата и единствена световната титла на Франция, при която участие имаше и Виейра, изминаха две десетилетия. Според бившия полузащитник и настоящ треньор сегашният отбор напомня на този от 1998 г. \"И сега, както при нас, има голямо разнообразие на характери и раси. Много от момчетата идват от семейства на имигранти. Химията, която съществува между играчите, обаче си личи и това помага много на отбора. Ако има една голяма разлика, това е, че в нашия отбор всеки беше достигнал пика на своята кариера и логичната стъпка беше световната титла\", обобщи Виейра.", "date": "2018.07.10", "title": "Париж - фабриката за таланти на френския футбол"}
{"url": "https://www.dnevnik.bg/bulgaria/2018/07/10/3279730_durjavata_obmislia_zdravni_zastrahovki_ili_niakolko/", "text": "Три месеца преди изтичането на срока, в който здравният министър Кирил Ананиев се ангажира да представи варианти за здравна реформа, се очертава посоката, в която управляващите обмислят да я развиват -демонополизация на здравната каса или застраховка за доплащане. Това се разбра от интервю на председателя на парламентарната здравна комисия д-р Даниела Дариткова. По думите на Дариткова пред БНР не се планира увеличение на здравната вноска, която сега е 8%. От осигурени (основно работещи в частни фирми) годишно се събират 2.4 млрд. лв. (за 2017 г.). Държавната здравната каса плаща за здравни услуги 3.8 млрд. лв., припомня   \"Капитал\" . Отделно от това за прегледи, изследвания, лечение в болница и лекарства същата сума. Застраховането за заболяване е доброволно и от него се възползват около 300 хил. души, като повечето от тях са служители на частни компании и техните семейства, като услугата е част от социалния пакет на фирмите. \"Когато има много фондове и когато там правилата не са разписани, може да се окаже, че за някои пациенти има солидарност, а за други – не\", коментира пред Би Ти Ви председателят на Българския лекарски съюз Иван Маджаров. От националната пациентска организация твърдят, че и двата модела не са в полза на болния. \"Ако се стигне до там пациентът сам да избира пакета си, това означава, че в един момент този пациент може да остане без пакет за някакво друго заболяване\", добави Андрей Дамянов от организацията. Пред  clinica.bg  директорът на \"Пирогов\" Иван Балтов казва, че е необходимо да бъде регламентирано доплащането (макар и минимално) от страна на пациентите. \"Мисля, че които трябва да знаят правата, но и задълженията си и съответно – да изискват. И в момента хората доплащат, но, както се казва - под масата. Регламентираното доплащане обаче може да бъде и добре контролирано\", казва той. Директорът на \"Пирогов\" припомня, че и сега има сега има допълнителни застрахователни фондове, които прилагат много стриктен контрол при плащанията и високи изисквания към лечебните заведения. \"Ако това бъде регламентирано за всички, може би ще бъде и по-добре и за пациентите, и за работещите на високи обороти болници, защото те ще бъдат още по-търсени\", прогнозира д-р Балтов.  Здравният икономист от Експертния клуб за икономика и политика Аркадий Шарков припомни пред БНР, че още по време на тройната коалиция по идея на ДПС здравната вноска  беше вдигната от 6 на 8 на сто  с намерението допълнителните пари да бъдат разпределени към частните фондове, но това така и не се случи и те останаха в НЗОК. \"Има нужда от демонополизация на НЗОК, но тоест касата постепенно да започне да отстъпва част от своя ресурс надолу\", каза анализаторът и допълни: \"Конкуренцията смъква цените и повишава качеството, но въпросът е как ще бъде направено\". \"Проблемът на касата е, че бюджетът се гледа от година за година и (...), а няма дългосрочна перспектива как следва да се развива финансирането на определени области. Вижда се, че лекарствата са в свръхразход, че болничната помощ е свръхфинансирана за сметка на доболничната и на превенцията. Тези проблеми продължават да стоят. Но има много заинтересовани страни, които предпочитат моделът да остане по същия начин, отколкото да бъде променен\", обобщи Шарков.", "date": "2018.07.10", "title": "Държавата обмисля здравни застраховки или няколко каси"}
{"url": "https://www.dnevnik.bg/sport/2018/07/10/3279712_fifa_globi_s_15_hil_franka_iniciatora_na/", "text": "ФИФА глоби с 15 хиляди франка скаута в щаба на националния отбор на Хърватия Огниен Вукойевич заради неспортсменско поведение. Бившият футболист е обвинен за  провокативното видео, което засне със защитника Дамагой Вида  след драматичната победа срещу Русия в четвъртфиналите от световното първенството по футбол в събота. В началото на записа Вида обявява: \"Слава на Украйна!\" \"Тази победа е за \"Динамо\" и за Украйна\", добави Вукойевич, който е бивш съотборник на Вида в \"Динамо\" (Киев). Вукойевич беше част от делегацията на хърватите, но след публикуването на видеото бе отстранен. Изразът \"Слава на Украйна\" стана слоган на украинските антируски националисти след анексирането на Крим през 2014 г. Вида беше заплашен да пропусне полуфинала срещу Англия и дори евентуално участие във финала според дисциплинарния правилник на ФИФА, но се размина само с предупреждение. След случая хърватската федерация уволни Вукойевич и се извини публично за поведението на двамата си представители. Вида също се извини и заяви пред руския sports.ru, че няма нищо политическо във въпросния запис и единствената му идея е била да се пошегува с приятелите си в Украйна. \"Хърватската футболна федерация осведоми Вида и Вукойевич, както и всички други национали, да се въздържат от всякакви послания, които биха могли да бъдат разтълкувани като политически\", се казва в изявлението на федерацията. ", "date": "2018.07.10", "title": "ФИФА глоби с 15 хил. франка инициатора на провокативното видео \"Слава на Украйна\""}
{"url": "https://www.dnevnik.bg/photos/2018/07/10/3279693_fotogaleriia_krushteneto_na_nai-noviia_britanski_princ/", "text": "Третото дете на принц Уилям и херцогиня Катрин, принц Луи, бе кръстен на частна церемония в тесен кръг вчера. На снимката: Херцогинята на Кеймбридж грее, държейки в ръцете си малкия принц.", "date": "2018.07.10", "title": "Фотогалерия: Кръщенето на най-новия британски принц"}
{"url": "https://www.dnevnik.bg/biznes/2018/07/10/3279776_podgotvia_se_turg_za_tursene_na_neft_i_gaz_v_blok/", "text": "Подготвя се търг за търсене и проучване на енергийни източници в блок \"Тервел\" в дълбоко Черно море, съобщи министърът на енергетиката Теменужка Петкова, цитирана от пресцентъра си. Блокът се намира между проучваните в момента \"Хан Аспарух\" на север и \"Хан Кубрат\" на запад и е с площ 4032 кв. км. Конкурси за него са организирани и преди, но досега не е имало кандидати. Днес Петкова се срещна с представители на компанията \"Тотал\", която заедно с \"Репсол\" и О Ем Ви проучва блок \"Хан Аспарух\". При проучвателен сондаж \"Плошков-1\" в блока бяха открити въглеводороди. По думите на Бернар Клеман, вицепрезидент на \"Тотал\", отговарящ за Каспийския регион и Южна Европа, френската компания ще продължи да участва в проучване на геологията на Черно море на българска територия.", "date": "2018.07.10", "title": "Подготвя се търг за търсене на нефт и газ в блок \"Тервел\" в Черно море"}
{"url": "https://www.dnevnik.bg/sport/2018/07/10/3279732_leikurs_se_priceli_vuv_vrushtane_na_slavata_si_s/", "text": "Краля пристигна.\" Така \"Лос Анджелис лейкърс\" обяви официалното привличане на Леброн Джеймс. Звездата на НБА се раздели с \"Кливланд кавалиърс\" и подписа с \"езерняците\" за четири години срещу 153.3 милиона долара. \"Това е исторически момент и служи като доказателство за проекта, който градим тук\", заяви генералният директор на \"Лейкърс\" Роб Пелинка. Президентът на тима Меджик Джонсън се надява, че 33-годишният американец ще помогне на отбора да върне предишната си слава. За последно \"Лейкърс\" стана шампион през сезон 2009-2010, а от 2012-2013 \"езерняците\" не са играли в плейофите. \"Това е велик ден за клуба и феновете на \"Лейкърс\" по целия свят могат да приветстват идването на Леброн Джеймс. Леброн е специален, той е най-добрият в света. Той обича конкуренцията и е чудесен лидер, който се стреми към победата\", заяви Джонсън. Джеймс е трикратен шампион на НБА. Той изведе \"Кливланд\" до титлата през 2016 г., а през 2012 и 2013 г. триумфира с \"Маями хийт\".  Джеймс е избиран четири пъти за най-полезен играч на Лигата (2009, 2010, 2012 и 2013), както и три пъти е бил MVP на финалите (2012, 2013, 2016). В 15-те си сезона в НБА Джеймс има средно по 27.5 точки, 7.4 борби и 7.2 асистенции на мач в редовния сезон. В плейофите показателите му са 28.9 точки, 8.9 борби и 7.1 асистенции.", "date": "2018.07.10", "title": "\"Лейкърс\" се прицели във връщане на славата си с привличането на Леброн Джеймс"}
{"url": "https://www.dnevnik.bg/sviat/2018/07/10/3279781_djordj_kluni_katastrofira_v_italiia/", "text": "Американският актьор Джордж Клуни бе ранен, докато снимаше минисериал на италианския остров Сардиния. 57-годишният Клуни е карал моторен скутер и се е блъснал в малък камион, съобщи списание Chi, цитирано от агенция \"Ройтерс\". Той вече е извън болницата и има лека контузия на коляното. Клуни е в Италия, за да снима минисериал, базиран на книгата на Джоузеф Хелър \"Параграф 22\".", "date": "2018.07.10", "title": "Джордж Клуни катастрофира в Италия"}
{"url": "https://www.dnevnik.bg/sviat/2018/07/10/3279782_iranka_protestirala_sreshtu_noseneto_na_hidjab_poluchi/", "text": "Иранка, протестирала срещу забраната за жени да излизат навън без ислямска забрадка, бе осъдена на 20 години затвор, предаде \"Асошиейтед прес\". Шапарк Шадаризадех съобщи новината в личния си уебсайт. Тя написа, че е пратена в затвора, защото се противопоставила на задължителния хиджаб по време на протест миналия декември. Тогава тя свали от главата си хиджаба. Жената каза още, че била осъдена и защото развявала бяло знаме на мира по улиците. Ирански представители засега не са коментирали информацията. През февруари полицията арестува общо 29 души по време на протестна кампания срещу носенето на хиджаби. Шадаризадех, която е на 42 г., бе пусната впоследствие под гаранция. Нейната защитничка в съда, Насрин Сотудех, която е юрист и известна правозащитничка, бе арестувана миналия месец. Сега не се знае къде точно се намира нейната клиентка Шадаризадех. В Иран показването на коса на публично място се наказва, като наказанията варират от глоба от 25 долара до затвор. /БТА", "date": "2018.07.10", "title": "Иранка, протестирала срещу носенето на хиджаб, получи 20 години затвор"}
{"url": "https://www.dnevnik.bg/bulgaria/2018/07/10/3279778_obshtinskite_suvetnici_uspiaha_da_obezsmiliat_deloto/", "text": "Върховният административен съд е оставил без разглеждане жалбите от граждани срещу повишението на цената на билета за градския транспорт в София с 60%, като също така е обезсилил решението на първа инстанция по делото,  с което административният съд отмени новата цена на билета . Според съдиите делото няма предмет, защото обжалваната общинска наредба, с която се направи промяна в цената, вече е отменена от общинския съвет. Тя беше заменена с нова на 5 април и влезе в сила дни преди заседанието на ВАС. С новата наредба общината въведе нощния градски транспорт, като синхронизира и налаганите глоби за нередовни пътници, защото сумата от 200 лева за акт  беше 4 пъти над допустимата по закон . В нея беше записана и финансова обосновка на цената от 1.60 лева, каквато в предходната лиспваше, което беше установено и  Администравния съд и Сметната палата . При гласуването на новия документ съветници от БСП и ДСБ (Иво Божков и Марта Георгиева) сигнализираха, че целта е да се поиска спирането на делото, както и че промените, които се правят, не налагат приемането на нова наредба, а само корекции в съществуващата. \"В никакъв случай не може да се говори за преднамереност\", коментира пред \"Дневник\" Зафир Зарков (ГЕРБ), който беше един от вносителите на новата наредба. По думите му приемането на нов документ е било необходимо, защото действащият тогава не е бил променян твърде дълго. Мненията на опозицията той описа като \"въпрос на юридическа подготвеност\" и че изказванията им \"обслужват вижданията им за развитие на града\". На делото на 25 април  юристите на общината поискаха спирането му с точно този мотив , но тогава съдебният състав не уважи искането. Решението на ВАС е окончателно, но е подписано с особеното мнение на съдия Жанета Петрова, която е и председател. Тя казва, че не е съгласна с мотивите на колеги си Светлана Борисова и Аглика Адамова, че с новата наредба на общината е отпаднал правният интерес на жалбоподателите. \"Всъщност те имат имат безспорен интерес да установят незаконосъобразността на подзаконовия нормативен акт независимо от последвалата отмяна\", се казва в особеното мнение. Според Петрова двата документа не са идентични. Това не може да бъде и мотив за отмяна на решението на административния съд, защото тогава документът, предмет на делото, все още е бил в сила. Според съдията общинският съвет е отменил наредбата, за да \"препятства влизането в сила на неблагоприятно за органа съдебно решение\", действието му е \"противоправно\", но въпреки това отмяната не е мотив съдът да откаже да се произнесе.", "date": "2018.07.10", "title": "Общинските съветници обезсмислиха делото за цената на билета в София, остава 1.60 лв."}
{"url": "https://www.dnevnik.bg/sport/2018/07/10/3279774_v_podgotovkata_za_svetovnoto_voleibolistkite_shte_imat/", "text": "Женският национален отбор по волейбол на България ще играе приятелски срещи с Белгия. Воденият от Иван Петков състав ще има две контроли със съперника си в Панагюрище. Те ще са част от подготовката за световното първенство в Япония, което ще се проведе от 29 септември до 20 октомври. Приятелските срещи ще са на 9 и 10 август в \"Арена Асарел\" в Панагюрище. Предстои да бъдат обявени часовете на мачовете. Волейболистките получиха почивка след силното си представяне дотук през сезона. Те спечелиха Европейската лига и  турнира на претендентите в Перу, който ги класира за Лигата на нациите през 2019 г . Състезателките започват подготовката си на 17 юли в София. В края на месеца те ще се преместят в Панагюрище, където ще имат няколко контроли. Наскоро  Петков каза, че поставените цели за световното остават същите  въпреки успехите в Европейската лига и турнира на претендентите. Българките ще гонят място сред първите осем в шампионата на планетата в Токио. Там те са в група с Китай, Италия, Турция, Канада и Куба.", "date": "2018.07.10", "title": "В подготовката за световното волейболистките ще имат контроли с Белгия в Панагюрище"}
{"url": "https://www.dnevnik.bg/sviat/2018/07/10/3279808_kitai_planira_vnos_na_stoki_za_8_trln_dolara_i_zona_za/", "text": "Китай планира вноса на стоки за 8 трлн. долара в следващите 5 години и предлага на арабските страни да се възползват от тази възможност за развитието на търговско-икономическите отношения. Страната му също така ще създаде \"транспортно-информационна мрежа\" в Близкия изток. Това обеща китайският държавен глава Си Цзинпин на осмия Форум за китайско-арабско сътрудничество, който се откри днес в Пекин, предадоха агенциите \"Синхуа\" и ТАСС, цитирани от БТА. \"Ще продължим да водим политика на откритост в отношенията с другите страни и в тази връзка Китай ще купи вносни стоки за 8 трилиона долара в близките 5 години. При този обем китайските инвестиции в чужбина ще надвишат 750 милиарда долара\", каза още Си на форума. Една от основните задачи на форума е да съдейства за активизиране и разрастване на междурегионалното търговско и икономическо сътрудничество в рамките на правителствената инициатива \"Един пояс, един път\". По думите на китайския президент прогнозите му означават, че арабските страни ще могат да извлекат голяма изгода от търговията с Китай чрез привличане на китайски капитал. Си подчерта, че властите в азиатската страна ще стимулират националните предприятия за по-активно присъствие на близкоизточния пазар. \"Каним представители на арабските страни на първото китайско изложение на вносната продукция, което ще се проведе през ноември в Шанхай\", добави той. \"Зона за свободна търговия в Палестина\" Си Цзинпин отбеляза, че китайското правителство придава особено значение на прагматичното сътрудничество със страните от Персийския залив и е заинтересовано от създаването на съвместна \"зона за свободна търговия в Палестина\". По думите му към аналогични програми могат да бъдат привлечени и други заинтересовани страни от Близкия изток. В думите му, цитирани от ТАСС, не се уточнява какво има предвид Си и дали говори за конкретни търговски отношения с Палестинската автономия, чиито представители са на събитието, или за друга инициатива.  Китайското правителство планира заедно с държавите от арабския Близък изток да изпълни редица международни проекти за изграждане на комплексна трансгранична мрежа от транспортно-информационни инфраструктурни обекти, допълни днес китайския президент Си Цзинпин. \"Трябва да съдействаме за оформянето на тенденция, която ще позволи да се осигури постоянен комуникационен процес\", посочи държавният глава на Китай. Китайското правителство планира да активизира сътрудничеството с арабските страни в областта на добива и преработката на петрол, каза още Си. Освен това Пекин планира да предостави на Йордания, Йемен, Ливан и Сирия 600 милиона юана (90 млн. долара) за хуманитарни проекти и програми за икономическо възстановяване, съобщи китайският държавен глава. Около 100 млн. юана (15 млн. долара) ще бъдат заделени като хуманитарна помощ на палестинците, отбелязва China News Service. ", "date": "2018.07.10", "title": "Китай планира внос на стоки за 8 трлн. долара и \"зона за свободна търговия в Палестина\""}
{"url": "https://www.dnevnik.bg/bulgaria/2018/07/10/3279818_finansovata_inspekciia_uvelichi_proverkite_no/", "text": "Агенцията за държавна финансова инспекция (АДФИ) през второто тримесечие увеличи проверките, но установи по-малко нарушения за по-малки суми. Между април и юни са приключени 135 финансови инспекции, с 34 повече отколкото между януари и март. Проверени са 259 обществени поръчки на обща стойност 373.6 млн. лв. и близо 1500 договора. Установени са 23 случая на непроведени или неоснователно проведени обществени поръчки за 2.5 млн. лв. За сравнение - през първото тримесечие са открити 79 случая на нередности за 14.6 млн. лв. Съставен е един акт за начет и 238 акта за административни нарушения, свързани с прилагане на Закона за публичните финанси, Закона за обществените поръчки, Закона за счетоводството, Закона за държавната финансова инспекция, Закона за общинския дълг. Финансовите инспектори са установили 39 \"индикатора за измама\". Между проверените са Националната служба за охрана, информационният център на Министерството на отбраната, Българската академия на науките, Националната електрическа компания, болница \"Лозенец\", Софийският университет \"Св. Климент Охридски\", Военномедицинска академия, Русенската опера, сто общини.", "date": "2018.07.10", "title": "Финансовата инспекция увеличи проверките, но нарушенията са по-малко"}
{"url": "https://www.dnevnik.bg/bulgaria/2018/07/10/3279826_obshtinskite_suvetnici_na_dps_vuv_velingrad_podadoha/", "text": "Четирима общински съветници от Движението за права и свободи във Велинград подадоха оставки, съобщи БНР. Сред тях е и председателят на общинския съвет Бельо Мандраджиев. Останалите съветници на движението са Искрен Тюфекчиев, Пламен Хаджиев и Умер Кергин. В подадените заявления за прекратяване на общинските си пълномощия съветниците не са посочили мотив. Заявленията са подадени в Общинската избирателна комисия във Велинград, която трябва да се произнесе. По всяка вероятност оставките са подадени под натиска на Движението за права и свободи. В декларация на ръководството на ДПС – Пазарджик, остро бе осъдено поведението на техните общински съветници, които гласуваха за изграждането на паметна плоча на ген. Атанас Семерджиев на дома му, тъй като името му е свързано с \"възродителния\" процес като началник на генералния щаб на армията. Тогава ДПС заяви, че подобно поведение е недопустимо. \"Ние нееднократно сме давали своята категорична оценка за т.нар. възродителен процес и личностите, свързани с неговото осъществяване и напомняме, че отговорността за най-бруталното етническо прочистване в Европа за ХХ век няма давност.\" \"Всяко действие на всеки общински съветник трябва да бъде съгласувано и мотивирано от Устава на ДПС и висшестоящите партийни структури, в духа на високите отговорности към нашите избиратели\", се казва в позицията на ДПС - Пазарджик. Емел Гангова, която е секретар на областната структура на ДПС в Пазарджик, отказа да коментира оставката на съветниците пред \"Дневник\". Срещу това решение на общинския съвет възразиха и от обединение \"Демократична България\" и заведоха иск за отмяна на решението в Административния съд в Пазарджик. До произнасянето на ОИК Бельо Мандраджиев остава председател на общинския съвет.", "date": "2018.07.10", "title": "Общинските съветници на ДПС във Велинград подадоха оставки"}
{"url": "https://www.dnevnik.bg/sport/2018/07/10/3279832_prezidentut_na_uefa_svetovnoto_purvenstvo_pokaza/", "text": "Световното първенство е показало силата на европейския футбол, заяви президентът на УЕФА Александър Чеферин. За пети път в историята в полуфиналите останаха само отбори от Европа. Тази вечер  един срещу друг се изправят Франция и Белгия , а в сряда е мачът между Хърватия и Англия. \"Въпреки че някои от нашите традиционни претенденти като Германия, Испания и Португалия бяха отстранени, в надпреварата остават други отбори, които надминаха очакванията и сега могат да спечелят титлата\", каза Чеферин пред АП. Словенецът добави, че \"тези резултати потвърждават цялата свършена работа за развитието на футбола на континента\". \"Те също показват силата и качеството, които съществуват в целия регион на УЕФА\", добави Чеферин.", "date": "2018.07.10", "title": "Президентът на УЕФА: Световното първенство показа силата на европейския футбол"}
{"url": "https://www.dnevnik.bg/evropa/2018/07/10/3279857_italiansko_pristanishte_otkaza_dostup_na_korab_s_66/", "text": "Италиански влекач, спасил тази нощ 66 мигранти край бреговете на Либия, не беше допуснат в италианско пристанище, предаде ДПА. Според множество медийни съобщения италианското вътрешно министерство е ядосано на екипажа на \"Вос Таласа\", че е прибрал мигрантите, вместо да остави спасителните действия на либийската брегова охрана. \"Изборът да извадят тези незаконни мигранти вероятно е бил техен\", каза помощник-секретар във вътрешното министерство Стефано Кандиани пред държавното радио РАИ. Използваната от Кандиани дума \"незаконни\" предполага, че сред мигрантите няма потенциални бежанци, но няма потвърждение да е така. Позовавайки се на вътрешното министерство, РАИ и осведомителна агенция АНСА посочват, че изход от безизходицата е намерен чрез прехвърлянето на мигрантите на кораб на италианската брегова охрана. Възможно е, но е засега не е потвърдено, италианската брегова охрана да докара мигрантите в Италия. Кандиани заяви, че няма да бъде застрашен животът на нито един човек. Новото италианско правителство, в което участва антиимигрантската партия \"Лига\", иска мигрантите  да бъдат прехващани и връщани в Либия , вместо да бъдат допускани в Европа. Лидерът на \"Лига\" и вътрешен министър Матео Салвини  вече върна от италиански пристанища  спасителни кораби на благотворителни организации и смята да прави същото с чуждестранни кораби, участващи в морски мисии на Европейския съюз. /БТА", "date": "2018.07.10", "title": "Италианско пристанище отказа достъп на кораб с 66 спасени край Либия мигранти"}
{"url": "https://www.dnevnik.bg/bulgaria/2018/07/10/3279867_izmamnik_atakuva_klienti_na_ostanal_bez_licenz/", "text": "Измамник се обръща към клиенти на инвестиционен посредник с отнет лиценз и им предлага посредничество при връщането на парите им, предупреди Комисията за финансов надзор (КФН). Тя е получила много сигнали, че на клиенти на доскорошния инвестиционен посредник \"Прогресива Трейдинг\" ООД (бивш \"ББГ Симекс-България\" ООД) се е обаждал мъж, който се представял с имената Стоян Манчев и им е предлагал помощ. Комисията отне лиценза на дружеството на 9 юли, а обажданията на \"Манчев\" били и преди, и след това. Мнимият посредник понякога твърдял, че е член на финансовия регулатор, а друг път, че работи по договор с него. КФН официално заявява, че няма служител с подобно име, нито е упълномощавала някого да урежда отношенията между инвестиционния посредник с отнет лиценз и клиентите му и призовава гражданите да не се поддават на неверни твърдения. Тя уточнява, че парите на клиентите се съхраняват в друга финансова институция, защото според лиценза \"Прогресива трейдинг\" не е имала право да държи клиентски активи (включително финансови инструменти и парични средства), а само да приема и предава клиентски нареждания за транзакции и да предоставя инвестиционни консултации. Единствено ликвидаторът, който все още не е назначен, ще има право да урежда отношения с клиенти на дружеството. Името му ще бъде публикувано в търговския регистър по партидата на дружеството.", "date": "2018.07.10", "title": "Измамник атакува клиенти на останал без лиценз инвестиционен посредник"}
{"url": "https://www.dnevnik.bg/sport/2018/07/10/3279858_autuori_poiska_vnimanieto_na_futbolistite_na_ludogorec/", "text": "Треньорът на \"Лудогорец\" Пауло Аутуори поиска футболистите му да са внимателни в подхода си към  мача с \"Крусейдърс\" . Българският първенец започва в сряда участието си в евротурнирите с надеждата да се класира за групите в Шампионската лига. \"Аз като треньор не мога да допусна мисленето, че един мач е спечелен, преди да започне\", предупреди бразилският специалист. \"Всички отбори излизат на терена, за да спечелят. По време на мача е важно да направиш достатъчно да победиш\", продължи той. По думите му в днешно време отборите се проучват взаимно и тайни няма. \"Важна е стратегията на отбора. Гледаме световното първенство и урокът е, че най-добрият начин да спечелиш уважението на всеки съперник, е да играеш на предела на физическите, психическите и тактическите си възможности.\" \"Лудогорец\" изигра миналата седмица първия си официален мач за сезона, като  победи с 1:0 \"Славия\" в спора за Суперкупата .", "date": "2018.07.10", "title": "Аутуори поиска вниманието на футболистите на \"Лудогорец\" преди дебюта в Европа"}
{"url": "https://www.dnevnik.bg/zelen/2018/07/10/3279885_sled_osuditelno_reshenie_ministur_i_kmetove_obsudiha/", "text": "Какви мерки ще предприеме България след като Съдът на ЕС излезе с осъдително решение срещу страната за това, че не е опазвала дивите птици в ниските части на Рила планина? Това беше темата на среща днес в Благоевград между министъра на околната среда Нено Димов и кметове на общини в региона. Целта на срещата беше местните общности да бъдат запознати с мерките, които ще бъдат предприети, и да се намери баланс между опазването на природата и развитието на общините в района на новата зона, се казва в съобщение на екоминистерството. Съдът на ЕС през април излезе с решение , че България не е обявила за специална защитена зона цялото орнитологично важно място, обхващащо Рила планина и не е класифицирала най-подходящите по брой и площ територии за опазването на видове птици. \"Рила е важен регион на обитаване на птици и една от най-значимите територии в Европейския съюз за опазването на около 130 вида гнездящи птици. От европейско природозащитно значение са 41 вида, като един от тях е застрашен в световен мащаб\", се казваше в съобщението на съда. В днешното прессъобщени на Министерството на околната среда се напомня, че решението е установително, което означава, че държавата няма наложени финансови санкции, но е длъжна да предприеме необходимите мерки в кратки срокове. Запитана от Брюксел какво е направила, България е отговорила, че планира това лято да внесе за ново разглеждане от Националния съвет по биологично разнообразие предложението за нова защитена зона за птиците BG0002129 \"Рила буфер\". След това зоната трябва да бъде определена с решение на Министерския съвет. Министърът е запознал кметовете с последното предложение за границите на защитената зона за опазване на дивите птици в останалата непокрита от зони част на орнитологично важно място \"Рила\". Предмет на опазване в проектозоната, съгласно това предложение, са 17 вида птици, посочени и в съдебното решение, информира екоминистерството.", "date": "2018.07.10", "title": "След осъдително решение министър и кметове обсъдиха как ще пазят птиците в Рила"}
{"url": "https://www.dnevnik.bg/bulgaria/2018/07/10/3279869_obir_na_pensii_v_sofiisko_selo_izvadi_naiave/", "text": "Жена на 72 години от софийското село Световрачене е била въоръжен свидетел на обира, който вчера беше извършен  пред очите на чакащи за пенсиите  си жители на селото. В репортаж за Би Ти Ви тя каза, че в момента на нападението е имала газов пистолет, който показа пред камерата, но не посмяла да извади от страх. Нападателите са били трима, маскирани и въоръжени. Те все още се издирват, а парите, които са взели, са близо 3 хил. лева. Днес хората от селото получиха пенсиите си. Възрастната жена обясни, че е купила и регистрирала оръжието преди 3 месеца, когато нейна съседка станала жертва на обир, и оттогава винаги го носи в чантата си. Жената каза, че досега не е използвала пистолета и изрази надежда да не се налага да го прави, но е притеснена, защото около датата за получаване на пенсиите домовите кражби в селото зачестяват.", "date": "2018.07.10", "title": "Обир на пенсии в софийско село извади наяве 72-годишна с оръжие"}
{"url": "https://www.dnevnik.bg/sport/2018/07/10/3279756_kak_sautgeit_i_futbolistite_na_angliia_planirat_da/", "text": "Селекционерът на Англия Гарет Саутгейт обяви, че няма да променя стратегията на отбора за двубоя с Хърватия от полуфиналите на световното първенство. В сряда на стадион \"Лужники\" в Москва 47-годишният треньор ще иска \"отново същото\" от своя млад отбор. Въпреки че Хърватия ще е най-трудният съперник, който английските футболисти ще срещнат от началото на турнира, думите на Саутгейт предполагат, че той ще продължи да разчита на същите изпълнители и същата игрова формация. Попитан какво ще изисква от своите играчи в предстоящия двубой, селекционерът на Англия заяви: \"Да продължим да правим това, което правим. Когато топката не е в нас, да играем с наистина добра дисциплина в защита, с добра организация, с тактическа грамотност. Когато я притежаваме, да играем със свободата и експресивността, които имаме, и със същата структура и движение, които показахме досега.\" Битката в центъра - ключът към успеха Хърватия притежава може би най-добрата централна двойка полузащитници в турнира в лицето на Лука Модрич от \"Реал\" (Мадрид) и Иван Ракитич от \"Барселона\". Въпреки това Саутгейт даде индикации, че няма да пусне Ерик Дайър като допълнителен дефанзивен халф до Джордан Хендерсън. Със сигурност обаче английският треньор ще обърне специално внимание на мощта на хърватите в средата на терена. \"Те, разбира, се имат много силна халфова линия. Затова трябва да ограничим пространствата пред тях, да сме сигурни, че дистанцията и покритието на терена са правилни, и да знаем кога точно да пресираме\", обясни Саутгейт. \"Колкото по-висока е класата на съперника, толкова по-голям е рискът да пресираш по неорганизиран начин и да бъдеш преодолян. Трябва да сме много внимателни за това\", допълни бившият английски национал. Факторът \"Стърлинг\" Крилото на \"Манчестър сити\" продължава да бъде изключително критикуван. Той направи огромни пропуски от началото на турнира, а пропилените ситуации в двубоя с Швеция допринесоха още повече за недоволството от него от страна на почитателите на \"трите лъва\". Стърлинг няма гол за националния отбор от октомври 2015 г. Неговата роля за тима на Саутгейт обаче безспорно е от ключово значение, каквато определено беше и за впечатляващия сезон на \"Сити\". В този състав на Англия просто няма друг играч, който да може по този начин да се измъква зад защитата и с впечатляващата си скорост да дава смисъл на дългите подавания, с които отборът си служи. Това обаче не е единственото, което Стърлинг носи на този тим. \"Мисля, че Рахим е фундаментален за начина, по който играем, заради движението му, позициите, които си открива, начина, по който пресира, работната му етика, способността да печели свободни удари и корнери, скоростта му, която нарушава компактността на другите отбор\", заяви Саутгейт. \"Рахим беше постоянна заплаха срещу Швеция. Да, той не реализира ситуациите, които му се искаше да реализира, но за мен и играчите той остава ключова част за начина, по който играем\", допълни треньорът. Силата на английското центриране В турнир, подвластен на отличната организация в дефанзивен план на почти всички отбори, статичните положения се превърнаха в ключов елемент за преодоляване на сгъстените защити. Цели 42% от головете на това световно първенство дойдоха след корнери, свободни удари или дузпи. В Русия никой по-добре от англичаните не експлоатира това оръжие. Цели осем от единадесетте гола на \"трите лъва\" дойдоха след статични ситуации. В основата на това освен отлично разработените ситуации и движението на всички играчи в наказателното поле са блестящите центрирания на Киърън Трипиър и Ашли Йънг. Трипиър притежава най-прецизното центриране с десния крак от десния фланг в английския футбол, откакто Дейвид Бекъм впечатляваше с изумителната си точност. Защитникът на \"Тотнъм\" умее да доставя топката на точното място в правилния момент както на висока скорост, така и от място. Йънг представлява не по-малка заплаха с начина, по който пробива на скорост по левия фланг, обръща посоката и завърта топката с десния крак. Двамата крайни бранители се справят чудесно и с изпълнението на свободните удари и корнерите. С последното дълго време ангажиран беше Хари Кейн, чието присъствие в наказателното поле в тези ситуации беше ключово за Англия в досегашните й мачове. Четвъртфиналът срещу Швеция  беше абсолютното доказателство за силата на Англия при центриранията. Тимът на Саутгейт спечели благодарение на два гола с глава срещу един от най-снажните отбори в целия турнир. Центриранията ще бъдат жизненоважни за англичаните и срещу Хърватия. Особено от корнерите и свободните удари, тъй като в тези ситуации хърватите разчитат на зонова защита.", "date": "2018.07.10", "title": "Как Саутгейт и футболистите на Англия планират да спрат Хърватия"}
{"url": "https://www.dnevnik.bg/bulgaria/2018/07/10/3279889_lekari_i_rabotodateli_niamat_nujda_ot_suglasie_za/", "text": "Лекари, адвокати, работодатели и банки няма нужда да искат съгласие за обработване на  лични данни  - това уточни  Комисията за защита на личните данни  в специален разяснителен материал за новия Общ регламент за защита на личните данни. След влизането в сила на  GDPR  на 25 май неподготвени за регламента институции и бизнеси започнаха да искат от клиентите си изрично потвърждение, че личните им данни могат да бъдат обработвани. В някои случаи това е напълно излишно и КЗЛД опитва с този материал да изясни кои са те. \"Не трябва да се забравя, че както лесно е дадено, така лесно съгласието може да бъде оттеглено, поради което обработването на лични данни само въз основа на съгласие невинаги е най-удачен избор и е добре да се направи преценка дали не е налице друго правно основание\", пишат от комисията. Съгласието е едно от основанията за събиране и обработване на лични данни. Независимо от факта, че то е посочено на първо място, важно е да се знае, че всички правни основания са алтернативни и равнопоставени, като същите не са подредени в йерархична зависимост. Наличието на което и да било от тях прави обработването законосъобразно, при условие че са спазени и другите изисквания на регламента. В случаите, когато администратор на лични данни прави преценка дали да обработва личните данни на базата на съгласие, той трябва да изследва обстоятелството дали не е налице друго правно основание за тяхното обработване, като например законово задължение или договор, както и какви биха били последиците за съответната дейност при оттегляне на съгласието от лицето. В тези случаи правното основание е изпълнение на задача от обществен интерес или упражняване на официални правомощия и изискването на съгласие от лицата е ненужно. В тези случаи работникът или служителят няма истински свободен избор и не е в състояние да откаже или да оттегли съгласието си, без това да доведе до неблагоприятни последици за него, поради очевидната неравнопоставеност между двете страни. В допълнение взаимоотношенията между субектите на данни и техните работодатели или органи по назначаване, включително и по отношение обработването на лични данни, изчерпателно се уреждат от трудовото законодателство,индивидуалните и/или колективните трудови договори. При тези обстоятелства условието за законосъобразност на обработването на лични данни е законово задължение и/или изпълнението на договор (в зависимост от хипотезата). Доколкото основният предмет и цел на договора обективно не могат да бъдат постигнати без предоставяне на определен обем лични данни, в тези случаи е достатъчна волята на страните да встъпят в договорни или преддоговорни отношения и съответно не е нужно даване на отделно съгласие за обработване на лични данни.", "date": "2018.07.10", "title": "Лекари и работодатели нямат нужда от съгласие за обработка на лични данни"}
{"url": "https://www.dnevnik.bg/evropa/2018/07/10/3279879_germanskiiat_vutreshen_ministur_predstavi_plan_za/", "text": "Германският вътрешен министър Хорст Зеехофер представи новия си план за контрол и ограничаване на миграцията в страната, предаде \"Асошиейтед прес\". По думите му основните цели на плана включват бързото депортиране на живеещи в Германия хора, чиито молби за убежище са били отхвърлени, които вече са били регистрирани за убежище в друга европейска страна или са извършили нарушения на закона. Зеехофер, който от дълго време настоява канцлерът Ангела Меркел да заеме по-твърда позиция срещу мигрантите, каза, че новият план предвижда още всички търсещи убежище да бъдат настанявани в центрове, където молбите им да бъдат обработвани. Предвижда се също кандидатите за убежище, които вече са регистрирани в други страни от ЕС, да бъдат директно връщани там, откъдето за пръв път са влезли в ЕС – основно в Гърция и Италия. Лидерът на баварския Християнсоциален съюз първоначално искаше да оповести плана преди четири седмици, но отложи представянето заради изразените от канцлера Ангела Меркел опасения от едностранното решение за недопускане на мигранти в Германия, отбелязва ДПА, цитирана от БТА. Твърдолинейният Зеехофер  често се противопоставяше  на дългогодишния си съюзник Меркел по въпросите на миграционната политика, още откакто се опълчи на решението й да допусне в страната близо единия милион бежанци през 2015-2016 г. По време на представянето на плана днес в Берлин Зеехофер отбеляза, че той е част от промяната в политиката за предоставяне на убежища, която е незабавно необходима за Германия. \"Ние създаваме транзитни центрове, от които кандидатите за убежище ще могат да бъдат изпращани директно в отговорните държави\", заяви германският вътрешен министър. Употребата на термина \"транзитни центрове\" със сигурност ще създаде недоволство у лявоцентристкия коалиционен партньор - социалдемократите. Някои техни представители се обявиха срещу създаването на съоръжения от затворен тип. Зеехофер замени терминологията с \"трансферни центрове\", за да ги успокои, но заяви, че планът му е бил завършен на 4 юли,  преди да преговаря  по въпроса с Християндемократическия съюз на Меркел и със социалдемократите. Министърът каза, че ще цели яснота по въпроса кои държави - членки на ЕС, ще сключат двустранни споразумения с Германия за връщането на бежанците, регистрирани в тези страни. Той обяви, че очаква \"сложни разговори\", но изрази надеждата си, че те ще се увенчаят с успех. \"Колкото по-малко може да стори Европа, толкова по-важни стават националните мерки\", заяви Зеехофер. Обявеният от министъра план не съвпада напълно с договореностите, които бяха постигнати по-рано този месец в рамките на коалицията.  В него се посочва , че обработването на молбите на мигрантите ще става в полицейските участъци, а не в специални центрове, както и че Германия няма да предприема едностранни действия по връщане на мигранти, които са били регистрирани за пръв път в друга страна от ЕС. ЕС да не приема молби за убежище на своя територия По-рано днес австрийският вътрешен министър Херберт Кикъл каза, че мигрантите не бива да бъдат допускани да кандидатстват за убежище в Европейския съюз, предаде ДПА. Това според него е необходимо в средносрочен и дългосрочен план, за да се сложи край на нехуманния бизнес с трафика на хора. \"Затова логичният отговор е молбите за убежище да могат да бъдат подавани само извън ЕС\", каза Кикъл в интервю за общественото радио Ое1. Той заяви, че мигрантските центрове, които ЕС смята да разположи извън границите си, в региони като Северна Африка, също не трябва да приемат такива молби. Кикъл предложи лицата, които търсят закрила в страна от ЕС, да подават молби във или около районите, където е избухнала криза. Той обаче не уточни как това може да сработи на практика. Австрия  е ротационен председател на ЕС  от юли до декември и в четвъртък Кикъл ще председателства среща на министрите на вътрешните работи от блока в Инсбрук.", "date": "2018.07.10", "title": "Германският вътрешен министър представи план за мигрантски центрове и връщане на бежанци"}
{"url": "https://www.dnevnik.bg/sviat/2018/07/10/3279859_turskiiat_finansov_ministur_albairak_-_zetiat_koito/", "text": "Финансовият министър в кабинета на президента Реджеп Тайип Ердоган, който е и зет на държавния глава, зрелищно се издигна до най-висшите ешелони на властта. Четиридесетгодишният съпруг на Есра - най-голямата дъщеря на Ердоган,  бе назначен по-скоро изненадващо  и сега трябва да управлява растящата, но небалансирана турска икономика и да върне доверието на пазарите, пише \"Франс прес\" часове след като Ердоган обяви състава на първото правителство в новата президентска република. Изборът на Берат Албайрак същевременно може да притесни анализатори и инвеститори, които  се опасяват за независимостта на централната банка  на страната. Зетят на Ердоган публично е повтарял възгледите на президента, че проблемите на турската лира  са резултати от \"операция\" на външни играчи , които иска да свалят правителството (докато повечето икономисти смятаха, че източникът на тревогите трябва да е прегряващата икономика). Критиците на Албайрак, който от ноември 2015 г. досега бе министър на енергетиката и се счита за близък съветник на Ердоган, казват, че издигането му във властта подсилва твърденията за \"шуробаджанащина\" в турската политика, особено свързана със семейството на Ердоган. Наблюдатели, близки до властите, същевременно го описват като една от най-способните фигури в кабинета, макар често да се говори за него просто с думата damat, \"зетят\", пише още агенцията. Лидерът най-голямата опозиционна партия Кемал Кълъчдароглу същевременно го е наричал \"премиерът в сянка\". Обвинения към него е отправяла дори Русия - след свалянето на руския самолет през ноември 2015 г., довело до криза в отношенията между двете страни, Москва го обвини, че участва в контрабанда на петрол в Сирия. Властите в Турция, а и самият Ердоган, отхвърлят твърденията. Не единственият приближен Каквато и да е истината, той, изглежда, е от най-близкото обкръжение на президента, с когото и беше по време на неуспелия опит за преврат в курорта Мармарис преди 2 г. Албайрак го придружи и в Истанбул - на потенциално опасно към момента пътуване - и бе до него на пресконференцията, с която властите показаха, че са започнали да контролират ситуацията. Според някои публикации съществува напрежение между него и вътрешния министър Сюлейман Сойлу - знак, че в елита тече надпревара за власт. Самият Сойлу отхвърля това и нарича Албайрак \"добър приятел\". Личните връзки на Ердоган не са единствено със самия Албайрак, а и със семейството му - особено с бащата Садък Албайрак. Последният е бивш журналист, а в периода 1991-1995 г. и депутат от Партията на благоденствието, просъществувала до 1998 г. (и после забранена от Конституционния съд за нарушаване на разделенията между религия и държава), от която е бил част и Ердоган. Двамата са приятели още от 1980 г. според публикации във в. \"Хюриет\", от времето около сватбата на Есра Ердоган и Берат Албайрак. И синът, подобно на бащата, има опит в медиите - преди да стане министър, редовно публикува в считания за близък до властта в. \"Сабах\". Не го прави обаче като журналист - до 2013 г. е главен изпълнителен директор на конгломерата \"Чалък холдинг\", чиято собственост вестникът става под негово ръководство и чиято бизнес дейност се развива в сфери като текстил и енергетика. Тих, но уверен, той е следвал в университета \"Пейс\" в Ню Йорк, а докторската му дисертация е на тема \"Финансиране на възобновяеми енергийни източници\", добавя \"Франс прес\". Добри отношения Русия вече не е в напрегнати отношения с Албайрак, който по-малко от година след инцидента с руския Су-24 през октомври 2016 г. подписа споразумението за изграждане на газопровода \"Турски поток\". Албайрак е бил част и от делегациите на Ердоган при пътувания в чужбина - включително за срещи с руския президент Владимир Путин. Той бе и човекът, провел първата среща с израелския си колега Ювал Стайниц, след като двете държави се договориха да нормализират отношенията си. Необходимо е обаче да се наблюдава и кариерата на втория зет на Ердоган - Селджук Байрактар - който през 2016 г. се ожени за най-малката дъщеря на Ердоган Сюмейе. Байрактар работи на ръководен пост в компанията \"Байкар макине\", създала първия турски дрон (който носи почти същото име).", "date": "2018.07.10", "title": "Турският финансов министър Албайрак - зетят, който шеметно се издигна във властта"}
{"url": "https://www.dnevnik.bg/politika/2018/07/10/3279897_bsp_oceni_evropredsedatelstvoto_kato_ednopartiino/", "text": "За БСП европредседателството е еднопартийно мероприятие и пиар в изгода на премиера Бойко Борисов, който не успял да обедини народа и институциите и довел до засилване на евроскептицизма у нас. Това е оценката на Изпълнителното бюро на социалистите, която лидерът Корнелия Нинова представи днес. Според Нинова негативна оценка давал и народът, който за шест месеца протестирал 72 пъти по различни поводи, а уж в страната трябвало да е спокойно по време на председателството. Оттеглянето на 161 млн. евро чужди инвестиции и \"бягането на българския бизнес\" също били показателни за успеха на европредседателството. \"Цялото председталество бе един пиар, едни прегръдки и целувки, но не се търсеха съюзници\", обяви Нинова. Според БСП имало добра организация, но слабо съдържание. Социалистите смятат, че и приоритетите \"Консенсус, конкурентност, кохезия\" също не са постигнати. След българското европредседателство ЕС бил по-разделен отвсякога, пакетът \"Макрон\" ударил конкуренцията, страната ни не успяла да защити кохезията. БСП смята, че правителството не се е справило с преговорите за присъединяването на страната ни към Шенген, а миграцията станала все по-тежък проблем. Според зам.-председателя на БСП Деница Златева все пак трябва да се отдаде заслуженото на екипите от администрацията, които са работили по време на европредседателството.", "date": "2018.07.10", "title": "БСП оцени европредседателството като еднопартийно мероприятие в изгода на Борисов"}
{"url": "https://www.dnevnik.bg/evropa/2018/07/10/3279902_tusk_predupredi_trump_uvajavaite_sujuznicite_si/", "text": "Председателят на Европейския съвет Доналд Туск предупреди президента на САЩ да спре да критикува съюзниците си в НАТО за нивото на инвестиции за отбрана  преди срещата на алианса в сряда и четвъртък , предаде \"Ройтерс\". \"Скъпа Америка, ценете съюзниците си, все пак нямате толкова много\", каза Туск след подписването на изявление за повече сътрудничество между ЕС и НАТО, като все пак призна, че Европа трябва да харчи повече за отбрана. Много президенти на САЩ са призовавали европейските правителства да харчат повече в тази област. Доналд Тръмп обаче засили исканията си до такава степен, че съюзниците му се тревожат, че това може да навреди на НАТО и ще бъде от полза за руския президент Владимир Путин, когото те обвиняват, че се опитва да раздели и дестабилизира Запада. \"Скъпи господин президент Тръмп: Америка няма и няма да има по-добър съюзник от Европа\", каза Туск, който председателства срещите на лидерите на ЕС. \"Днес европейците (заедно) харчат за отбрана много повече от Русия и колкото Китай\", допълни Туск. Във вторник Тръмп написа в \"Туитър\": \"Подготвям се да замина за Европа. Първа среща - НАТО. САЩ харчат много пъти повече от която и да било друга страна, за да ги защитаваме. Това не е справедливо за американския данъкоплатец\".", "date": "2018.07.10", "title": "Туск предупреди Тръмп: Уважавайте съюзниците си"}
{"url": "https://www.dnevnik.bg/sport/2018/07/10/3279904_prezidentut_na_juventus_pristigna_v_gurciia_za_lichna/", "text": "Президентът на \"Ювентус\" Андреа Аниели е пристигнал днес в Каламата, за да се срещне лично със звездата на \"Реал\" (Мадрид) Кристиано Роналдо. След като е кацнал на летището в гръцкия град, италианецът е отлетял с хеликоптер до хотела, в който е отседнал петкратният носител на \"Златната топка\", съобщи \"Скай спортс\". \"Ювентус\" е близо до привличането на португалския национал, като се очаква трансферът да бъде на стойност 100 милиона евро. Очаква се на днешната среща, на която ще присъства и агентът на играча Жорже Мендеш, да бъдат финализирани личните условия на Роналдо. Междувременно \"Ювентус\", \"Реал\" и Мендеш продължават преговорите за най-очаквания трансфер на това лято, твърди \"Скай спортс\", като се позовава на близки до ситуацията източници. През уикенда италианският шампион намекна, че финализирането на сделката е близо. Клубът от Торино публикува видео в китайската платформа Weibo, което скоро след това беше изтрито. В него е показан номер 7 и се изброяват имената на играчи на \"старата госпожа\", които са го носили. Роналдо играе за \"Реал\" от лятото на 2009 г., когато клубът от Мадрид го привлече от \"Манчестър юнайтед\" за рекордните тогава 94 милиона евро. Португалецът има изключителните 450 гола в 438 мача за \"кралския клуб\". За девет сезона на \"Сантяго Бернабеу\" той спечели 15 трофея, включително четири пъти Шампионската лига, два пъти титлата в Испания и три пъти Световното клубно първенство.", "date": "2018.07.10", "title": "Президентът на \"Ювентус\" пристигна в Гърция за лични преговори с Роналдо"}
{"url": "https://www.dnevnik.bg/skorost/avtomobilna_industriia/2018/07/10/3279908_bmv_grup_i_greit_uol_suzdadoha_obshta_kompaniia_za/", "text": "Германската \"БМВ груп\" и китайският производител на автомобили \"Грейт уол мотор\" подписаха днес споразумение за създаване на съвместна компания за производство на електромобили в Китай. В \"Спотлайт аутомотив лимитид\", както е името на компанията, двата концерна държат по 50% от акциите. Дружеството ще произвежда електромобили с марките МИНИ и \"Грейт уол\" с фокус върху китайския пазар. Предстои изграждането на нов завод в източната провинция Дзянсу, в която се намира Шанхай. Новината за новото дружество идва ден след информацията, че \"БМВ груп\" ще разшири сътрудничеството си в успешния съвместен проект \"БМВ Брилянс аутомотив\". През миналата година компанията е доставила на клиенти в Китай около 560 хиляди автомобила от марката БМВ, което е повече от продадените в САЩ и Германия, взети заедно. Две трети от продадените в Китай коли БМВ са произведени в страната.", "date": "2018.07.10", "title": "\"БМВ груп\" и \"Грейт уол\" създадоха обща компания за производство на електромобили"}
{"url": "https://www.dnevnik.bg/bulgaria/2018/07/10/3279910_v_tri_obshtini_e_obiaveno_ednosedmichno_bedstveno/", "text": "Областният управител на Враца обяви бедствено положение в общините Хайредин, Борован и Мизия. То влезе в сила тази сутрин в 10 ч. и ще продължи до 21 ч. на 16 юли, съобщиха от пресцентъра на областната администрация. Причина за крайното решение са обилните валежи в района в последните часове. По-рано през деня  община Мизия обяви бедствено положение,  след като придошла вода разрушени 2 улици в града и наводни десетки дворове. Заради тежкото положение областният съвет за сигурност и щабът за изпълнение на областния план за защита при бедствия премина в непрекъснат режим на работа. Кметовете на трите общини са задължени да предоставят информация за обстановката на всеки два часа на оперативния дежурен. Към момента няма данни за опасност за населението на Хайредин, Борован и Мизия. Опасността от преливащи язовири на територията на общините е голяма и заради това те се наблюдават постоянно. По данни на Би Ти Ви в последните часове най-много сигнали за наводнения са получени от Ямбол, Враца, Ловеч, Плевен, Велико Търново и София. Няма данни за пострадали или бедстващи хора.", "date": "2018.07.10", "title": "В три общини е обявено едноседмично бедствено положение"}
{"url": "https://www.dnevnik.bg/evropa/2018/07/10/3279912_cheshkiiat_premier_skljuchi_sdelka_s_komunistite_predi/", "text": "Чешкият министър-председател Андрей Бабиш подписа споразумение за подялба на властта с комунистическата партия, което ще включи крайнолявата политическа сила в управлението за пръв път от нежната революция през 1989 г., предаде \"Асошиейтед прес\", цитирана от БТА. Подписаното днес споразумение цели да осигури подкрепата на комунистите за  коалиционното правителство  начело с милиардера Бабиш при гласуването на вота на доверие в долната камара на парламента утре. В правителството на Бабиш влизат неговото центристко движение АНО и левите социалдемократи. То положи клетва на 27 юни, но няма мнозинство в долната камара и се нуждае от помощта на комунистите, за да остане на власт. Комунистическата партия следва твърда линия и е против членството на Чехия в НАТО, подчертава АП. Комунистите дадоха знак, че са готови да подкрепят правителството във вота, но бяха ядосани от отказа на Бабиш да изпълни исканията им за намаляване на вноските във военните мисии на НАТО в чужбина, особено в балтийските държави, както и за представителство в надзорния борд на най-голямата държавна енергийна компания ЧЕЗ. В началото на юни  хиляди чехи излязоха на митинг в Прага , за да протестират срещу Бабиш и срещу предоставената му възможност да опита да състави правителство, въпреки че е  разследван за измама . Те протестираха и срещу първото участие във властта на комунистическата партия след падането на комунизма през 1989 г. Положението на Бабиш се усложнява и от твърденията, че по времето на комунизма  е сътрудничил на бившата тайна полиция .", "date": "2018.07.10", "title": "Чешкият премиер сключи сделка с комунистите преди утрешния вот на доверие"}
{"url": "https://www.dnevnik.bg/bulgaria/2018/07/10/3279909_uvelichili_sa_se_dvoino_delata_na_nacionalnata/", "text": "При 120 дела в началото на годината за разследване в Националната следствена служба /НСлС/, сега там досъдебните производства са 214. Овладян е спадът в количеството на работата, който устойчиво е наблюдаван от 2015 г. до 1 януари 2018. Тази информация изнесе на пресконференция за отчитане на първото шестмесечие на годината директорът на НСлС и зам.-главен прокурор по разследванията Борислав Сарафов, заедно със зам.-директора Юлиана Петкова и говорителя на НСлС Мария Павлова. Той зае директорския пост на националното следствие след овакантяването му от Евгени Диков, който бе избран за член на Висшия съдебен съвет. Сарафов не се ангажира с отговор дали двойното увеличение на делата, разследвани в НСлС, е достатъчно да уплътни заетостта следователския състав на службата, който е сочен за най-подготвения в страната. Известно е, че в НСлС освен следователите с дълъг професионален опит се намират и експерти по криминалистика, които извършват най-сложните експертизи по дела, водени и в други структури. А след като голяма част от разследванията бяха възложени на МВР, а друга част - на специализираната прокуратура, Националната следствена служба остана с по няколко дела на следовател годишно. На НСлС обаче се възлагат най-сложните от фактическа и правна страна производства, подчерта Сарафов. Освен количеството, подобрило се и качеството, отчете Сарафов. През 2015 г. са били върнати от прокуратурата с допълнителни указания 74 производства. Сега в края на първото полугодие върнатите дела са 12. Рязко е ограничено и препращането на отделни следствени действия да бъдат извършени от следователи от окръжните отдели - тази практика на превъзлагане е била широко разпространена по-рано. На въпроси за отделни дела обаче Сарафов беше пестелив. Той информира само, че разследването за смъртта на детето на транспортния министър Ивайло Московски не е приключило, очакват се заключения на още няколко експертизи. Няма привлечени обвиняеми и по разследванията на 20-те болници за преразход на средства.", "date": "2018.07.10", "title": "Увеличили са се двойно делата на Националната следствена служба"}
{"url": "https://www.dnevnik.bg/sport/2018/07/10/3279918_adrian_andreev_otpadna_vuv_vtoriia_krug_na/", "text": "Българинът Адриан Андреев отпадна във втория кръг на юношеския \"Уимбълдън\". 17-годишният тенисист претърпя тежка загуба с 3:6, 0:6 срещу британеца Джак Дрейпър. Мачът започна отлично за поставения под №7 Андреев. Той реализира ранен пробив и поведе с 3:1. След това обаче играта му претърпя тежък срив. Българския тенисист загуби единадесет поредни гейма и това доведе до скоростен край на двубоя само след 60 минути. Андреев имаше точка, за да поведе с 4:2, но я пропусна и Дрейпър навакса пробива пасив. Последва още един много оспорван гейм, в който се стигна до две равенства. Британецът успя да измъкне подаването си, затвърди пробива за 4:3 и пое пълен контрол върху мача. Във втория сет представителят на домакините показа отлична ефективност в решаващите моменти. Той реализира три от четирите си точки за пробив и отрази единствената възможност, която се откри пред Андреев. Българинът завърши мача с по-малко непредизвикани грешки - 18 срещу 19, но и със значително по-малко печеливши удари - 8 срещу 23. Той имаше сериозни проблеми с началния си удар, като допусна три двойни грешки, не направи нито един ас и спечели само 22 от 49-те разиграни точки в сервис геймовете си. Дрейпър беше много по-стабилен - шест аса, нито една двойна грешка и 67% спечелени точки в подаванията си. Загубата на Андреев сложи край на индивидуалното българското участие в тазгодишния \"Уимбълдън\". В понеделник от юношеския турнир отпадна преминалият през квалификациите Симон Антъни Иванов, а Гергана Топалова напусна надпреварата при девойките. Двубоите на двамата бяха от първия кръг. Миналата седмица от тревните кортове в \"Ол Инглънд клуб\" си тръгнаха Григор Димитров и Виктория Томова. Димитров, който беше поставен под №6, отпадна още в първия кръг от Стан Вавринка. Томова, която дебютира в основната схема на най-стария тенис турнир, стигна до втория кръг, където загуби от носителката на 23 индивидуални титли в Лондон Серена Уилямс. Българското участие ще продължи в младежките турнири за двойки. Андреев и Иванов играят при юношите, като ще си партнират съответно с Ник Хард от Доминиканска република и Тутуан Дроге от Франция. Топалова ще играе в тандем с Даниела Висмане от Латвия. Мачовете на Андреев и Топалова са днес, а на Иванов - в сряда.", "date": "2018.07.10", "title": "Адриан Андреев отпадна във втория кръг на юношеския \"Уимбълдън\""}
{"url": "https://www.dnevnik.bg/sport/2018/07/10/3280034_fernando_gaviriia_specheli_vtora_etapna_pobeda_v_tur/", "text": "Фернандо Гавирия от \"Куикстеп\" спечели четвъртия етап в Обиколката на Франция след нова оспорвана битка между спринтьорите. Колумбиецът надделя отново над Петер Саган, както и в  първия етап . Той измина разстоянието 195 километра между Ла Бол до Сарзо за 4:25.01 часа със средна скорост от 44.15 км/ч. Гавирия взе втори успех в тазгодишния Тур, който дойде след отлично извеждане от отбора му \"Куикстеп\". В последните 100 метра колумбиецът размина Андре Грайпел, а  Саган  разви прекалено късно спринта си. Победата е 34-а в кариерата на Гавирия и девета през сезона. Той вече има шест етапни успеха в големите обиколки, а отборът му \"Куикстеп\" е с 49 победи за 2018 г. \"Беше много трудно, защото не получихме подкрепа от другите отбори в догонването. Всички чакаха само на нас и затова до края на етапа не се знаеше какво ще се случи. Много съм щастлив, защото завърших действията на целия отбор, който работеше много здраво през целия ден\", каза Гавирия след финала. Спринтьорът на \"Куикстеп\" става третият колумбиец, който печели два етапа в едно издание на Тура след Луис Ерера (1985) и Сантяго Ботеро (2002). Етапът не доведе до промяна в генералното класиране, където лидер остава Грег Ван Авермет с равно време със съотборника си в ВМС Тиджей Ван Гардърен. Трети е Герант Томас от \"Скай\" на три секунди. Единственият губещ се оказа Илнур Закарин от \"Катюша\". Руснакът беше въвлечен в падане 5 км преди финала и загуби 59 секунди от основната група. Това доведе до пропадане в класирането 15-о до 42-о място. Закарин е на 1.51 минути изоставане от жълтата фланелка и на минута от големите претенденти за крайната победа. Още от първия километър се откъснаха четирима колоездачи – съотборниците в \"Кофидис\" Димитри Клес и Антони Перез, заедно с Жером Козен (\"Директ Енержи\") и Гийом ван Кайрсбулк от \"Ванти груп Гобер\". Четиримата бяха пуснати много лесно от основната група и бързо натрупаха преднина от над пет минути. Тимът на  ВМС , в чийто редици беше носителят на жълтото трико Грег Ван Авермет водеше преследването и не караше активно, което доведе до увеличаване на преднината на седем минути. Едва след средата на дистанцията спринтьорските отбори се включиха в догонването и разликата започна да спада. Увеличаването на скоростта обаче доведе и до някои падания. При едно от тях бяха въвлечени Якоб Фулсанг от \"Астана\" и опитният Роберт Хесинк от \"Лото Йъмбо\". След паданията групата забави отново и това даде големи шансове на бегълците. Преднината им се задържа около 2.30 минути при навлизане във финалните 30 километра. Никой отбор не се включи да помага на \"Куикстеп\" в догонването и така застигането на четиримата бегълци не беше никак сигурно. При навлизане в последните пет километра се получи ново падане, в което бяха засегнати и някои от фаворитите за генералното класиране. Ригоберто Уран беше блокиран, но съотборниците му от \"Драпак\" успяха да го върнав групата, докато Илнур Закарин от \"Катюша\" се озова на асфалта и загуби време. Падането доведе до активност и от големите отбори, които се пренесоха в челото. Това помогна и за застигане на бегълците точно 2 км преди финала. От \"Куикстеп\" останаха с най-много състезатели и това помогна за извеждането на Гавирия. Ив Лампер пласира отбора добре, а Максимилиано Рикезе даде смяна 300 метра преди финала, след което Гавирия успя да развие своя спринт. Колумбиецът размина Андре Грайпел, а Петер Саган тръгна много късно и нямаше шансове да спори с лидера на \"Куикстеп\". След успеха Гавирия съкрати изоставането си от Саган за зелената фланелка. Световният шампион продължава да води със 143 точки, а колумбиецът има 139. Трети е Александър Кристоф със 72, а третото място в етапа на Грайпел го изведе до 4-а позиция за трикото (65 точки). С победата си Гавирия влезе и в много елитна категория. Той се нареди до Бернар Ино (1978), Лоран Финьон (1984), Ян Улрих (1997), Том Бонен (2004), Марк Кавендиш (2008) и Саган (2012), които са част от колоездачите печелили по два или повече етапа в един Тур, когато са били под 24 години. В сряда предстои петият етап в Тура, който е един от четирите с дължина над 200 км. Колоездачите ще изминат 204 км между Лориан и Кемпер. В етапа са включени пет изкачвания като две са от четвърта и три от трета категория. Финалът пък е на леко изкачване от 1 км с наклон от 4.8%, което не фаворизира чистите спринтьори.", "date": "2018.07.10", "title": "Фернандо Гавирия спечели втора етапна победа в \"Тур дьо Франс\""}
{"url": "https://www.dnevnik.bg/sviat/2018/07/10/3280049_otroveniiat_s_novichok_britanec_e_v_suznanie_no/", "text": "Британецът Чарли Роули,  отровен преди десет дни  с нервнопаралитичното вещество \"Новичок\", е дошъл в съзнание и сега е в критично, но стабилно състояние, заяви окръжната болница в Солсбъри, цитирана от \"Ройтерс\". Роули беше отровен заедно с Доун Стърджис -  която почина в неделя  - със същото нервнопаралитично вещество, използвано при нападението срещу бившия руски разузнавач Сергей Скрипал и дъщеря му през март. \"Наблюдава се малко, но значимо подобрение в състоянието на Чарли Роули\", каза главният лекар на окръжната болница в Солсбъри Лорна Уилкинсън. \"Той е в критично, но стабилно състояние и е в съзнание.\" /БТА", "date": "2018.07.10", "title": "Отровеният с \"Новичок\" британец е в съзнание, но състоянието му е критично"}
{"url": "https://www.dnevnik.bg/sviat/2018/07/10/3280041_kitai_vdiga_mitata_za_optichni_vlakna_ot_sasht/", "text": "Министерството на търговията на Китай обяви днес, че повишава антидъмпинговите мита за оптични влакна, внасяни от САЩ, предадоха ТАСС и \"Асошиейтед прес\", цитирани от БТА. Новите антидъмпингови мита, които влизат в сила от утре, 11 юли, ще са между 33.3 процента и 78.2 процента спрямо 4.7-18.6 процента по-рано. Оптичните влакна широко се използват за високоскоростно предаване на данни на големи разстояния в телекомуникационния сектор. Това е поредният случай на вдигане на митата върху вноса на стоки от другата държава, след като САЩ и Китай задействаха  пакети с наказателни мерки , дали на международни наблюдатели повод да смятат  търговската война  за факт.", "date": "2018.07.10", "title": "Китай вдига митата за оптични влакна от САЩ"}
{"url": "https://www.dnevnik.bg/sport/2018/07/10/3280052_delio_rosi_ochakva_truden_mach_pri_gostuvaneto_na_vaduc/", "text": "Левски\" започва участието си в Лига Европа в сряда с гостуване на \"Вадуц\", а треньора на сините Делио Роси очаква труден двубой. Италианецът обясни, че футболистите му са нащрек и са готови, но смята, че фаворит в срещата няма. \"Тези мачове са много хубави и са различни от националните. Готови сме, а и в миналото първенство се потрудихме, за да стигнем до тези мачове\", каза Роси. Италианецът предупреди, че \"Вадуц\" е сменил голяма част от футболистите си през лятото и това може да доведе до проблеми за \"Левски\", като част от тях не са много познати. \"Те имат двама нападатели, които играят по крилата и са много бързи. Играят в схема 4-3-3 и работят добре отзад, също така атакуват всички. И друг път съм казвал обаче, че всичко зависи от нас, искам да видя как ще играе моят отбор\", каза още Роси. Мачът на \"Левски\" е в сряда от 18.45 ч. и ще бъде излъчен по \"Диема Спорт\".", "date": "2018.07.10", "title": "Делио Роси очаква труден мач при гостуването на \"Вадуц\""}
{"url": "https://www.dnevnik.bg/sviat/2018/07/10/3279943_moje_li_nato_da_ocelee_sled_trump_i_putin/", "text": "Когато лидерите на НАТО се срещнат в Брюксел тази седмица, всички погледи ще бъдат вперени в Доналд Тръмп и исканията му европейските държави да плащат повече за отбрана. Истината обаче е, че за да бъде запазен съюзът ефективен - или дори жив - ще е нужно много повече от намирането на допълнителни средства или успокояването на американския президент. В много отношения НАТО, която става на 70 догодина, намери ново предназначение и ефективност със завръщането на Русия като заплаха. Откакто Москва анексира Крим през 2014 г., организацията с 29 държави членки значително увеличи ученията и разполагането на военни по северния и източния си фланг. Въпреки оплакванията на Тръмп повечето държави членки са увеличили военните си разходи - независимо че малко от тях достигат целта да отделят най-малко два процента от брутния си вътрешен продукт за собствената си отбрана. В същото време обаче избирането на Тръмп причини криза от почти екзистенциален характер. Очакванията за срещата на върха в Брюксел рядко са били по-ниски - всъщност лидерите на НАТО вероятно ще се радват на всичко, различно от катастрофа. В реч от миналата година президентът на САЩ ги разкритикува безпощадно и не потвърди изрично член 5, клаузата за взаимна защита на алианса. След като търговските и други различия взеха връх миналия месец на срещата на Г-7 в Канада, мнозина очакват срещата на НАТО да е още по-злополучна. Справянето с неблагоприятните дипломатически последици от това, което ще се случи през следващите няколко дни - включително срещата на Тръмп на 16 юли с руския президент Владимир Путин във Финландия - ще бъде важно, ако НАТО иска да предотврати задълбочаване на кризата. По тази причина настоява за инвестиции и сътрудничество във военната сфера с основните европейски държави, най-вече Германия. За да се защити наистина обаче, алиансът трябва да направи значително повече, за да изгради своята устойчивост, гъвкавост и способност да се справя с предизвикателствата пред националната сигурност, по-сложни от всичко, за което първоначално е бил замислен. Новината от края на миналата седмица, че британка е починала от излагане на същото нервнопаралитично вещество, използвано при предполагаемия опит за убийство срещу бивш руски двоен агент в английския град Солсбъри, напомня точно колко неортодоксални могат да бъдат някои от тези заплахи. Също като кибератака или предполагаема намеса на Москва в избори, отравянето в Солсбъри не попада в категорията на конвенционално военно нападение, което би задействало клаузата за самоотбрана. Все повече надделява мнението, че сега организацията се нуждае от \"Член 5а\", който държавите да могат да задействат, когато се изправят срещу такава нетрадиционна атака. Подобна стъпка би изпратила сигнал на Москва, че Западът сериозно се противопоставя на такива действия. Финансовите санкции срещу свързани с Кремъл инвестиции в западните държави вече предлагат вариант за отговор за правителствата от НАТО. Засега тези действия са очевидно индивидуални и един по-координиран подход би донесъл ясни ползи. Същото се отнася и за сътрудничеството в отбраната, по-специално командването и контрола. От 2014 г. насам НАТО свърши добра работа, координирайки редица големи учения и разполагания на сили, по-конкретно чрез изнесеното напред присъствие в балтийските страни и Полша, съставено предимно от американски, британски, френски, германски и канадски военни. Истината обаче е, че в случай на евентуална атака алиансът ще има нужда от много по-координирана командна структура от съществуващата в момента. По време на студената война върховният главнокомандващ на силите на съюзниците в Европа - който винаги е бил също шеф на Европейското командване на САЩ и американският офицер с най-висок ранг на континента - имаше много повече директна власт да командва войските на алианса. Впоследствие отделните държави успяха да изкопчат обратно много по-голямо право на вето върху това как се използват техните войници. При всеки евентуален конфликт това би могло да създаде хаос, а изграждането на по-централизирана командна структура би изпратила ясен сигнал на Москва, че НАТО възприема сериозно възпирането. Същият ефект би имало и засилването на по-широката отбранителна инфраструктура на континента. В процеса на подготовка преди срещата на върха на НАТО Великобритания намекна, че Германия трябва да укрепи мостовете си и да адаптира своята жп инфраструктура, за да се улесни придвижването на войски и бойна техника. Неотдавнашните учения на НАТО вече се фокусираха сериозно върху бързото придвижване на значителни групи войници и оръжие, и всяко действие, което улеснява този процес, отново би изпратило сигнал на Москва. Предвид продължаващите опити на Русия за дезинформация и политическо манипулиране може би имало смисъл и да се създаде централен хъб за много по-последователни стратегически послания от алианса. НАТО вече разполага с център за усъвършенстване на способностите за стратегически комуникации в Латвия, но той по същество е по-скоро мозъчен тръст, отколкото единен център, координиращ останалите страни. Подобен орган би могъл да работил редом със съществуващите европейски и други усилия и за проследяване, и за неутрализиране на действията на Русия, както и за координиране на комуникациите при учения или кризи по много по-осезаем начин. В крайна сметка обаче, както доказа Тръмп, най-голямата опасност пред алианса се крие във вътрешната политика на неговите отделни страни членки. Ако Европа и Северна Америка не могат да постигнат политически консенсус и продължат да следват все по-ексцентрични политики и политици - със или без руско подмолно насърчаване - запазването на единството на алианса ще става все по-трудно. Това в много отношения ще бъде най-важният тест тази седмица. Фактът, че Тръмп и останалите лидери желаят да теглят в различни посоки, е безспорен. Въпросът обаче е дали въпреки това могат да намерят обща кауза, за да защитават система от припокриващи се ценности. Ако не могат, тогава НАТО ще се разпадне - и западните държави ще трябва да се изправят пред едно вече несигурно бъдеще, лишени от единния фронт и структура, която ги защитаваше в продължение на 70 години. /БТА", "date": "2018.07.10", "title": "Може ли НАТО да оцелее след Тръмп и Путин"}
{"url": "https://www.dnevnik.bg/sviat/2018/07/10/3280053_vurhovniiat_sud_v_ispaniia_otstrani_puchdemon_ot/", "text": "Испанският Върховен съд лиши шестима изявени каталунски политици, избрани за регионални депутати, от право да заемат държавна служба заради опита им да обявят за независима автономната област Каталуня, съобщава БТА. Съдия Пабло Лярена постанови също шестимата отцепници да бъдат изправени пред съда по обвинения в бунт, за което, ако бъдат признати за виновни, може да получат присъди до 30 години затвор. Лишени от право да заемат държавна служба са бившият регионален лидер на Каталуния Карлес Пучдемон, който е в Германия, и бившият му заместник Ориол Жункерас. Лярена даде право на регионалния парламента в Барселона, където шестимата отново бяха избрани за депутати, да реши дали на тяхно място в законодателния орган да влязат други избраници. Съдия Лярена беше натоварен да разследва събитията в Каталуня през октомври м.г., когато правителството на Пучдемон пренебрегна съдебна забрана и проведе референдум за независимост, а парламентът в Барселона едностранно обяви независимост. Тези събития дадоха начало на най-тежката политическа криза в Испания от десетилетия насам. След приключването на разследването на съдия Лярена шестимата каталунски политици, някои от които са в предварителен арест, ще бъдат изправени пред съда. Според испанската преса делото срещу тях може да започне през октомври. Общо 25 каталунски видни политици са обвинени за участието си в опита за обявяване на независимост на автономната област на 27 октомври м.г., когато регионалният парламент одобри декларация за независимост. Тринадесет са обвинени в бунт и ги грози заплаха от до 25 години затвор. Деветима от тези 13 са в предварителен арест, а другите четирима избягаха в чужбина, сред тях и Пучдемон. Ако искат да запазят абсолютното си мнозинство в каталунския парламент, застъпниците на независимостта трябва да заменят тези шестима депутати, които няма да могат да присъстват на пленарни заседания, с други.", "date": "2018.07.10", "title": "Върховният съд в Испания отстрани Пучдемон от регионалния парламент"}
{"url": "https://www.dnevnik.bg/photos/2018/07/10/3279648_fotogaleriia_svetovnite_snimki_na_denia_-_10_juli_2018/", "text": "Самолети Ф-15E Strike Eagles на американските военновъздушни сили по време на обучение в Юта, САЩ.", "date": "2018.07.10", "title": "Фотогалерия: Световните снимки на деня - 10 юли 2018 г."}
{"url": "https://www.dnevnik.bg/sport/2018/07/10/3280075_s_ubiistvena_efektivnost_franciia_prechupi_belgiia_i/", "text": "Франция се класира за финала на световното първенство след минимална победа с 1:0 над Белгия. \"Петлите\" надхитриха талантливия белгийски тим и с много ефективна игра стигнаха последния мач в турнира. В герой за Франция се превърна централният защитник Самюел Юмтити, който вкара единствения гол в 51-ата минута. Освен гола на Юмтити французите имаха още няколко добри шанса, които не успяха да използват. Белгия започна силно срещата, но след това тимът на Дидие Дешан беше по-добър и надделя в битката в средата на терена. \"Петлите\" се класираха за своя трети финал на световно след тези през 1998 и 2006 г. Преди 20 години френският тим стигна до титлата, а през 2006 г. загуби с дузпи от Италия. Освен това поколението на Франция се класира на втори пореден финал, след като преди две години игра за титлата на домашното европейско първенство. Белгия пък отново не успя да преодолее полуфиналите на световно, както и през 1986 г. Тогава \"Червените дяволи\" отстъпиха с 0:2 на бъдещия шампион Аржентина. Двубоят в Санкт Петербург беше съпороводен с големи очаквания, след като един срещу друг се изправиха двата отбора с едни от най-големите таланти в световния футбол. Лидерите на Франция обаче бяха на по-високо ниво в сблъсъка, като за Белгия силно се представи единствено капитанът Еден Азар. Усилията на нападателя обаче се оказаха недостатъчни. Идеята в играта на французите беше да печелят топката в средата на терена и много бързо да я пренасят с пасове към Гризман или Мбапе, който дебнеше на ръба на засадата. Френските футболисти не пресираха съперниците си рано, а ги изчакваха търпеливо, опитвайки да използват празните пространства, които се откриват. При една подобна ситуация Погба открадна топката и без да се бави опита да изведе Мбапе, но вратарят Тибо Куртоа излезе предвидливо. Първата по-сериозна опасност беше пред вратата на Юго Лорис и дойде заради грешка на Погба. Халфът внесе напрежение в собственото си наказателно поле, но белгийският капитан Азар стреля встрани от целта. В 17-ата минута Франция отговори с много силен и точен удар на Блез Матюиди, но той не затрудни Куртоа. Секунди по-късно Белгия беше близо до попадение, след като Азар стреля силно, но Варан успя да подложи главата си и да изчисти топката над вратата. Двубоят се игра на много високи обороти, а белгийските футболисти постоянно сменяха местата си и всеки изскачаше на стрелкова позиция. Това определено обърка френският отбор и в продължение на няколко минути действията се водеха пред вратата на \"петлите\". В 21-ата минута \"червените дяволи\" стигнаха до първия си точен удар чрез Алдервейрелд, но той беше спасен от Лорис. Много силно се представяше Н'Голо Канте, който с неизчерпаемата си енергия покриваше голям периметър в средата на терена. Халфът на Франция не спираше да преследва играчите на Белгия и открадна много топки, спирайки още в началото няколко опасни атаки. След 30-ата минута Франция на свой ред вдигна темпото и бързо стигна до две опасности пред Тибо Куртоа. В основата и на двете беше Оливие Жиру, който първо стреля с глава, но неточно. После Килиан Мбапе свали топката за централния нападател, но на около десет метра от вратата Жиру не успя да отправи добър изстрел. Веднъж и Антоан Гризман опита късмета си, но с по-слабия си десен крак не намери целта. За пръв път вратарят на Белгия Куртоа трябваше да се намесва в 40-ата минута, когато Бенжамен Павар изксочи срещу него. Десният защитник на Франция беше изведен в наказателното поле, но Куртоа успя да спаси с крак. Белгия започна много активно втората част и продължи да държи повече топката. Футболистите на Роберто Мартинес обаче опитаха да действат на по-висока скорост, като се задържаха няколко минути пред вратата на \"петлите\". В крайна сметка обаче първият удар нанесе Франция след статично положение. Антоан Гризман центрира от корнер, а централният защитник Самюел Юмтити изскочи пред Тоби Алдервейрелд и Маруан Фелайни, и засече топката с глава – 1:0. Бранителят на Франция отбеляза едва третия си гол с екипа на националния тим, след като предишните му два бяха в приятелски мачове. За пръв път от 20 години пък трима защитници вкараха за Франция на световно първенство. При световната титла през 1998 г. това сториха  Бишенте Лизаразу , Лоран Блан и Лилиан Тюрам, докато дотук в Русия точни за \"петлите\" бяха Бенжамен Павар, Рафаел Варан и Юмтити. \"Червените дяволи\" опитаха веднага да отговорят, а Роберто Мартинес прибегна и до смяна. Той извади Муса Дембеле, за да пусне Дрийс Мертенс. Това пък доведе до вътрешни рокади, като Де Бройне беше изтеглен назад, за да организира атаките. Макар че пренесоха играта в половината на Франция, белгийските футболисти продължиха да действат прекалено бавно и без никаква изненада. Това позволи на \"петлите\" да действат на контраатаки, които се развиваха на много висока скорост. При една от тях трима в синьо се озоваха на добри позиции, но Жиру стреля неточно след подаване на Гризман. С приближаване на края на мача Белгия нямаше идея как да преодолее защитата на Франция. Футболистите в червено разчитаха на центрирания от крилата, но те дори не стигаха до нападателите. Вместо това много често се стигаше до контраатаки, а и нарушенията на белгийците зачестиха. В 81-ата минута Лорис отново трябваше да се намесва решително след топовен удар на Аксел Витсел. Веднага след това се стигна до много тежък сблъсък между Азар и Матюиди, като халфъ на Франция пострада сериозно и дълго лежа на терена. Той опита да продължи, но видимо не се чувстваше добре и беше сменен от Корентен Толисо. До края на мача Франция можеше да разгроми съперника си. Вместо да стигнат до изравнителен гол в допълнителните шест минути белгийците не направиха нищо, а с пропуски за \"петлите\" се отчетоха Толисо и Мбапе.", "date": "2018.07.10", "title": "С ефективна игра Франция пречупи Белгия и стигна финала на световното"}
