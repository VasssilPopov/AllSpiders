{"url": "https://www.dnevnik.bg/sport/2018/11/18/3347951_shveicariia_stigna_finalite_v_ligata_na_naciite_sled/", "text": "Швейцария постигна паметна победа с 5:2 срещу бронзовия медалист от световното първенство Белгия и се класира за финалите в Лигата на нациите. Швейцарските футболисти започнаха кошмарно мача в Люцен и само след 17 минути изоставаха с 0:2, но след това изиграха страхотен мач. Харис Сеферович се превърна в герой за домакините с хеттрик, а по един гол добавиха Рикардо Родригес и Нико Елведи. Тимът, воден от Владимир Петкович, записа трета победа от четири мача в група 2 и нанесе първо поражение на Белгия. Двата отбора завършиха с равен брой точки - по девет, като размениха по един успех в мачовете помежду си. Швейцарците обаче продължават напред с общ резултат 6:4 в двата директни двубоя. Швейцария се присъединява към  Португалия  и  Англия , които по-рано си осигуриха място във финалите през юли. Четвъртият участник ще е  Холандия или световният шампион Франция . Исландия завърши на последното място в групата на Швейцария и Белгия, като записа четири загуби в четири мача при голова разлика 1:13. Исландците изпадат от елитната дивизия на турнира заедно с Германия, Полша и световния вицешампион Хърватия. Мачът в Люцерн започна ударно за белгийците, които откриха резултата следва едва 65 секунди игра. Елведи направи нелепа грешка, като изведе Торган Азар сам срещу Ян Зомер и атакуващият полузащитник технично преодоля съотборника си в \"Борусия\" (Мьонхенгладбах). В 17-ата минута гостите стигнаха до второ попадение. Торган Азар беше оставен да пробие до наказателното поле, да си нагласи топката на десния крак и да я изпрати в мрежата със силен шут с десния крак по диагонала. В тази ситуация швейцарските футболисти се нуждаеха от най-малко четири безответни гола, за да се преборят за първото място. В 26-ата минута Рикардо Родригес даде тон за обрата с точно изпълнение на дузпа, отсъдена за нарушение на Насер Шадли срещу Кевин Мбабу. Само пет минути по-късно домакините изравниха. Родригес пусна страхотно дълго подаване през центъра за Джердан Шакири. Крилото на \"Ливърпул\" свали топката с глава към далечната греда, а Сеферович я насочи в опразнената врата на два-три метра от голлинията. Швейцарците продължиха да играя много силно и минута пред края на първото полувреме стигнаха до трети гол. Те организираха бърза контраатака, при която Сеферович изведе Едмилсон Фернанес на десния фланг. Крилото на \"Фиорентина\" напредна, след което задържа добре и изчака включването на Сеферович, който с хубав фалцов удар насочи топката покрай Тибо Куртоа. В 52-ата минута Сеферович можеше да оформи своя хеттрик, но направи сериозен пропуск, изведен сам срещу Куртоа. Десет минути по-късно обаче домакините стигнаха до четвърто попадение. Елведи се реваншира за грешката си при първия гол и отбеляза с глава след перфектно центриране на Шакири. Белгийците не успяха да отговорят на удара, а в 84-ата минута Сеферович сложи точка на спора с третото си попадение в мача.", "date": "2018.11.18", "title": "Швейцария стигна финалите в Лигата на нациите след паметен обрат срещу Белгия"}
{"url": "https://www.dnevnik.bg/politika/2018/11/18/3347845_gotovnostta_na_prezidenta_za_razgovor_s_borisov_ne/", "text": "Изразената от президента Румен Радев готовност за разговор с премиера Бойко Борисов не бива да се тълкува като покана за среща. Това заяви пред БНР началникът на кабинета на държавния глава Иво Христов. \"Президентът реторично заяви, че би изслушал и премиерът Борисов по теми като борбата с корупцията, преодоляването на срива на чуждестранните инвестиции, които гонят исторически минимум, но премиерът Борисов скочи тутакси върху тази възможност и откликна, че е готов за среща и го направи по начин, който показва, че не е разбрал посланието\", коментира Христов. По думите му има явно ценностно разминаване между разбирането на президента Радев за демокрация, държавност и антикорупция, и това, което практикува правителството. В средата на месеца държавният глава заяви , цитиран от пресцентъра си: \"Аз готов да приеме Борисов да ми представи визията за справяне с корупцията по високите етажи на властта, прекратяване на катастрофалния срив на инвестициите и догонването на държавите от Централна и Източна Европа, които се откъснаха икономически далеч преди нас\". Повод станаа критиките на министър председателя, че президентът не приема депутатите от ГЕРБ за разлика от тези на БСП. ", "date": "2018.11.18", "title": "Готовността на президента за разговор с Борисов не била покана за среща"}
{"url": "https://www.dnevnik.bg/sport/2018/11/18/3347844_bankata_barklis_udulji_partnyorstvoto_si_s_visshata/", "text": "Британската банка \"Барклис\" (Barclays) удължи партньорството си с Висшата лига и остава един от основните спонсор на надпреварата до 2022 г., обявиха двете страни. Английското футболно първенство ще получава с 15% повече, отколкото при досегашната сделка. На година Висшата лига получава малко над 100 милиона паунда от своите корпоративни партньори. Шампионатът генерира и огромни приходи. Само телевизионните права се продават за 5 милиарда паунда, което прави Висшата лига най-скъпото първенство в света. \"Барклис\" беше основен спонсор на Висшата лига между 2001 и 2016 г., след това остана единствено като официална банка. \"Нашата компания дълго време се свързва с най-успешното и гледано първенство в света, така че беше много лесно да се споразумеем\", съобщиха от банката.", "date": "2018.11.18", "title": "Банката \"Барклис\" удължи партньорството си с Висшата лига"}
{"url": "https://www.dnevnik.bg/skorost/koli_v_kadur/2018/11/18/3347166_fotorazkaz_novata_honda_cr-v_-_izglejda_poznata_no_e/", "text": "CR-V наред със \"Сивик\" е най-популярният модел на \"Хонда\", като същевременно е и най-награждаваният. Преди дни в България дебютира неговото пето поколение. Поглед към външния вид открива доста препратки към предишната генерация, но това е търсен ефект просто защото предшественикът и до момента се харесва на купувачите.", "date": "2018.11.18", "title": "Фоторазказ: Новата \"Хонда\" CR-V - изглежда позната, но е коренно различна"}
{"url": "https://www.dnevnik.bg/photos/2018/11/18/3347161_fotogaleriia_ouen_uilsun_na_50/", "text": "Американският актьор и сценарист Оуен Уилсън отбелязва днес юбилей, навършвайки 50 години. Роден е в Далас в ирландско-американско семейство от Масачузетс. Майка му е фотограф, а баща му работи в областта на рекламата. Има двама братя - Андрю и Люк.", "date": "2018.11.18", "title": "Фотогалерия: Оуен Уилсън на 50"}
{"url": "https://www.dnevnik.bg/bulgaria/2018/11/18/3347851_sudut_pusna_sreshtu_podpiska_zadurjaniia_za_grafit/", "text": "Софийският районен съд (СРС) наложи най-леката мярка за неотклонение - подписка, на задържания в четвъртък вечер 22-годишен мъж за надраскване на паметника на съветската армия. Прокуратурата го обвини в хулиганство, поиска от съда постоянния му арест и отказа да преговаря със защитата на задържания за сключване на споразумение. Съдия Албена Момчилова обаче не се съгласи с аргументите на държавното обвинение за налагане на най-тежката мярка за неоклонение. Тя съобрази чистото съдебно минало, младата възраст и представената характеристика на обвинения като културен и добър студент. Освен това той доброволно е предал спрея си на полицията, когато е бил задържан. Решението не е окончателно и подлежи на протест. Refugees welcome Le Pen go home (\"Бежанци, добре дошли, Льо Пен, отивай си!\") бе изписано на паметника на 15 ноември късно вечерта. В петък лидерът на френската крайна десница \"Национален сбор\"  Марин льо Пен се срещна в София  с председателя на \"Воля\" Веселин Марешки.  Съобщение, че паметникът отново е бил надраскан и че по случая има задържан, се появи на фейсбук страницата на Столичната полиция и в \"Туитър\" профила на руското посолство. Преди време  вътрешният министър Младен Маринов  даде уверение, че всекидневно автомобилен патрул на полицията, а при необходимост и пешеходни полицаи охраняват паметника.", "date": "2018.11.18", "title": "Съдът пусна срещу подписка задържания за графит срещу Льо Пен върху паметника на съветската армия"}
{"url": "https://www.dnevnik.bg/sport/2018/11/18/3347847_manchestur_siti_planira_da_uvelichi_kapaciteta_na/", "text": "Шампионът във Висшата лига \"Манчестър сити\" е поредният клуб, който може да увеличи капацитета на стадиона си. Според информация на \"Мейл он Сънди\" \"гражданите\" планират разширяване на своя \"Етихад\" до 63 хиляди места. Идеята на клуба е семейният сектор (северната трибуна) да се бъде разширена на две нива и по този начин да се обособят нови 8000 места на стадиона. Ще бъдат поставени и нови ложи на трибуната, където да се отвори повече пространство за корпорвативни гости. \"Гражданите\" все още проучват подобна възможност, но целта е до края на 2018 г. да се знае дали такъв проект може да се осъществи. Според неназован източник от клуба, в \"Сити\" са уверени, че подобно разширяване може да бъде завършено за две години и така в началото на сезон 2021/2022 \"Етихад\" да бъде с 63 хиляди места. Стадионът беше открит през 2002 г., след като \"гражданите\" напуснаха старото си съоръжение \"Мейн роуд\". През 2015 г. стадионът беше разширен от 47 700 места на 55 097. Разширяване на своя стадион планира и \"Ливърпул\" , който също иска \"Анфийлд\" да има капацитет над 60 хиляди места. В момента във Висшата лига единствените стадиони над 60 хиляди места са \"Олд Трафорд\" (75 хиляди), \"Лондон стейдиън\", на който играе \"Уест хем\" и \"Емиратс\" на \"Арсенал\".  \"Тотнъм\"  играе на националния стадион \"Уембли\" (90 хиляди места), но догодина ще се премести на новото си съоръжение, което също ще е над 60 хиляди места.", "date": "2018.11.18", "title": "\"Манчестър сити\" планира да увеличи капацитета на стадиона си до 63 хиляди места"}
{"url": "https://www.dnevnik.bg/bulgaria/2018/11/18/3347860_evangelisti_protestirat_sreshtu_promenite_v_zakona_za/", "text": "В Княжевската градина в София се провежда \"митинг-молитва\" и \"молитвено шествие\" до парка на Националния дворец на културата \"За отстояване на конституционните права и свободата на вероизповеданията\", организиран от обединени евангелски църкви. Демонстрацията е инициирана от  приетия на първо четене проектозакон  за изменение на Закона за вероизповеданията. Протестиращите са разтревожени заради планираните промени, свързани със свободата и дейността на вероизповеданията. \"Както отделни текстове, така и цялостният дух на предложения законопроект е чужд на демократичните ценности и се опитва да върне гражданите на Република България във времена, в които репресивната държава чрез своите силови структури преследваше верските общности  и ги третираше като \"врагове на народа\", казват те. Евангелските църкви настояват за пълното отпадане на предложените промени в Закона за вероизповеданията и подчертават, че договорените в последните дни редакции на предложенията не са достатъчни. \"Ще продължаваме да запознаваме европейските и световните протестантски организации, институции и държавници със случващото се в България. Те не са безразлични и ще продължат да реагират за спазване на постигнатите международни договорености\", заканват се те. Протести на евангелските църкви са насрочени днес и в Русе на паметника на Альоша от 15 ч., и в Пловдив до сградата на общината от 14 ч.", "date": "2018.11.18", "title": "Евангелисти протестират срещу промените в Закона за вероизповеданията"}
{"url": "https://www.dnevnik.bg/sport/2018/11/18/3347854_portugaliia_shte_prieme_finalite_v_ligata_na_naciite/", "text": "Португалия ще бъде домакин на финалната четворка в Лигата на нациите, съобщи УЕФА. Заключителната фаза ще се проведе през юни 2019 г. Португалия беше една от страните, които изразиха желание да приемат най-добрите четири. Другите бяха Полша и Италия, а по ирония на съдбата трите тима бяха заедно в една група от Лигата на нациите. УЕФА реши отборът, който спечели групата да бъде домакин и на финалите, като по този начин това право се падна на португалците. Те си осигуриха участие във финалната четворка с  равенство 0:0 с Италия в събота . Заявените стадиони са \"Драгао\" в Порто и \"Афонсо Енрикеш\" в Гимараеш. Полуфиналите ще се играят на 5 и 6 юни. Двубоят за третото място и финалът ще се играят на 9 юни, когато ще бъде определен и първият шампион в Лигата на нациите. Участие сред най-добрите четири ще имат всички победители от четирите групи на Дивизия А в Лигата. В група 1 се борят Франция и Холандия, в група 2 битката е между Белгия и Швейцария, а в група 4 трите тима имат шанс – Испания, Англия и Хърватия.", "date": "2018.11.18", "title": "Португалия ще приеме финалите в Лигата на нациите"}
{"url": "https://www.dnevnik.bg/sport/2018/11/18/3347877_hirsher_zapochna_sezona_s_pobeda_v_levi_albert_popov/", "text": "Марсел Хиршер започна сезона в  Световната купа по ски алпийски дисцплини  с победа, триумфирайки в слалома във финландския център Леви. Носителят на Големия кристален глобус за последните седем години затвърди доминацията си в слалома. Той триумфира за трети път в Леви след 2013 и 2016 г. Победата е №59 за Хиршер в Световната купа и 28-а в слалома. Австриецът записа старт №224 и се качва за 123-и път на подиума. През миналия сезон Хиршер доминираше в слаломите, като спечели седем от тях, а сега започва по най-добрия начин походът към осмия голям кристален глобус. \"Подготовката ми през лятото беше много специална. Бях малко по-внимателен, защото помним, че преди година счупих крак. Имах и малко по-дълга почивка. Много съм доволен обаче, че всичко мина добре и формата ми е подобаваща\", каза победителят. Както и през миналия сезон Хиршер спореше с норвежеца Хенрик Кристоферсен. След първия манш двамата бяха разделени от едва седем стотни, а на финала на второто спускане разликата беше едва девет стотни. Хиршер записа най-добри времена и в двата манша, доказвайки, че е в отлична форма. За Кристоферсен това е 10-о поредно качване на подиума в слалома. Така той стана едва шестият скиор в историята с 10 поредни подиума в дисциплината. През миналия сезон той беше сред първите трима във всички девет старта от най-техничната дисциплина. Трети в Леви се нареди олимпийският шампион от Пьонгчанг Андре Мирер, който изостана на повече от секунда зад Хиршер. Това беше първи старт при мъжете в Световната купа, след като  гигантският слалом в Зьолден , с което традционно се открива сезонът, беше отменен. В топ 10 влязоха още Рамон Зенхойзерн, Жан-Батист Гранж, Даниел Юл, Кристиан Хиршбюл, Мануел Фелер и Марко Шварц. Освен Хиршер още четирима австрийци намериха място сред първите десет. Стартът в Леви донесе успех и за България, като Алберт Попов се класира 20-и. Той изостана на 2.49 секунди зад Хиршер. Младият българин печели 11 точки. От 1986 г. български скиор не беше взимал точки от Световната купа в слалома, когато това стори Петър Попангелов. Постижението на Попов е още по-значимо, след като се случва  три години след автомобилната катастрофа в Зьолден . Българинът влезе в точките в своя 19-и старт за Световната купа. 21-годишният скиор стартира със 75-и номер в първия манш, но даде 22-и резултат и така се класира сред най-добрите 30 за второто спускане. Карането му във втория манш беше неуверено в началото, но в стръмната част Попов навакса и се спусна на по-малко от половин секунда зад лидера до онзи момент Лоик Меяр. Следващите стартове при мъжете са на 24 и 25 ноември, когато са спускането и супер-Г в канадския курорт Лейк Луис.", "date": "2018.11.18", "title": "Хиршер започна сезона с победа в Леви, Алберт Попов завърши 20-и"}
{"url": "https://www.dnevnik.bg/bulgaria/2018/11/18/3347884_zapochnaha_protesti_v_cialata_strana_blokirani_sa/", "text": "На много места в България се проведоха протести с блокади на основни пътища и гранични пунктове, съобщи БНР. Демонстрантите настояват най-общо за подобряване на жизнения стандарт и се обявяват срещу високите цени на горивата. Чуваха се и призиви за оставка на правителството. В цялата страна на протест са излезли 1780 автомобила и около 3500 души, задържаните са 4­5-има, обобщи директорът на \"Национална полиция\" Христо Терзийски, цитиран от \"Фокус\". За кратко бяха затворени пътищата към пунктовете Капитан Адреево, Илинден, Кулата, международният път при Лесово, участъци от магистрала \"Тракия\", пътен възел \"Боаза\" и пътят между Ловеч и Плевен. Полицията не допусна благоевградчани да блокират главния път Е-79.", "date": "2018.11.18", "title": "Граждани протестираха в десетки градове, блокираха пътища (обобщение) (видео)"}
{"url": "https://www.dnevnik.bg/bulgaria/2018/11/18/3347864_magistratite_da_se_protivopostaviat_publichno_pri/", "text": "Съдиите и прокурорите трябва да се противопоставят публично, когато върховенството на правото се нарушава и да изразяват гласно неодобрението си при приемането на закони, които не зачитат този принцип. Магистратите не само имат правото, те са длъжни да участват в информирането на обществото за правата на гражданите, както и да укрепват разбирането за върховенството на закона. Това се казва в декларация на организацията на Европейските магистрати за демокрация и свободи ( МЕДЕЛ) след проведена двудневна конференция в София на тема \"Ролята на съдиите в обществената дискусия за върховенството на правото\". Какво каза председателят на Върховния касационен съд (ВКС) Лозан Панов при откриване на конференцията четете  тук . Европейската магистратска огранизация признава нарастващата роля на съдии и прокурори в обществения дебат за върховенството на правото. Но със загриженост отбелязва, че наблюдава тендеция към увелучаване на атаките срещу магистратите, и то в европейски държави със стабилна демокрация. \"Такива атаки се инициират не само заради участието им в обществения дебат, но и като резултат от постановяването на решения срещу очакванията на правителството. Особено тревожни са концентрираните атаки на политици от управляващите партии и медии, зависими от правителството, в Полша и България\", се казва още в декларацията. Организацията изразява пълната си подкрепа и солидарност към всички сплашвани магистрати и призовава съдебните общности в Европа да регистрират всички случаи на политически натиск върху магистратите, като организацията поема ангажимента да ги огласи на международно ниво. Целият текст на декларацията на МЕДЕЛ: МЕДЕЛ признава нарастващата роля на съдиите и прокурорите в обществения дебат за върховенството на правото. Магистратите не само имат правото, те са длъжни да участват в информирането на обществото за правата на гражданите, както и да укрепват разбирането за върховенството на закона. Магистратите трябва да се противопоставят публично, когато върховенството на правото се нарушава и да изразяват на глас своето неодобрение при приемането на закони, които не зачитат този принцип. МЕДЕЛ споделя изразеното мнение в доклада \"Съдебна етика – принципи, ценности и качества\", част от Лондонската декларация за съдебна етика и приет от Европейската мрежа на съдебните съвети през 2010, където се акцентира на следното: \"В същото време (да търпят ограничения при публично изразяване на мнение) не може да оправдае или да бъде извинение за липсата на активност. Докато един съдия не трябва да говори за делата, които решава, то същият този съдия е в идеална позиция да обясни правото и неговото приложение. Съдията има образователна роля в подкрепа на правото наред с други институции със същата мисия. Когато демокрацията и основните права и свободи са застрашени, ограниченията на съдията при публичното говорене отстъпват пред задължението да се говори открито.\" По същия начин Европейският съд по правата на човека в своите актове признава правото на съдиите да участват в публичния дебат по въпроси, засягащи състоянието и управлението на съдебната система. Такъв дебат напълно съответства на чл. 10 от Европейската конвенция за правата на човека и основните свободи. Както отбелязва МЕДЕЛ при участието си в конференцията Assises de la Justice (Основи на правосъдието), организирана от Европейската комисия през 2013 г., съдебните асоциации имат съществена роля в обществения дебат, целящ да утвърди ценностите на върховенството на закона и върховенството на основните права. Чрез независими съдийски сдружения съдиите и прокурорите могат да изпълнят задължението си да участват в дебата за върховенството на правото, без да нарушават етичните правила за ограничаване свободата на говорене. МЕДЕЛ наблюдава със загриженост нарастващите атаки срещу магистратите. Такива атаки се инициират не само заради участието им в обществения дебат, но и като резултат от постановяването на решения срещу очакванията на правителството.  Особено тревожни са концентрираните МЕДЕЛ припомня Становище №18 на КСЕС, одобрено през ноември 2018 г., където ясно се посочва \"съществува ясна линия между свободата на изразяване и легитимната критика от една страна и неуважението и ненужния натиск срещу съдебната система от друга страна\" и \"обществената критика към съдебната система трябва винаги да отговаря на изискванията, посочени в член 10, параграф 2 от Европейската конвенцията за правата на човека и член 18 от Препоръка Rec (2010) 11\". МЕДЕЛ декларира пълната си подкрепа и солидарност към всички сплашвани магистрати и призовава съдебните общности в Европа да регистрират всички случаи на политически натиск върху магистратите. МЕДЕЛ поема ангажимента да ги огласи на международно ниво.", "date": "2018.11.18", "title": "Магистратите да се противопоставят публично при нарушение на правото, призовава организация"}
{"url": "https://www.dnevnik.bg/sport/2018/11/18/3347885_agasi_moje_da_pomogne_na_grigor_dimitrov_da_se_spravi/", "text": "Треньорът на Григор Димитров Дани Валверду обясни причината да покани  Андре Агаси в екипа на българския тенисист . Носителят на осем титли от Големия шлем влезе в щаба на Димитров като съветник. Тяхното партньорство стартира на турнира от сериите \"Мастърс\" в Париж преди няколко седмици. Според Валверду Агаси трябва да помогне на българина да се справи с психологическите изисквания в тура. \"Говорил съм няколко пъти с Григор за това какво трябва да добавим към нашия екип. Искаме да му помогнем да бъде постоянен и да бъде редовно на топ ниво. Проблемът при неговата игра и личността му е, че не е солиден играч през цялото време\", каза Валверду в интервю за \"Екип\". През 2018 г. Димитров претърпя срив , след като завърши годината като №19. Той започна трети в световната ранглиста, но не успя да спечели нито една титла през сезона. Венецуелският специалист добави, че е работил много с Димитров по този въпрос, но ролята му като лидер на екипа е да намира решение. \"Казах му, че усещам, за да е на върха, той се нуждае от още нещо.\" \"Познавам Андре отдавна, още когато работех с Анди (Мъри). Просто попитах Агаси какво смята и дали има интерес, и нещата се случиха доста бързо\", каза още Валверду. Според Валверду личност от ранга на Агаси може да предложи на Димитров неоценима помощ по отношение на психическата сила и устойчивостта. \"Той знае какво е нужно на един играч, за да бъде на върха.\" \"В кариерата на един играч са важни нещата на корта, но и тези извън него. А Андре знае много добре кои са добрите и лошите неща в този спорт. С него в екипа имаме различна перспектива\", каза още треньорът на Димитров. През лятото треньорът на Димитров обясни, че за да може един тенисист да бъде сред най-добрите  трябва да свикне с напрежението .", "date": "2018.11.18", "title": "Агаси ще помогне на Григор Димитров да се справи с психологическите изисквания"}
{"url": "https://www.dnevnik.bg/photos/2018/11/18/3344480_fotogaleriia_za_bezkrainoto_udovolstvie_ot/", "text": "Мария и Андрей Андрееви са семейство или по-точно семейство пътешественици. То включва още четиригодишна дъщеря, а отскоро и второ дете, но това няма да прекъсне пътуванията им. \"Дневник\" разказа за тях в поредицата \"Полет по желание\" -  . Те се представят като бавни, мързеливи, угаждащи си пътешественици. Спомените за откритите места и преживяванията събират в блог, от който предоставиха кадри за читателите на \"Дневник\".  На снимката: Манастирът \"Санта Мария дел'Исола\", построен през 7 век, на върха на скала в Тропеа, Калабрия, Южна Италия.", "date": "2018.11.18", "title": "Фотогалерия: За безкрайното удоволствие от пътешествията"}
{"url": "https://www.dnevnik.bg/sviat/2018/11/18/3347850_shveciia_obmislia_da_zameni_parite_v_broi_s_e-krona/", "text": "Разплащането в брой скоро ще изчезне от шведския пазар, а властите вече обмислят въвеждането на електронна валута – е-крона, която да замести банкнотите и монетите. Това разказва заместник-гуверньорът на Шведската централна банка Сесилия Скингсли в блогпост за Световния икономически форум. Парите в обращение вече са само 1% от БВП, което изправя страната пред безпрецедентна промяна. Ако кешът вече не се използва, това значи, че гражданите ще трябва да разчитат на частния сектор за достъп до пари и методи за разплащане – нещо, което досега бе функция на централната банка, обяснява Скингсли. Шведското законодателство позволява на търговците, ресторантите и други компании да отказват да приемат пари в брой. Някои банки също вече не предоставят услуги, свързани с кеш, а шведите с радост използват нови технологии, до такава степен, че името на приложението за разплащане Swish вече се използва като глагол - \"ще суишна пари\". Идеята на централната банка е да замести кроната с цифрова валута, която ще има същата стойност и която може да се съхранява в банкови карти или в приложения. Риксбанк ще създаде за бизнеса инфраструктура за разплащания с е-крони, върху която той вече ще може да създава услуги за крайния потребител. Технологията за това вече съществува, така че следващата стъпка е да се създаде прототип на валутата, който да бъде разпространен от централната банка и от чиято употреба да се вадят изводи занапред.", "date": "2018.11.18", "title": "Швеция обмисля да замени парите в брой с е-крона"}
{"url": "https://www.dnevnik.bg/sport/2018/11/18/3347891_vladimir_zografski_zavurshi_47-i_vuv_visla/", "text": "Владимир Зографски завърши на 47-о място в първото състезание за сезона от Световната купа по ски скокове в полския зимен център Висла. За разлика от  квалификацията в петък , когато беше девети, този път българинът не успя да се справи с променливите условия. Състезанието във Висла беше съпътствано от снеговалеж и вятър. Зографски постигна 109.5 метра на голямата шанца, за което получи едва 88.5 точки. Така българинът остана далеч от място в топ 30, което гарантира продължаване във втория кръг и точки за Световната купа. Най-добър след първите скокове беше руснакът Евгений Климов със 130.0 точки след опит от 127.5 метра, а с последен 30-и резултат със 109.8 точки напред продължава чехът Роман Коуделка след опит от 119.0 метра", "date": "2018.11.18", "title": "Владимир Зографски завърши 47-и във Висла"}
{"url": "https://www.dnevnik.bg/zelen/2018/11/18/3347773_jult_kod_za_sniag_i_dujd_e_obiaven_v_20_oblasti/", "text": "Жълт код за сняг и дъжд е обявен в 20 области на страната за 18 ноември, сочи справка на сайта на Националния институт по метеорология и хидрология (НИМХ). Жълт код за сняг е в сила за 10 области – Видин, Монтана, Враца, Плевен, Ловеч, Габрово, София област, София – град. Перник, Кюстендил. В по-голямата част от тези области ще има валежи от сняг и ще се образува снежна покривка с дебелина до около 10 см. Код от същата предупредителна степен, но за дъжд е в сила за 6 области – Бургас, Ямбол, Сливен, Стара Загора, Хасково и Кърджали. В тези райони на страната ще има значителни валежи от дъжд, като количествата ще са между 20-30 л/кв.м. Жълта е степента на опасност за валежи от дъжд и сняг и в Благоевград, Пазарджик, Пловдив и Смолян. В тези области ще има значителни валежи от дъжд, а в планините - от сняг. Очакваните количества на валежа са между 15 - 25 л/кв.м.", "date": "2018.11.18", "title": "Жълт код за сняг и дъжд е обявен в 20 области"}
{"url": "https://www.dnevnik.bg/evropa/2018/11/18/3346933_zashto_v_bogata_germaniia_ima_tolkova_mnogo_zadlujneli/", "text": "Преди беше ясно: покупката на недвижим имот беше основната причина, поради която хората задлъжняваха. Междувременно дългове се трупат по най-различни причини, като придобиването на недвижима собственост изобщо не е сред водещите, казва Хенинг Димпкер, който от четири години ръководи дейността на център за консултации на силно задлъжнели хора. Димпкер и колегите му говорят за \"Big Six\" на причините, водещи до прекомерно задлъжняване. Длъжниците са колкото цяла България \"На първо място, това са безработицата и дългосрочното ниско заплащане на труда. През последните 10-15 години много се разрасна заетостта, генерираща ниски доходи\", казва Димпкер и добавя, че най-често го търсят хора, които внезапно са се разболели, преживели са развод или просто дълго време са надценявали финансовите си възможности. Напоследък Димпкер наблюдава и тази нова тенденция: дълго време при него са идвали за съвет най-вече млади хора, но напоследък възрастта на клиентите му расте. \"Все по-често ме търсят хора над 50-те и 60-те\", казва консултантът и добавя, че расте броят на хората, които макар да работят, имат нужда от социални помощи, тъй като доходите им не стигат за издръжката на семейството. Обикновено хората, които са силно задлъжнели, търсят помощ едва когато е вече твърде късно - след като са изминали години, през които те междувременно са свикнали да живеят с дълговете си, обяснява Димпкер. \"Идват при нас чак когато са запорирали банковата им сметка и вече нямат никакъв достъп до пари\", казва консултантът и добавя, че колкото по-дълго се живее по този начин, толкова повече спада мотивацията да се предприемат стъпки за овладяване на проблема. За да не разбере съседът... Към това се прибавя и един специфично германски феномен: тук просто не е прието да се говори за пари, камо ли пък за дългове. Затова и много длъжници мълчат от срам, като паралелно с това постъпват по неразумен начин. \"Ето един пример: за да не разберат съседите им, че са изпаднали във финансови затруднения, те не продават колата си. А в същото време нямат пари да си платят наема. Така накрая остават без жилище, но си имат кола\", казва Димпкер. Какво може да направи политиката по този въпрос? Според Димпкер има нужда от превантивна дейност сред най-рисковите групи. Добре е също така в консултациите да се включват различни експерти, казва Димпкер и дава един от любимите си примери: \"Какъв е смисълът да се ликвидират дълговете на зависим от хазарта човек, ако едновременно с това той не бъде подложен на терапия, която да го избави от тази негова зависимост. Та нали още на следващия ден той ще натрупа нови дългове\", казва консултантът.", "date": "2018.11.18", "title": "Защо в богата Германия има толкова много задлъжнели хора"}
{"url": "https://www.dnevnik.bg/analizi/2018/11/18/3347237_idva_nova_kriza_a_bulgariia_se_zanimava_s_gluposti/", "text": "Комфортният за България период на глобален икономически растеж вероятно е към своя край. Вече има прекалено много данни за това. Това се отразява и на брутния вътрешен продукт, който се покачва само с 0.5% спрямо предишното тримесечие - рекордно слабо от от фалита на КТБ през 2014 г. насам. И то благодарение на потреблението и ръста на доходите (което е хубаво, но е и функция на това, че хора не останаха в България и пазарът на труда е в тежък дефицит). В същото време износът пада за първи път от години (слава Богу, част от спада се дължи на затихващите военни конфликти, за които български компании продаваха оръжие). Инвестициите също намаляват, което ще даде отражение в бъдеще. Търговският дефицит расте бързо. и през 2019 г. Най-малко поради случващото се по света, а в частност - с най-големите експортни пазари на България: - германската икономика се свива - Италия е пред срив, с рекорден дълг и управление, залитащо към популизъм, което има проблеми с фискалната дисциплина и е много вероятно да напусне Еврозоната пред алтернативата от тежък икономически спад. Като се има предвид държавният дълг на страната от 130% от БВП, или 2.3 трилиона евро, италианска криза ще бъде пневмония за разлика от гръцката лека настинка - Турция е в хиперинфлация, обезценка на лирата и рязко свиване на вноса - Еврозоната приключва с изкупуването на облигации, очаква се лихвите да започнат да растат и на континента. С всички последици за това за задлъжнелите държави и компании. Френският финансов министър Бруно льо Мер вече заяви, че Европа не е подготвена за нова криза - Министри във Великобритания подават оставки заради несъгласие с договорките около Brexit - Отвъд океана Тръмп води търговски войни с повечето си партньори, докато реализира рекордни търговски и бюджетни дефицити. Повишаването на лихвите вече предизвиква проблеми в развиващите се пазари. Така че облаците практически са черни над целия глобус. Нещо повече, комбинацията от ръст на лихви и мащабни търговски войни заплашва да вкара света в период на стагфлация, когато хем икономиката не расте или расте изключително бавно, хем бариерите пред търговията предизвикват висока инфлация. Това засега не е базов сценарий, но въобще не е изключено да се осъществи, и то за период от 2-3 години напред. В същото време а премиерът Борисов цял час в национален ефир бодро тръби, че доходите догодина щели да растат по-бързо от тази, че ще се харчат милиарди повече за какво ли не, че медиите били свободни, че всичко цъфти. И като селска клюкарка обяснява какво казал президентът, какво рекла Нинова и други подобни. Нито дума за \"план Б\" при глобална криза. Нито дума за оздравяване на енергетика, застраховане, здравеопазване, за по-смислено управление на еврофондове. Само наливане на пари в нереформирани сектори. Имам чувството, че Борисов си живее в собствен свят и хал хабер си няма какво става около него. Опасявам се, че ще бъде много изненадан догодина. Но пък ще намери перфектно оправдание с \"международното положение\". Иначе много българи ще страдат. Има спешна нужда да работим активно за подобряване на имиджа на България като място за инвестиции. Защото без него доходите няма как да растат още много. Да се стимулира конкуренцията в енергетиката, така че отрасълът да не е място за лесни корупционни печалби от студен резерв и нагласени дългосрочни високи цени на изкупуване на енергия. Вместо да се увеличават социални и здравни осигуровки, да се въведе необлагаем минимум по данък общ доход за всички, така че нетните доходи на работещите бедни автоматично да се увеличат с над 11 процента. Защото те вече усещат най-силно на гърба си инфлацията. И ще я усетят още по-силно през зимата заради високите цени на природния газ, а оттам - и на тока и парното. Нужно е ясно да се обясни на хората, които желаят да си купят жилище или да теглят друг кредит, че е много вероятно вноските им да започнат да се покачват още от следващата година, така че да си направят добре сметката дали ще са в състояние да ги плащат. Защото все пак вярвам, че личната инициатива ще направи държавата богата. И хората трябва да имат пълната информация за големите стъпки в живота, които предприемат. Банките надали ще им го обяснят – те си гонят бизнес плана да привличат нови клиенти. Такова според мен трябва да бъде държавническото поведение. А не да заравяме главата в пясъка и да се продължава с ежедневните минискандали в управляващото мнозинство и в смешни дрязги с опозицията. И после правителството да се чуди откъде му е дошло - като Станишев, който през 2008-2009 г. повтаряше мантрата, че в България криза няма. Сякаш като отричаш, то ще те заобиколи. Защото икономиката, глупако, си има своите закони и своята психология. И няма да е лошо премиерът да озапти лапачите на държавни пари като Гергов с дупката във Варна, Доган със студения резерв и Златев с ограниченията на конкуренцията при горивата. Ако не може, не знае как или не му позволяват, най-добре пак да хвърля кърпата.", "date": "2018.11.18", "title": "Идва нова криза, а България се занимава с глупости"}
{"url": "https://www.dnevnik.bg/sviat/2018/11/18/3343898_internet_na_vsichko_e_sledvashtoto_goliamo_izpitanie/", "text": "Навлизаме в цивилизация на данните\", \"трябва да свържем всички неща и хора, но по различен начин от сегашния\" и това \"напълно ще промени идеята ни за бъдещето\". Акцентът на лектора далеч не е англосаксонски, но пламът в думите му напомня визионерите от Силициевата долина. Алекс Уанг, ръководител на иновационното поделение XLabs към китайския гитант \"Хуауей\", бе един от десетките, които застанаха на подиума в Рим в Европейския ден на иновацията и изложението Huawei Eco Connect миналата седмица. В списъка бяха представители на тази и други компании, изследователи и дори зам.-директор в Парижката опера. Речта му \"Да мислим дигитално в епохата на интернет на всичко\" обаче бе като мото на всички други през трите дни - знак, че част от индустрията в Европа се приготвя за години на промяна. Най-големият в света производител на телекомуникационно оборудване и  вторият  на смартфони не пестеше равносметки за постигнатото и обещания, каквито изобилстват на подобни изложения - представяне на новите чипове с изкуствен интелект, тестово рисуване с добавена реалност, демонстрация на софтуер, който улавя и разпознава тела и движенията им, и прогноза за нов смартфон, съвместим с петото поколение (5G) мрежи още идната есен. Особеното бе, че и китайският гигант, и бизнес лидери от целия спектър - от автоматизация до електроснабдяване - недвусмислено показаха, че смятат това бъдеще за скорошна реалност. Предложенията Едрите щрихи в тази визия за бъдещето са прости за обяснение и не са патент на една или друга компания - дигиталната индустрия ще прекрои всичко за 30 години. Консултантската компания GSMA смята, че само интернет трафикът ще се увеличи 180 пъти в следващото десетилетие. Комбинацията на  мрежата от пето поколение  с други компоненти на бъдещето ражда основите на нов дигитален свят, в който ще навлезе не само бизнесът, но и притежателите на \"умни\" устройства. Например изкуственият интелект в последните модели смартфони ( не само  на тази компания) е  широко рекламиран , но колкото повече навлиза в употреба, толкова повече предлагането му като част от облачни услуги ще помага той да \"излиза\" извън устройството и да пести на потребителя изчислителна мощ и батерия. Заедно новата мрежа и интернет на нещата ще пренасят информацията, облакът ще я държи и управлява, а изкуственият интелект ще насочва действието. Това ще засегне всичко - от  дигитализацията в рибните стопанства  в  Норвегия  чрез сензори за следене на здравословно състояние в реално време до трафика на Шънджън, мегаполис с икономика за над 330 млрд. долара, 12 млн. жители и 6 млн. пътни нарушения всеки ден. Нови камери с изкуствен интелект ще регулират светофарите, намалявайки времето за чакане и откривайки по-ефикасно нарушителите (смята се, че всички глоби в града за година биха били на стойност около процент от БВП). \"Ако се сравни с предишните поколения, (5G) мрежата ще има много други употреби,\" а в комбинация с другите елементи тя \"ще промени разпределението на ресурсите,\" обяснява Уанг. Ще промени и битови дейности като поддръжката на автомобила чрез дигитален близнак в реално време. \"Искаме да знаем в какво състояние е колата ни и че няма да се развали на пътя? Да изградим дигитална кола. Така ще наблюдаваме реалната - дигиталната ще получава в реално време информацията за нея.\" Облачните услуги (в които глобално се конкурират компании като \"Амазон\", \"Гугъл\" и \"Хуауей\") предлагат крачки в тази насока. \"Хуауей\" например вече предлага в Китай Cloud PC 2.0 - компютър, който потребителят може да \"сглоби\", на облак, избирайки всички компоненти (памет, място за съхранение, производителност, приложения) и плащайки за тях. Така информацията, необходима на \"тежки\" програми, се обработва на облака, и това удължава живота на батерията на устройството (напр. смартфон), през което се използва \"компютърът\". Това ще е врата и към света на игрите, и на добавената и виртуалната реалност във формат за много участници, какъвто ще позволява пренесената на облака изчислителна мощ. Пътища, електричество, логистика \"Хуауей\" може да мисли и по други инициативи - сигурни и бързи връзки на всички летящи обекти с облаци и с други устройства след 2020 г., \"дистанционно здраве\" с прегледи от разстояние в малки населени места или \"умни\" фабрики. И европейският бизнес обаче се готви за бъдещата свързаност.  Днешните коли работят без изрична нужда от мрежа освен за информация и развлечение. Със сегашните 4G мрежи обаче е възможна V2V комуникация (превозно средство към превозно средство), а 5G ще даде възможност за нови функции като шофиране от разстояние, обясни Маркус Дилингер от Автомобилната асоциация за 5G (5GAA) - клуб, лобиращ за отпускане на повече честоти и тестове на мрежи,  с над 100 компании , сред които водещи от автоиндустрията, високите технологии и телекомуникациите. Следващото поколение мрежи ще направи възможен и режима V2X (vehicle to everything), позволяващ пълна автономност. Загадъчната връзка \"с всичко\" означава взаимодействия с мрежата (облак, диагностика, дори развлечение), с пътната инфраструктура, с пешеходците, с други автомобили, за да се избегнат инциденти. Надеждата е тя да е по принцип възможна до края на 2019 г., но остават въпросите как това ще е съвместимо със старите коли и как бизнесът ще може да надмогне конкурентния дух. Същевременно компаниите, макар да работят по свои собствени сензори, днес все повече разбират, че продуктите им ще трябва да могат да взаимодействат със сензорите на други автомобили и ключът ще е не само в засичането, но и в споделянето на информация.  За целта трябва да бъде ангажирана и Европа. Според Европейския изследователски съвет за пътен транспорт ERTRAC, подкрепян от организация с финансиране от Европейската комисия, дигиталната 5G пътна инфраструктура трябва да се появи до 2026 г., когато колите от пето ниво (напълно автономни) трябва да бъдат пуснати по всички обществени пътища и достъпни за жителите. Преди това, до 2021 г., 5G модеми трябва да могат да се използват в колите. Само \"свързани\" устройства обаче няма да са достатъчни. Според Маркус Дилингер \"правителствата все повече осъзнават нуждата от добра 5G инфраструктура на пътищата - със сензори и със системи за наблюдение на стари, несвързани коли,\" каквито ще има много в първите години. Тук е мястото на концепцията за дигитална 5G магистрала - правителствата да управляват магистралите и да работят за оборудването и поддръжката им с телекомуникационните компании в режим на публично-частни партньорства. По план работата трябва да започне от следващото десетилетие. Концепцията за пръв път бе публикувана и от Европейската комисия и предвижда изграждане на  т.нар. 5G коридори  между 2021 и 2027 г. - такъв коридор  трябва да свърже и България, Гърция и Сърбия . Общо десет коридора би трябвало да струват до 6 млрд. евро, като обхванат мрежа от 34 хил. км.  \"Иновацията не е типична за компания за комунални услуги, която обикновено се фокусира върху критична инфраструктура като тръби и кабели. Ние обаче влагаме над 400 млн.,\" каза Франческо дел Пицо, който оглавява бизнеса с енергийна инфраструктура на \"Ачеа груп\". Това е един от най-големите италиански оператори на комунални услуги, доставящ електричеството и водата на Рим и обслужващ над 9 млн. души в страната. За \"Ачеа\" иновацията е е равна по значение с промишления ръст, фокуса върху местния пазар и устойчивостта на операциите в плана за следващите 4 години. \"Клиентите не бива да гледат на доставчика само като на някого, заради когото могат да включат лампите. Ролята на енергийния сектор обаче ще се премести от основните услуги, които предлагаме, към идея за дигитални услуги и качеството им, с фокус върху иновациите.\" Технологиите променят начина на потребление, затова компанията работи по архитектурата на бъдещите електропреносни мрежи с мисъл за ситуация на \"умен град\". В него дигиталните услуги от наблюдаване на отпадъците до умно управление на трафика ще са все по-важни и компанията иска да ги предлага на общините, където има покритие. Затова проектът им за бъдещата \"умна\" мрежа има не само комуникационен (оптични влакна и кабели, интернет на нещата и 5G мрежи), но и инфомационен слой, с протоколи и управление на информацията. Ограничения \"Интернет на всичко\" няма да дойде без технологични трудности. Ще са нужни нови алгоритми - старите няма да работят с новите стандарти за предаване на информация. Спънка са и несъвършенствата на 5G мрежите на този етап или пък изкуствения интелект - например решенията, които вземат машините, са силно непрозрачни. \"Искаме системи, които знаят, че не знаят,\" а повечето методи на машинно самообучение трудно представят несигурността, смята проф. Ерик Мулен от Парижката политехника. Европа има  отделен проблем  - да намери собствена идентичност, когато ерата на \"интернет на всичко\" внезапно се окаже настояще, а не бъдеще. \"Искаме да сме голям играч, имаме таланти и добри фундаментални изследвания, но няма голям (технологичен) играч,\" каза проф. Мулен по време на дискусия за бъдещето на изследванията. \"А ако Европа не иска да изостане, ще има нужда от голям играч.\" Марио ди Мауро, главен стратег на \"Телеком Италия\", смята, че Европа трябва да се постарае да настигне САЩ в усилията за дигитализация и подготовка на 5G епоха. Действително \"Хуауей\", един от най-големите китайски бизнес играчи в Европа, е партньор на на най-големия италиански телеком и споменаването на азиатския гигант едва ли може да се очаква. Разбираемото премълчаване обаче не променя факта, че ако Старият континент иска да се надпреварва с някого, се налага да го прави не само със САЩ, а и  със стратегическия партньор  Китай. Имаше и други мнения - например че ползите от работата на компании като \"Хуауей\" не са за тях, а за местната индустрия, а дилитализацията не бива да се отлага в очакване на местния играч. Каквото и да предписва европейската комисия, в държави като Италия телекомите проправят пътя - \"Телеком Италия\" например даде 3.5 млрд. евро за честотния 5G спектър (и на практика заедно с \"Водафон\" владее основния дял от него). Работи по тестове на 5G в Торино с \"Ериксън\", а заедно с \"Хуауей\" - и в Бари, Катания и Матера. Вече показва тестове с коли, управлявани от разстояние с 5G мрежи. Въпросът какво незабавно приложение ще има мрежата не е актуален, смята Ди Мауро. \"Търсенето ще пристигне, ако компаниите осъзнаят ползите. Без усилия ще се чудим защо то не идва.\" Други са скептични за възможността 5G мрежа скоро да се разгърне пълноценно в големите европейски икономики -  например в Германия . Представители на местната индустрия  смятат , че петото поколение трябва да е грижа на бизнеса, а сегашният стандарт LTE е достатъчен за обикновените потребители. Затова към президента на \"Хуауей\" за Западна Европа Винсънт Панг не липсваха въпроси на кого ще предлага 5G телефони и услуги, ако в Западна Европа или по-голямата част от нея няма мрежа. Попитан от \"Дневник\" дали \"Хуауей\" би била готова да поеме по-важна роля в изграждането на паневропейска мрежа, ако процесът се забави, той отговори с уверения, че мрежата ще се появи. Въпросът на кого \"Хуауей\" и други компании ще продават телефоните може и да е подвеждащ. Попитан какво ще е мястото на смартфоните в бъдещия бинес на компанията, Алекс Уанг от XLabs започна да изрежда характеристики на бъдещото устройство - може би по-слаб процесор, \"освободено от толкова огромна батерия и капацитет\", и предоставящо \"по-малко\" ресурс, с който потребителите \"да правят повече\". Това може да е далеч от  впечатлението за \"начало на края на смартфона\" , което остави Световният мобилен конгрес в Барселона тази зима - в програмата имаше други \"звезди\". И на изложението Huawei Eco Connect Europe обаче смартфоните се брояха на пръстите на ръцете в голямата зала, а изпробващите ги не се редяха на опашки. Вероятно това е сигнал, че интернет, обявен за двигател на огромни промени за човечеството, всъщност тепърва ще става все по-интересен. По-трудно е да се каже дали и как по-голямата част от Европа (и не само Западна) ще съумее да се възползва от това.", "date": "2018.11.18", "title": "\"Интернет на всичко\" е следващото голямо изпитание за Европа"}
{"url": "https://www.dnevnik.bg/bulgaria/2018/11/18/3347671_dnes_e_svetovniia_den_v_pamet_na_jertvite_na_putia/", "text": "Днес е Световният ден в памет на жертвите на катастрофи. Вече 25 години той се провежда пред третата неделя на ноември. \"Всеки път има своята история\" е мотото на инициативата по отбелязване на деня, информира Светованата здравна организация (СЗО).  \"На всеки 6 минути някой умира по пътищата на Европа - 230 души всеки ден, 83 хил.души всяка година\", показва европейската статистиката. Същевременно през 2017 г. по пътищата на България са регистрирани 6 888 тежки пътнотранспортни пооизшествия, вследствие на които са загинали 682 души и са ранени 8 680 души. Най-голям е броят на произшествията заради неправилни действия на шофьорите - 6 548 случая, като 30.6% от тях се дължат на превишена и несъобразена скорост, припомня СЗО. Организации като Световната здравна организация, Европейския съюз, Организация за икономическо сътрудничество и развитие, Световната банка и Икономическата комисия за Европа на ООН препоръчват прилагане на подхода на \"безопасни системи\" за осигуряване на пътната безопасност. Той произхожда от европейски държави като Швеция и Норвегия и се основава на три ключови принципа. Първият е, че човешкият живот винаги е най-големият приоритет. Всички решения, включващи транспорт и движение, трябва да бъдат съобразени с него. Вторият принцип е, че всеки може да направи грешка. Тези грешки могат да се дължат на разсейване или забравяне, усетена необходимост да се поемат рискове или неосъзнаване на опасностите. Грешките могат да са: поддържане на прекалено висока или несъобразена скорост, непоставяне на предпазен колан или моторна каска, говорене по телефона при шофиране или сядане зад волана след употреба на алкохол или упойващи вещества. Третият принцип е, че човешкото тяло е крехко. Сериозните наранявания могат да бъдат сведени до минимум чрез поставяне на подходящи ограничения за скоростта, чрез иновативен дизайн на пътната инфраструктура и на превозните средства. Отговорността за безопасността по пътищата се носи от всички участници в движението, но и от правителството и държавните агенции. Безопасността по пътищата е ключова цел на ООН, като до 2020 г. е заложен спад от 50% на жертвите на пътя.  \"Желанието ми е през идните години тези истории (от мотото \"Всеки път има своята история\"- бел.ред.) да бъдат за по-безопасна инфраструктура и превозни средства, за по-силно законодателство и правоприлагане и за по-добра спешна помощ, за деца, които безпрепятствено пристигат в училище, a родителите им на работа\", казва в декларация д-р Етиен Круг - председател на групата за сътрудничество с ООН по въпросите, свързани с безопасността по пътищата. Във връзка със Световния ден за възпоминание на жертвите от катастрофи от 11 часа в храм-паметник \"Св. Александър Невски\" ще бъде отслужена панихида за упокоение на душите на загиналите при инциденти на пътя и за измолване на скорошно оздравяване на пострадалите, съобщи пресцентърът на МВР.", "date": "2018.11.18", "title": "Днес е световният ден в памет на жертвите на пътя"}
{"url": "https://www.dnevnik.bg/sviat/2018/11/18/3347812_hiliadi_norvejci_protestiraha_sreshtu_promeni_na/", "text": "Хиляди хора протестираха в събота в норвежки градове срещу ограничаването на достъпа на жените до аборт, което е обект на преговори между управляващата коалиция на малцинството и малка партия, желаеща да се присъедини към правителството, съобщи \"Ройтерс\". В столицата Осло демонстрантите носеха плакати с лозунги като \"Моето тяло, мое право\" и \"Защитете аборта\". \"Подготвя се нов закон, който ограничава правата на жените. Смятам, че такъв избор трябва да прави жената\", заяви Ину Лунд, 22-годишна студентка по криминология. След като християндемократите започнаха преговори за партньорство с опозиционната Работническа партия за събаряне на предвожданото от консерваторите правителство, министър-председателката Ерна Сулберг се намеси, като предложи да бъде обсъдено затягане на правилата за аборта. Това помогна да бъдат убедени редовите членове на социално консервативната партия да гласуват за преговори за присъединяване към управляващата коалиция, което може да осигури на Сулберг мнозинство в парламента до следващите избори през 2021 г. Християндемократите искат допълнителни ограничения или прекратяване на аборттите след 12-та седмица на бременността, което потенциално може да засегне и случаи, свързани с генетични проблеми или травми. Партията предлата още да бъде затруднени или изцяло забранени т. нар. селективни аборти, прилагани в случаи, когато жената носи множество зародиша. От 1978 г. насам прекратяването на бременността след 12-та седмица е позволено, когато се съгласи комисия от двама лекари, като отказът им може да бъде обжалван. Премиерът Солберг уверява норвежците, че каквито и да са бъдещите промени в закона, те няма да засегнат правата на жените. Социологическиа проучване, проведено по телефона от агенция Respons Analyse, показва, че 68% от норвежите са против промени в закона за прекъсване на бременността, а одобрението си дават 16%.", "date": "2018.11.18", "title": "Хиляди норвежци протестираха срещу промени на правото на аборт"}
{"url": "https://www.dnevnik.bg/sviat/2018/11/18/3347815_v_chehiia_ne_spirat_demonstraciite_sreshtu_premiera/", "text": "Хиляди хора протестираха в събота Прага с искане за оставката на чешкия министър-председател Андрей Бабиш, а продължаващата правителствена криза хвърли сянка върху възпоменанията за \"нежната революция\", започнала преди 29 години, предаде ДПА. Демонстрантите развяваха европейски знамена и скандираха \"Оставка!\" и \"Не искаме съден премиер\" по адрес на Бабиш, който е разследван във връзка с твърдения за корупция. Премиерът очевидно се опита да избегне протестиращите при възпоменанията за \"нежната революция\" и поднесе цветя пред паметник в Прага през нощта. Чешката осведомителна агенция (ЧТК) съобщи, че на сутринта активисти са хвърлили цветята в кофа за боклук. Полицията е започнала разследване за повреждане на имущество. Милиардерът Бабиш е подложен на натиск заради корупционен скандал, включващ субсидии за луксозен спа курорт. В петък той отвърна на призивите да се оттегли, като каза, че никога няма да подаде оставка. Една от малките партии в управляващата коалиция обмисля дали да остане в нея, след като бе разпространен запис, на който синът на Бабиш казва, че баща му поискал миналата година да се скрие, за да не го разпитва полицията.  Няколко организации призоваха на съботни протести \"срещу омразата и лъжите\". Подобна демонстрация имаше и в средата на седмцата. За следващия петък е насрочен вот на недоверие, поискан от опозицията. Президентът Милош Земан призова обстановката да се успокои и в телевизионно интервю заяви, че ако премиерът бъде принуден от вота да подаде оставка, той отново ще му връчи мандат да състави правителство. Демонстрациите съвпаднаха с възпоменанията по случай смазването на мирните студентски протести на 17 ноември 1989 г., предизвикало \"нежната революция\", довела до падането на комунистическото правителство в тогавашна Чехословакия и прехода към демокрация. От 2000 г. тези събития се отбелязват като официален празник, наречен Ден на борбата за свобода и демокрация. На същия ден се отбелязва и затварянето на чешките университети от германските нацистки окупационни сили, извършено на 17 ноември 1939 г.", "date": "2018.11.18", "title": "В Чехия не спират демонстрациите срещу премиера Бабиш"}
{"url": "https://www.dnevnik.bg/sport/2018/11/18/3347822_sebastien_ojie_triufmira_s_titlata_vuv_wrc_za_shesta/", "text": "Французинът Себастиен Ожие спечели за шеста поредна година титлата в Световния рали шампионат (WRC) след драматичен финален ден на  рали \"Австралия\" . Пилотът на \"М-Спорт Форд\" завърши едва пети, но неговите съперници Тиери Ньовил и От Танак отпаднаха, което му позволи да финишира спокойно и да грабне титлата. Серията на Ожие започна през 2013 г., когато беше началото на четирите му поредни титли с \"Фолксваген\". През последните два сезона той караше \"Форд\" и се разделя с тима с титла, като  от 2019 г. се завръща в \"Ситроен\" . Ожие се доближава на три титли от рекорда на своя сънародник Себастиен Льоб, който триумфираше в девет поредни години (2004-2012). \"Беше невероятен сезон, толкова малки разлики, толкова много драма. Не беше далеч моментът, когато ни бяха отписали, но ние не спряхме да се борим. Дадохме всичко от себе си с моя навигатор Жулиен (Инграсия), а имахме и блестящ отбор зад нас. Много е емоционално, че печелим титлата в последния старт\", каза Ожие. Той изрази задоволството си, че се разделя с \"М-Спорт\" с титлата. Ожие завършва сезона с 219 точки, докато Ньовил и Танак останаха с актива си от преди рали \"Австралия\" – 201 и 181 точки. Ралито спечели Яри-Мати Латвала, който се представи много силно. Финландецът взе първа победа във WRC от февруари 2017 г., а по този начин запази традицията да печели поне по един старт всеки сезон от 2008 г. насам. Неделният ден започна драматично, след като през нощта беше валяло дъжд и той разкаля пътищата през горите. В 20-ия етап  лидерът до момента Танак  изпусна контрол над своята \"Тойота\" и се удари в дърво. Той продължи, но вече беше с пет секунди зад съотборника си Латвала. Ньовил също пострада и в 22-ия етап удари задницата на своята \"Хюндай\", с което изгуби задната си лява гума и нямаше как да продължи. В следващия етап Танак също отпадна след втори удар в дърво. Двамата нямаше как да поправят своите автомобили за пауър етапа, като нямаше и смисъл. Ожие вече беше сигурен шампион и успя да спечели отсечката пред Есапека Лапи (\"Тойота\"), Мадс Остберг (\"Ситроен\"), съотборника си Елфин Еванс и Латвала. В класирането за ралито зад Латвала се нареди новозеландецът Хейдън Падън на 32.5 секунди. Трети остана Остберг на близо минута, а Лапи завърши четвърти пред Ожие, Еванс и Крейг Брийн. Победата на \"Тойота\" донесе титлата на отбора при конструкторите. Японският производител се завърна във WRC през 2017 г. след 17-годишно отсъствие и триумфира с 368 точки пред \"Хюндай\" (341) и \"М-Спорт Форд\" 324. Пилотите на \"Тойота\" спечелиха пет от 13-те ралита (Аржентина, Финландия, Германия, Турция и Австралия), като четири от тях бяха за Танак. \"М-Спорт\" взе четири победи през сезона (Монте Карло, Мексико, Корсика и Великобритания), всичко с Ожие, а \"Хюндай\" три чрез Ньовил – Швеция, Португалия и Сардиния. \"Ситроен\" също спечели едно рали –  \"Каталуня\" чрез Себастиен Льоб . Белгиецът Ньовил остава втори в крайното класиране за трета поредна година. След силното начало на сезона, когато беше водач през юни, той се качи само веднъж на подиума във втората половина на сезона.", "date": "2018.11.18", "title": "Себастиен Ожие триуфмира с титлата във WRC за шеста поредна година"}
{"url": "https://www.dnevnik.bg/sviat/2018/11/18/3347823_eto_kak_e_izbiagal_gruevski/", "text": "Осъденият бивш македонски премиер Никола Груевски е бил преведен очевидно нелегално през Албания, Черна гора и Сърбия в Унгария. И то с помощта на унгарските власти. Аферата с бягството на Груевски засилва  подозренията срещу правителството на Виктор Орбан за съучастие в търговия с хора и нелегално влизане в страната . Така унгарското правителство нарушава не само валидното законодателство и унгарското право за предоставяне на убежище, но и наскоро променената конституция, която с формулировката  \"заселване на чужди хора\" фактически забранява миграцията . В тази връзка унгарският депутат Акош Хадхази сезира прокуратурата в Будапеща за срещу неизвестен извършител. Бягство без паспорт По информации на албанската и черногорската полиция, които отчасти бяха потвърдени от канцеларията на Орбан, преди седмица Груевски е поискал политическо убежище в унгарското посолство в Тирана. В неделя (11.11) той е заминал с дипломатически автомобил за Унгария, минавайки през Черна гора и Сърбия. Миналата година македонските власти отнеха паспорта на Никола Груевски. В Албания, Черна гора и Сърбия той може да се придвижва и без паспорт, но за влизане в Унгария или която и да е друга страна от ЕС той се нуждае от задграничен паспорт. Както научи ДВ от черногорската полиция, в неделя в 19:19 ч. Груевски е влязъл в Черна гора през граничния пункт Божай. Той е бил придружаван от двама дипломати от унгарското посолство в Тирана. След смяна на автомобила в Подгорица, Груевски е напуснал Черна гора в 22:16 ч. през граничния пункт Добраково и е влязъл в Сърбия - придружаван от друга двама унгарски дипломати. До този момент сръбските власти не са отговорили на запитването на ДВ за това кога и как Груевски е напуснал страната на влизане в Унгария. Във вторник (13.11) бившият македонски премиер написа в профила си във Фейсбук, че вече се намирал в Унгария. Унгарският портал за журналистически разследвания Atlatszo твърди, че най-вероятно Груевски е пристигнал в Унгария в сряда - с частен самолет тип \"Бомбардие 6000\" с регистрационен номер OE-LEM. Този самолет често ползват още унгарският премиер Виктор Орбан и хората от най-близкото му бизнес-обкръжение. Именно в сряда, след триседмичен престой на летището във Виена, същият самолет е изпълнил полет по маршрута Виена-Будапеща-Белград-Будапеща. Журналистическият портал допуска, че Груевски е бил докаран в Унгария именно с този самолет, а постингът на Груевски във Фейсбук от вторник бил за заблуда. \"Фидес\": Груевски е преследван у дома Унгарското правителство досега е потвърдило само една от тези информации - че Груевски е поискал убежище в унгарското посолство в Тирана. Шефът на канцеларията на Орбан - Гергели Гюлаш - обаче категорично отрича унгарските власти да са помогнали на  Груевски да избяга от Македония . Шефът на \"Връзки с обществеността\" на партията на Орбан - Фидес - заяви, че Груевски е преследван у дома от едно ляво правителство, което било под силното влияние на  Джордж Сорос. Американският милиардер от унгарско-еврейски произход  е сочен от правителството на Орбан за \"враг на унгарската нация\" - особено във връзка с бежанците и засилената миграция към страните от ЕС. Македонският министър-председател Зоран Заев заяви на пресконференция в Скопие, че се надява Унгария да зачита международното право и да предаде Груевски на македонските власти. Той допълни, че се надява Унгария да не разреши на Груевски ида избяга, например в Турция или Русия.", "date": "2018.11.18", "title": "Ето как е избягал Груевски"}
{"url": "https://www.dnevnik.bg/sport/2018/11/18/3347826_djokovich_i_zverev_slagat_krai_na_sezona_v_tenisa/", "text": "С мач помежду им от финалите на АТП и определяне на шампиона в Лондон Новак Джокович и Александър Зверев ще сложат край на сезона в мъжкия тенис. Двамата тенисисти се изправят един срещу друг във финалния \"Мастърс\", в който влизат от различни изходни позиции. Германецът стигна до финала след  победа над Роджър Федерер  в съботния полуфинал.  Джокович се справи далеч по-лесно с Кевин Андерсън . Джокович, който е с четири поредни победи през седмицата в Лондон, преследва шеста титла от финалите на АТП, с която да се изравни с Роджър Федерер. Зверев участва едва за втори път сред осемте най-добри, като преди година отпадна в групите. Двамата вече се срещнаха в Лондон, като играха в група \"Гуга Куертен\", а  Джокович спечели с 6:4, 6:1 . Общо мачовете им дотук са три, а Зверев спечели първият от тях – финалът на мастърса в Рим през 2017 г. Любопитното е, че двубоят ще бъде трети помежду им за малко повече от месец. На 13 октомври Джокович  победи за 61 минути 21-годишния германец  на полуфинал в друг \"Мастърс\" турнир – в Шанхай. Джокович се намира в отлична форма след завръщането си на корта и спечели четири титли дотук – \"Уимбълдън\", Синсинати, Шанхай и US Open. Той има 26 победи в последните си 27 мача. Сърбинът започна турнира в Лондон със серия от 10 поредни победи над играчи от Топ 10 и я увеличи до 14 мача. За четвърти път той може да грабне титлата в О2 арена без да загуби мач (2012, 2013 и 2014 г.). Джокович има възможност и за друг рекорд. Той може да стане първият тенисист, който печели финалите на АТП без да бъде пробит. До момента от 1991 г., откакто се води подобна статистика, друг тенисист не го е правил. \"Новак е най-добрият тенисист в света в момента. Много е трудно да го победиш, защото той почти не губи в последните шест месеца. Играе невероятно и ти трябва да си на най-доброто си ниво, за да имаш какъвто и да е шанс\", каза Зверев преди мача. 21-годишният Зверев е първият германец, който достига до финала на заключителния турнир от 22 години насам. За последно това стори Борис Бекер през 1996 г., когато загуби от Пит Сампрас. Година по-рано беше последната германска победа, именно на Бекер срещу Майкъл Ченг. \"Очаквам съвсем различен мач от този, който имахме преди няколко дни. Това все пак е финал и може да имам някакво психологическо предимство, но само преди двубоя, защото го победих. Саша е лидер на новото поколение, той е млад, но вече доказан играч. Притежава страхотни качества и през тази седмица доказа защо е сред елита\", каза Джокович преди срещата. Двубоят между Джокович и Зверев е в 20 ч. тази вечер и ще бъде излъчен по \"Макс спорт\" 1.", "date": "2018.11.18", "title": "Джокович и Зверев слагат край на сезона в тениса"}
{"url": "https://www.dnevnik.bg/bulgaria/2018/11/18/3346013_godina_sled_smurtta_na/", "text": "Почти 12 месеца след  смъртта на 19-годишната Фатиме Колашова , студентка от Югозападния университет \"Неофит Рилски\" в Благоевград, и 11 месеца след обещанието на кмета Атанас Камбитов за поставяне на светофар на опасното кръстовище светофар няма. Обещанието на кмета беше той да заработи на кръстовището до 40 дни, но едва тези дни започна работата по монтирането му. По нареждане на главния прокурор Сотир Цацаров след трагедията започна и проверка за изправността на пешеходните пътеки в цялата страна. Оказа се, че голям процент от тях не отговарят на изискванията. Сред тях са и повечето в Благоевград. Преди няколко месеца се направи \"освежаване\" на някои от тях. Но то бе само временно. Боята отново се изтри, а на места дори не личи, че има пешеходна пътека. Почти веднага след инцидента се пребоядиса и злокобната пешеходна пътека, на която загина Фатиме – на кръстовището между улиците \"Славянска\" и \"Дойран\". С бяла и червена боя. Днес червената боя почти я няма, а белите ленти постепенно изчезват. Тя продължава да крие опасност. Липсата на светофарна уредба - също. Опасно е и кръстовището при Строителния техникум в града. На пешеходната пътека там скоро беше блъснат ученик. Подобен инцидент стана и при Професионалната гимназия по туризъм и лека промишленост.", "date": "2018.11.18", "title": "Вместо за 40 дни, за година на опасна пешеходна пътека се появи светофар"}
{"url": "https://www.dnevnik.bg/sviat/2018/11/18/3347425_efektut_megan_privlicha_vnimanieto_kum_etichni/", "text": "По време на обиколката си в Австралия херцогинята на Съсекс Меган носи дънки, произведени без робски труд, и привлече вниманието към компаниите, които произвеждат дрехи, без да експлоатират работниците си. За австралийската фирма Outland Denim работят хора, станали обект на трафик и робство, и уязвими жени в Камбоджа. Целта на основателя ѝ Джеймс Бартъл е да знае точно откъде произхождат материалите и какъв труд се полага за направата на дрехите. Дънките струват 200 долара – заради етичното производство, което налага количеството да е ограничено. Потребителите в наши дни са по-образовани и са доволни да похарчат повече пари, знаейки, че не вредят на планетата и не съдействат за робството, коментира той пред фондация \"Томсън Ройтерс\". За Бартъл е било изненада да види Меган с негова дреха. \"Тя направи носенето на етични марки приемливо за света това е безценно\", казва той. Но активисти и учени предупреждават, че за всяка компания е трудно да докаже, че снабдителите ѝ не използват принудителен труд или друго насилие. \"Потребителите не могат да вярват на такива твърдения\", коментира Андрю Крейн от Университета в Бат. Около 25 млн. души са жертви на принудителен труд, показват данните на ООН. Въпреки това дори само появяването на една звезда с подобни дрехи може да насочи общественото внимание към проблема. Носените от кралското семейство дрехи, обувки и бижута се следят отблизо от почитателите им и обикновено биват изкупувани часове след съответната появя с тях. \"Ефектът Кейт\" (Мидълтън) се изчислява на около 200 млн. лири годишно,  посочиха преди време от Brand Finance  и очакват влиянието на Маркъл да е дори по-голямо. Меган и принц Хари се появиха за пръв път като двойка на  игрите Invictus  през септември 2016 г. Тъмните ѝ очила от Finlay & Cо на стойност 20 000 долара се разпродадоха за 24 часа. Макар носени и от други, може би по-големи звезди – като Джесика Алба и Риана, нито една от тях не е имала такъв ефект, каза създателят на марката Дейвид Локхед пред в. \"Файненшъл таймс\". Американците генерират 20% от онлайн трафика на магазина, но след появата на Маркъл, делът им е скочил до 40%. Продажбите в САЩ са се увеличили с 2700% в сравнение с предишната година, а на конкретния модел се дължат 80% от тях. Бялото палто на Line the Label – малка канадска марка, която Маркъл носи на първата фотосесия за годежа – предизвика такъв интерес, че сайтът на фирмата падна, а бройките бяха разпродадени за минути. Чантата на Strathberry от първата им официална изява като годеници в Нотингам, също бе бързо изчерпана въпреки цената от 495 лири.", "date": "2018.11.18", "title": "Ефектът \"Меган\" привлича вниманието към етични производители на дрехи"}
{"url": "https://www.dnevnik.bg/sport/2018/11/18/3347832_goldun_steit_zagubi_za_treti_put_v_poslednite_si/", "text": "Шампионът в Националната баскетболна асоциация (НБА) \"Голдън стейт уориърс\" загуби втори пореден мач, след като отстъпи със 109:112 на \"Далас маверикс\" като гост. \"Воините\" бяха без Стеф Къри, Дреймънд Грийн и Демаркъс Къзинс, което се отрази. Тимът загуби трети мач от последните си четири и вече е с баланс 12 победи и пет поражения. Двубоят в \"Американ еърлайнс сентър\" в Тексас беше много оспорван, като нито един от отборите не успя да се откъсне драстично. Най-голямата преднина и на \"Голдън стейт\", и на \"Далас\" беше осем точки. Домакините направиха много силна последна четвърт, която спечелиха с 30:23, което им помогна да победят шампиона. Най-резултатен за победителите беше новобранецът Лука Дончич с 24 точки. Той добави девет борби и четири асистенции. Харисън Барнс добави 23 точки, а центърът Деандре Джордан се отчете с \"дабъл-дабъл\" – 13 точки и десет борби. Тежестта за \"воините\" изнесоха Кевин Дюрант (32 т.) и Клей Томпсън (22 т.). Останалите им съотборници обаче не бяха на ниво и от стартовата петица никой друг не успя да запише двуцифрен актив. В мач от Източната конференция \"Филаделфия 76ърс\" победи \"Шарлът хорнетс\" със 122:119 след продължение. Двубоят в Северна Каролина беше много оспорван и се запомни с рекордните в кариерата на Кемба Уокър 60 точки. Плеймейкърът на \"стършелите\" реализира 21 от 34-те си стрелби от игра и беше шест от 14 от зоната за три точки. Уокър успя и от 12-те си опита от наказателната линия. 60-те точки са рекорд и за отбора на \"Шарлът\". На почивката тимът на \"Сиксърс\" водеше със седем точки, но през второто полувреме \"Шарлът\" се разигра. Преди последните 12 минути Уокър и компания имаха аванс от четири точки, но след 28:24 за \"Филаделфия\" в последната четвърт се стигна до продължения. В тях гостите играха по-добре в защита и с 12:9 спечелиха мача. Джоел Ембийд направи поредния си силен мач с 33 точки и 11 борби. Бен Симънс пък беше близо до \"трипъл-дабъл\". Плеймейкърът на \"Сиксърс\" завърши с 23 точки, 11 борби и девет асистенции. Много силно игра и Джей Джей Редик, който добави 23 точки. Новото попълнение на \"Филаделфия\" Джими Бътлът добави 15 точки за 37 минути на паркета. \"Филаделфия\" е с баланс от 11 победи и седем загуби през сезона.", "date": "2018.11.18", "title": "\"Голдън стейт\" загуби за трети път в последните си четири мача"}
{"url": "https://www.dnevnik.bg/istorii_na_denia/2018/11/18/3347660_nai-komentiranoto_v_dnevnik_sasht_gubiat_voennoto_si/", "text": "1.  САЩ губят военното си превъзходство, сочи доклад  - 304 коментара. 2.  Десетки градове протестираха срещу скъпите горива, гражданско неподчинение в Благоевград  - 300 коментара. 3.  Симеонов обяви, че е подал оставка заради медийна кампания срещу партията му  - 285 коментара. 4.  Почти половината руснаци са убедени, че Русия е победила в Първата световна война  - 281 коментара. 5.  Валери Симеонов подаде оставка  - 276 коментара. 6.  Поколението на прехода е \"бомба с часовников механизъм\"  - 256 коментара. 7.  Активността на изборите в САЩ е най-високата за последния век  - 245 коментара. 8.  Президентът наложи вето на по-високите данъци за старите коли и имотите в курортите  - 239 коментара. 9.  Сръбската църква отказа да признае решението на Вселенския патриарх за Украйна  - 232 коментара. 10.  \"Лукойл\" и още 9 гиганта замразиха цените на горивата в Русия  - 225 коментара.", "date": "2018.11.18", "title": "Най-коментираното в 'Дневник\": САЩ губят военното си превъзходство"}
{"url": "https://www.dnevnik.bg/sport/2018/11/18/3347838_tejka_katastrofa_beliaza_izvestnoto_sustezanie_za_gran/", "text": "Британецът Дан Тиктъм спечели за втора поредна година Гран при на Макао във Формула 3 – едно от най-известните улични състезания в света. Пилотът от академията на \"Ред бул\" доминираше през уикенда, като стартира от полпозишън, не изпусна лидерството нито за момент и направи най-бърза обиколка. Тиктъм, който е на 19 години, е едва осмият пилот в историята, който печели два пъти на известното трасе. Рекордьор с четири победи е Джон Макдоналд. 65-ото издание на Гран при на Макао обаче беше помрачено от тежка катастрофа на германката София Фльорш. Единствената жена, която участваше в състезанието и е само на 17 години, катастрофира в четвъртата обиколка на третия завой. Прякото предаване показа болидът на Фльорш, който беше преминал над загражденията, заради което състезанието беше спряно близо за час. Любителски кадри обаче показаха как тя изпуска точката на спиране на третия завой \"Лисабон\", удря се в друг болид и прелита над оградата. Дълго време нямаше информация за състоянието на Фльорш, но от тима ѝ \"Ван Амерсфорт\" съобщиха, че тя е добре. Подобно нещо в интервю каза и друг от пилотите Фердинанд Хабсбург. \"Пилотът е в съзнание и беше изпратен в болница за детайлни изледвания. Лекарският екип на ФИА беше незабавно на място при София Фльорш, за да провери състоянието ѝ\", съобщиха от Световната автомобилна федерация (ФИА). В инцидента бяха замесени още един пилот, както и двама фотографи и един маршал. Добрата новина беше, че нито един от тях не пострада сериозно. Няколко часа след състезанието стана ясно, че Фльорш с фрактура на гръбначния стълб без да се уточнява нищо повече. Все пак от ФИА обясниха, че германката е в стабилно състояние. След повече от час състезанието беше рестартирано, а Тиктъм нямаше никакъв проблем в 11-те обиколки. Той удържа атаките на Йонас Ериксон и завърши като шампион за втора поредна година. Втори завърши шведът Ериксон, а трети на подиума се качи Саша Фенестраз. Шампионът в  европейската Формула 3 Мик Шумахер  завърши пети при второто си участие в Макао. Той не успя да повтори успеха на баща си Михаел (1990 г.) и чичо си Ралф (1995 г.). Гран при на Макао е печелено от някои от най-големите имена във Формула 1 в началото на техните кариери, сред които и Аертон Сена.", "date": "2018.11.18", "title": "Тежка катастрофа беляза известното състезание за Гран при на Макао (видео)"}
{"url": "https://www.dnevnik.bg/politika/2018/11/18/3347835_siderov_nareche_greshka_naznachavaneto_na_simeonov_i/", "text": "Като грешка окачестви излъчването на двама от лидерите на \"Обединени патриоти\" пряко в изпълнителната власт лидерът на третата партия в коалицията - \"Атака\", Волен Сидеров. \"Това наруши комуникацията ни. Попречи ни да взимаме точни решения бързо. Всичко това се отрази и сега виждаме резултатите – скандали и зле премерени действия и думи\", коментира той в интервю за \"Нова телевизия\". По думите му коалицията \"Обединени патриоти\" ще се запази, ако се концентрира върху идеи, свързани с доходите на хората, инвестиции в държавата и развитие на стандарта на живот. \"От години бия камбаната и казвам и на двамата да насочат погледите върху важните теми, а не да се занимават с дискотеки. Те не чуваха и това е резултатът\", заяви Сидеров. В петък вечерта вицепремиерът Валери Симеонов (НФСБ)  подаде оставка , а според Сидеров оставка трябва  да подаде и вицепремиерът Красимир Каракачанов . Той заяви, че целта е не лична нападка, а да се започне на чисто и да се изяснят приоритетите на тази коалиция. \"Моята идея е не да отправял лични нападки към Каракачанов. Не трябва да е водещо егото и желанието да си на някакъв пост на всяка цена. Предложението ми за неговата оставка е призив за съставяне на план за спасяване на коалицията \"Обединени патриоти\". В момента тя е в криза и социологията показва, че може би няма да влезем в парламента на следващите избори. С две думи – вървим по стъпките на Реформаторите\", смята Сидеров. \"Ако ти не си човечен, ако нямаш състрадание към хората, не вицепремиер, ти домоуправител не трябва да ставаш\", каза още Сидеров. Той отново припомни, че е повтарял, че Валери Симеонов прави греши и трябва да се оттегли. Никой обаче не го е послушал, а Симеонов \"се запънал и останал на поста\". Сидеров повтори, че е разбрал от медиите за оставката на Симеонов и не е бил потърсен от коалиционния си партньор. На въпрос ще оцелее ли правителството след две оставки, Сидеров заяви, че то не зависи от постовете на двама вицепремиери. \"Ключът към това да оцелее е на евроизборите да покажем добър резултат. Ако ГЕРБ и Патриоти не покажем добър резултат, те ще скочат и ще кажат, че отиваме на избори\", заяви Сидеров.", "date": "2018.11.18", "title": "Сидеров нарече \"грешка\" назначаването на Симеонов и Каракачанов за вицепремиери"}
{"url": "https://www.dnevnik.bg/kultura/2018/11/18/3340029_otkus_ot_zove_ovcete_si_po_ime_na_teodora_dimova/", "text": "Теодора Димова е едно от най-големите и разпознаваеми имена в съвременната българска литература. Автор е на романите \"Емине\", \"Майките\", \"Адриана\" и \"Марма, Мариам\", отличени с редица престижни награди както у нас, така и в чужбина. През 2006 г. \"Майките\" печели Наградата за източноевропейска литература на Bank Austria и KulturKontakt. В България романът се радва на 11 издания, а в чужбина е публикуван на цели 9 езика. \"Адриана\" също излиза отвъд граница с издания във Франция и в Чехия. През 2010 г. Теодора Димова печели Национална награда \"Христо Г. Данов\" в категория \"Българска художествена литература\" с \"Марма, Мариам\", а през 2014 г. е удостоена с наградата за проза на Портал Култура – с изданието \"Влакът за Емаус\". Сред последните й книги са сборникът с есета \"Ороци\", който излезе в края на 2015 г., и повестта \"Първият рожден ден\" (2016). Наред с романите и есеистиката си, Теодора Димова е известна и с драматургичните си текстове – сред деветте пиеси на Димова, играни у нас и в чужбина, са \"Без кожа\", \"Змийско мляко\", \"Кучката\", \"Любовници\", \"Невинните\" и др. За корицата на \"Зове овцете си по име\" е използвана картина на Елена Черкасова. Художественото оформление е на Дамян Дамянов. Стремяла съм се винаги да премахвам от писането романтичния му ореол – вдъхновението, което напира неудържимо отвътре и което те преследва навсякъде, Божията диктовка, в която единствено трябва да се вслушаш и просто да я запишеш всред градина с чуруликащи птички и японски вишни. Повтаряла съм винаги, че писането е черноработничество, че е неблагодарен и ежедневен труд, нерядко изпълнен с раздразнение, понякога с досада, понякога с чувство за пълна безпомощност. Че изисква самодисциплина, духовна аскеза, концентрацията на хирург по време на операция, съсредоточеността на свещеник по време на богослужение. Че това състояние не търпи пустословието, дребнавостта на бита, глупостта на снобизма, бохемската фриволност, счетоводителската пресметливост, техническата обиграност. Изисква още интуиция, свобода, обективност, несъобразяване с каквито и да е външни критерии като харесване или нехаресване, успех или провал, известност или забрава. И още – писането е навлизане навътре в себе си, достигането до някакво второ сърце и заставане до него в мълчание. Много твърдения и заключения съм прочела и чувала за това какво е писането. Самата аз съм се опитвала да търся някакво удовлетворително обяснение на действието на писателя. В крайна сметка разбрах, че както и да се опитвам да го обяснявам и описвам, не мога да изразя същността му, а само обикалям около нея. Както и не мога да цитирам мисъл на бележит писател, която да съм запомнила, защото е успяла да изрече тайната. И както често се случва в живота, чух определението на писането, което за мен е най-вярното и най-естественото, в приятелски разговор, изречено съвсем между другото от поета Бойко Ламбовски. Обсъждахме творбите на младите поети, участници в конкурса \"Южна пролет\", спорехме, съгласявахме се, появяваха се нови разногласия, преодолявахме ги в диалог. И от време на време някой се отплесваше в разсъждения по повод изобщо на поезията, а останалите слушахме. И така Бойко кратко и ясно изрече – писането е трагически акт. Понякога хората изричат прозрения и самите те не ги забелязват, забелязвам това явление нерядко, когато общуването е честно и сърдечно. Да, трагически акт е. Ако не е трагически, ако не е пламтящ, е по-добре да не се състои. Ако не е трагически акт, читателят веднага усеща чрез своята интуиция. Това не означава, че резултатът от един трагически акт е да се пише само за трагичното, тъмното, страшното, смразяващото. Напротив, писането на комедия е също трагически акт. На любовна лирика също. Не жанрът го обуславя като трагически акт, нито пък жанрът е следствие от трагизма. Трагическото идва от това, че писането е говорене, което се ражда от мълчанието. Писането ражда нещо, което до този момент не е съществувало, то се зачева в някакво тайнство и неговият край е неизвестен. Неговият завършек не е подвластен на твоята воля. След като започнеш да пишеш, ти вече не си господар, а слуга. Актът на писането е движение в тъмнина и самота – ти си сам, към никого не можеш да се обърнеш за помощ, движиш се опипом в мрак, от който не излизаш, заживяваш паралелен живот, защото трябва да живееш и в делника, но трябва максимално да се откъснеш от него, заживяваш с други хора, които са реални и нереални, живи и призрачни, понякога ти им казваш как да постъпят, понякога те казват на теб, писането е като да пътуваш в метро, без да слезеш от него в продължение на месеци. Ти си в тунела, чуваш монотонното тракане и свистене, но не знаеш в каква посока се движиш, няма ги външните ориентири, не знаеш кога ще излезеш на светло.", "date": "2018.11.18", "title": "Откъс от \"Зове овцете си по име\" на Теодора Димова"}
{"url": "https://www.dnevnik.bg/bulgaria/2018/11/18/3347840_kratki_novini_nad_2_000_policai_shte_ohraniavat/", "text": "Властите в Малта са идентифицирали поръчителите на убийството на журналистката  Дафне Галиция Поледователи в Малта са установили самоличността на \"повече от двама\" души, които са смятани за организатори на убийството на журналистката Дафне Галиция, извършено преди 13 месеца. Това пише в неделния брой на в.\"Таймс ъв Малта\", цитиран от \"Ройтерс\". Не се разкриват техните имена, но според източниците на вестника разследването на убийството е в \"много напреднал стадий\". Галиция, която имаше блог, в който пишеше разследващи материали за корупционни практики, бе убита от кола бомба през октомври 2017 година. Трима мъже, на които се подозира, че е било поръчано да извършат убийството, са в ареста от близо година. Самолет от Втората световна война се разби на паркинг в САЩ  Боен самолет от времето на Втората световна война се разби на паркинга на жилищен комплекс в град Фредериксбърг, щата Тексас, при което и двамата души в него са загинали, предаде БТА, цитирайки \"Асошиейтед прес\". Говорител на Федералното управление на авиацията каза, че самолетът е унищожен, а няколко автомобила са пострадали. Причините за катастрофата се разследват. В \"Да, България\" започват вътрешни избори за кандидати за евродепутати  На официално събитие днес председателят на \"Да, България\" и съпредседател на извънпарламентарното сдружение \"Демократична България\" Христо Иванов обяви, че в оглавяваната от него партия започват предварителни вътрешни избори с електронно гласуване, за излъчване на кандидати в листата за европейския парламент. \"Всяка от партиите в обединението, с оглед на своите традиции и специфика, ще излъчи своята част от листата на \"Демократична България\". Ние в \"Да, България\" решихме да експериментираме и да отворим процеса на номинациите към цялата гражданска демократична общност, като покажем че интернет гласуването е възможно. Съществува възможност за промяна и \"Демократична България\" е инструментът тя да бъде реализирана. Отказът от електронно гласуване е поредното предателство на българската политическа класа спрямо гражданите и националните интереси на страната\", заяви Иванов.  Над 2 000 полицаи ще охраняват протестите в цялата страна  Това заяви директорът на \"Национална полиция\" Христо Терзийски пред \"Нова телевизия\". МВР има сигнали за провокатори и затова е взело мерки. Там, където протестите са съгласувани, са обезпечени с охрана, уверява вътрешният министър Младен Маринов. Полицията не може да даде точна статистика колко са протестите в цялата страна, тъй като имало и такива, които се организират през социалните мрежи без знанието на полицията и общинските власти. Известна е организацията за 4 протеста в София, Бургас, Монтана, Силистра, Добрич, Хасково, Пловдив и Свиленград.", "date": "2018.11.18", "title": "Кратки новини: Над 2 000 полицаи ще охраняват протестите в цялата страна"}
{"url": "https://www.dnevnik.bg/politika/2018/11/18/3347841_karakachanov_zamestnikut_na_valeri_simeonov_triabva_da/", "text": "Новият вицепремиер – този, който ще заеме поста на  подалия оставка  Валери Симеонов (лидер на НФСБ), трябва да бъде посочен от НФСБ. Това каза в интервю за Би Ти Ви вицепремиерът и министър на отбраната Красимир Каракачанов (лидер на ВМРО). Той се аргументира с факта, че всяка от трите партии в малката коалиция (ВМРО, НФСБ и \"Атака\") има свой представител в изпълнителната власт. Каракачанов допусна за поста на Симеонов да бъде назначен човек извън политиката. \"Творческо предложение\" нарече Каракачанов предложението на Волен Сидеров (лидер на \"Атака\") да си подаде оставката. \"Цяла нощ мислех върху него. Продължавам да мисля творчески. Ще настоявам във вторник на коалиционен съвет да разгледаме това творческо предложение и ако прерасне в подобна идея, дискретна или не, няма проблем да си подам оставката\", каза той. На  упрека на Сидеров , че \"Обединените патриоти\" вървят по пътя на \"Реформаторския блок\", той каза: \"Нека във вторник си отговорим на този въпрос – кой ни бута по този път\". За протестите той смята, че има хора по улиците, които са там основателно, но има и такива, които са за шоуто. Според Каракачанов не е нормално да се затварят магистрали и да се пречи на стотици хиляди да се придвижват.", "date": "2018.11.18", "title": "Каракачанов: Заместникът на Валери Симеонов трябва да бъде посочен от НФСБ"}
{"url": "https://www.dnevnik.bg/gradska_sreda/2018/11/18/3347897_nad_160_snegorina_sa_v_gotovnost_za_purviia_sniag_v/", "text": "Във връзка с прогнозата за започване на снеговалеж след 18 часа в София кметът Йорданка Фандъкова разпореди на Столичния инспекторат и на фирмите, ангажирани със снегопочистването, да създадат организация за работа и да мобилизират необходимите екипи и техника. Това съобщи пресцентърът на Столичната община. Фирмите разполагат със 169 снегорина, които ще бъдат разположени на 68 местостоянки в града, за да бъдат максимално близо до районите, които ще почистват. Целта е да се осигури проходимост в града и движение при зимни условия. Приоритетно ще се обработват пътните платна на улици и булеварди, по които се движи общественият транспорт. От Столичната община призовават шофьорите да излизат на пътя само с добре подготвени за зимата автомобили, както и да се движат със съобразена със зимната обстановка скорост. Общината припомня на управителите на етажна собственост и търговски обекти, че имат ангажимент да почистят прилежащите към сградите тротоари.", "date": "2018.11.18", "title": "Над 160 снегорина са в готовност за първия сняг в София"}
{"url": "https://www.dnevnik.bg/sport/2018/11/18/3347923_zrelishten_obrat_sreshtu_hurvatiia_klasira_angliia_za/", "text": "С два гола в рамките на седем минути Англия победи Хърватия с 2:1 на \"Уембли\" и спечели група 4 в Дивизия А от Лигата на нациите. Успехът изкачи \"Трите лъва\" на първата позиция и ги класира за  финалната четворка догодина . Английският тим направи много силен мач, но беше изправен до стената, след като Хърватия поведе в 57-ата минута с гол на Андрей Крамарич. Все пак избраниците на Гарет Саутгейт стигнаха до успеха чрез Джеси Лингард в 78-ата и Хари Кейн в 85-ата минута. Капитанът на англичаните беше с основен принос, след като освен че вкара, подаде за първия гол. За разлика от  мача преди няколко дни с Испания , когато стигнаха до победата в края, този път хърватите бяха на губещата страна. Те не само, че загубиха, но останаха на трето място и отпадат в Дивизия В. Двубоят беше ключов, след като при равенство Испания се класираше напред като първи в групата. Резултат 0:0 или загуба щеше да остави англичаните на последното място. Сравнен с  първия двубой между двата тима на \"Полюд\"  в Сплит този път имаше имаше много по-интересни моменти. Мачът през октомври в Хърватия се запомни със скучните 90 минути и редките опасности пред двете врати. Тимът на Гарет Саутгейт направи много силна първа част, при която като по чудо не откри резултата. До 15-ата минута \"Трите лъва\" създадоха три чисти голови положения. Още в 11-ата минута хърватският вратар Ловре Калинич трябваше да спасява изстрел на Рахийм Стърлинг. Малко по-късно капитанът на домакините Хари Кейн имаше две много добри възможности, но и той не се разписа. При втората от тях Калинич успя да по невероятен начин да спаси удар на Кейн. Вратарят на Хърватия често трябвашеда поправя грешки на останалите си съотборници, а също така и да напуска наказателното си поле. Едва към края на първото полувреме Хърватия погледна малко по-смело в атака. Тогава удар на Иван Перишич премина над гредата. Отново Англия обаче имаше последната дума и в 40-ата минута домакините отново създадоха опасност. При едно центриране на Рос Баркли топката мина застрашително близо до страничния стълб на хърватската вратар. След почивката ситуацията на терена не се промени драстично и Англия продължи да доминира. В 52-ата минута най-активният в англйските редици Стърлинг имаше нов шанс. Той получи отлично подаване, но Калинич отново се прояви отлично. С едва втория си точен удар в мача хърватите успяха да стигнат до гол и това се случи в 57-ата минута. Защитата на англичаните в продължение на няколко секунди гледаше безучастно Андрей Крамарич, който си нагласи топката и стреля, а след рикошет в крака на Ерик Дайър, тя влетя в мрежата на Пикфорд – 0:1. Попадението за хърватите имаше негативен ефект върху англичаните и дълго време тимът на Саутгейт не успя да покаже нивото от първата част. Дори влизането на Деле Али не се отрази, а вместо това защитниците в бяло започнаха да грешат доста по-често. Два пъти Хърватия имаше отлични шансове да удвои аванса си. В 75-ата минута халфът Влашич дори се озова на стрелкова позиция, но се забави и ударът му в наказателното поле беше блокиран. За последния четвърт час Саутгейт пусна на терена Джеси Лингард и Джейдън Санчо, надявайки се с тях да успее да стигне до голове. Това стана факт в 78-ата минута, когато защитата на Хърватия за пореден път се пропука. Джо Гомез изпълни дълъг тъч, Стоунс спечели високата топка и я продължи към Хари Кейн. Английският капитан някак я промуши под плонжа на Калинич, а на метър от голлинията Лингард нямаше проблем да я прати в мрежата. Резултатът не беше в полза на нито един от отборите и така в последните десет минути всички на терена се хвърлиха в атака. Темпото беше изключително високо и първият шанс беше за хърватите. След удар с глава на Вида обаче Лингард изби от голлинията. Това подейства още по-мотивиращо на \"Трите лъва\" и пет минути преди края Хари Кейн се разписа. Капитанът на Англия засече центриране на Бен Чиуел от пряк свободен удар и прониза Калинич. С попадението си той прекъсна суша от 747 минути без гол за националния тим на Англия. До края Хърватия опита да вкара поне един гол, с който да изплува от последната позиция в групата и да прати там Англия. Но срещу тях вече срещнаха много дисциплина в защитата на домакините. С победата Англия става вторият тим, който се класира за финалния турнир след Португалия.", "date": "2018.11.18", "title": "Зрелищен обрат срещу Хърватия класира Англия за финалите в Лигата на нациите"}
{"url": "https://www.dnevnik.bg/photos/2018/11/18/3347920_fotogaleriia_protestut_v_sofiia/", "text": "Над 2 000 полицаи охраняваха протестите в цялата страна. Само в столицата служителите на МВР бяха над хиляда. Вътрешният министър Младен Маринов на няколко пъти призова към спазване на законите от протестиращите. От пресцентъра на вътрешното ведомство напомниха, че \"законите важат за всички и призовава протестиращите задължително да спазват дадените от полицейските служители разпореждания\".", "date": "2018.11.18", "title": "Фотогалерия: Полицаите са повече от протестиращите в София"}
{"url": "https://www.dnevnik.bg/evropa/2018/11/18/3347927_makron_i_merkel_pochetoha_jertvite_na_voinite_i/", "text": "Френският президент Еманюел Макрон заедно с германския си колега Франк-Валтер Щайнмайер и германския канцлер Ангела Меркел участваха в церемония по полагане на венци в мемориала Нойе Вахе в Берлин, издигнат за жертвите на войните и диктатурата, предаде \"Асошиейтед прес\", цитирана от БТА. Преди церемонията по полагането на венците Макрон имаше среща с германски младежи. С тях той обсъди темата за мира. Макрон предупреди младежите, че не трябва да се повтарят грешките от миналото. Той каза, че трябва да се общува с младежта, за да не се отклони тя от правия път, да не се раздели тя и да попадне обществото във вихъра на центробежни сили. Президентът призова също така да се изгради една много по-амбициозна Европа. Посещението на Макрон и втората му среща с Меркел само в рамките на седмица идва на фона на мащабните протести срещу поскъпването на горивата във Франция. Според социологическо проучване, цитирано от \"Ройтерс\" популярността на Макрон е спаднала още през последните седмици. Само 25% от запитаните от Френския институт за изследване на общественото мнение казват, че са доволни от Макрон. Това е спад с 4 процентни пункта в сравнение с допитването от октомври. Сегашното социологическо проучване е било направено от 9 до 17 ноември и в него са участвали 2 000 души. Правителството на Макрон увеличи данъка върху горивата, за да насърчи шофьорите да си купуват по-малко замърсяващи околната среда коли. Близо 288 000 автомобилисти и други протестиращи блокираха шосета в цяла Франция вчера, а някои от блокадите продължават и днес. Макрон иска нов подем в Европа, за да се избегне световен хаос  Френският президент призова днес в Берлин Германия да започне заедно с Франция нов етап в европейското изграждане, за да се предотврати затъването на света в хаос и да се гарантира мира, съобщи \"Франс прес\".  Европа и френско-германският тандем са длъжни да не оставят света да затъне в хаос и да го подкрепят по пътя към мира, поради което \"Европа трябва да бъде по-силна, по-суверенна\", заяви Макрон в реч пред Бундестага (долната камара на германския парламент).  \"Нашият свят се намира на кръстопът\", допълни той, като предупреди за опасността \"безпаметният национализъм\" и \"фанатизмът без ориентири\" да вземат надмощие. \"Тази нова френско-германска отговорност изисква да се дадат на Европа инструменти за нейния суверенитет\", добави френският президент. Той спомена по-специално необходимостта да се изгради съвместна отбрана или миграционна политика с хармонизирана система за предоставяне на убежище. \"Този нов етап ни плаши, тъй като всеки ще трябва да споделя, да уеднакви с останалите своята способност да взима решения, външната и миграционната си политика и политиките си за развитие, една част от бюджета си и дори от фискалните си ресурси\", допълни Макрон, като подчерта необходимостта еврото да се превърне в международна валута със собствен бюджет на еврозоната.  \"За предпочитане ли е да останем затворени в нашето бездействие?\", отбеляза той, явно отправяйки критики към колебанията и протакането на германското правителство на канцлера Ангела Меркел от повече от една година по отношение на френските предложения за нов подем на Европа. Битката срещу предизвикателството на популизма \"не е спечелена\", предупреди Макрон. По думите му, това предполага да се поемат нови рискове, надскачайки собствените си колебания и преодолявайки колебанията./БТА", "date": "2018.11.18", "title": "Макрон и Меркел почетоха жертвите на войните и диктатурата в Берлин"}
{"url": "https://www.dnevnik.bg/sport/2018/11/18/3347929_hubchev_izrazi_nadejda_za_podkrepa_ot_publikata_v/", "text": "Националният селекционер  Петър Хубчев  се надява публиката да застане зад футболистите в решителния мач от Лигата на нациите срещу Словения. В понеделник тимът приема словенците, като все още има шансове за първото място в групата и изкачване в горната дивизия. \"Публиката е много важна, чувства се присъствието им, чувства се тази подкрепа. Който и да дойде, ще е добре дошъл\", каза Хубчев на пресконференция преди мача. Шансовете на България минават през победа и надежда, че Норвегия няма да спечели срещу Кипър по същото време. Отборът може да се надява и на по-изразителен успех, ако Норвегия спечели и така да търси класиране напред по голова разлика. \"Имаме нашите наблюдения върху съперника, ние се концентрираме върху действията на нашия отбор. Всички са здрави, възстановяването го направихме, мисля, че се получи. Едва ли напрежението ще бъде повод за оправдание, момчетата се концентрират върху други неща, не върху напрежението. Топлото или студеното време няма да бъде предимство за нито един от двата отбора. Няма да се концентрираме върху това, че трябва да победим с няколко гола, а върху това, че искаме да изградим нещо\", добави треньорът. Капитанът Ивелин Попов изрази своето оптимистично мнение преди срещата. Според него силите на отбора не са привършили след  мача с Кипър . \"Целта е да победим. Аз съм оптимист, най-важното е ние да си свършим работата\", каза Попов.", "date": "2018.11.18", "title": "Хубчев изрази надежда за подкрепа от публиката в решителния мач със Словения"}
{"url": "https://www.dnevnik.bg/sport/2018/11/18/3347942_snimka_na_denia_15-godishen_pilot_prenapisa_istoriiata/", "text": "Участващият с \"уайлд кард\" в Гран при на Валенсия в клас Moto3 Чан Йончу изненадващо спечели последния кръг за сезона в мотоциклетния шампионат. Турският пилот, който е едва на 15 години и 115 дни стана най-младият победител в този клас.", "date": "2018.11.18", "title": "Снимка на деня: 15-годишен пилот пренаписа историята на MotoGP"}
{"url": "https://www.dnevnik.bg/bulgaria/2018/11/18/3347945_mejdunarodnite_prevozvachi_objalvat_produktovite_taksi/", "text": "За понеделник - 19 ноември, във Върховния административен съд (ВАС) ще се проведе заседание по жалбата на Съюза на международните превозвачи срещу постановление на кабинета за промяна в Наредбата за продуктовите такси, информира \"Нова телевизия\". Текстовете, приети на 16 юли 2018 г., определят значителни по размер такси за рециклиране на ТИР и автобуси, каквото на практика в България не се извършва, посочват превозвачите. По техни изчисления, базирани на броя на внесените през 2018 г. превозни средства и средната цена на таксата от около 1470 лв. на превозно средство, браншът ще губи над 13 мл. лв. годишно. На свое общо събрание на 17 ноември 2018г. международните превозвачи единодушно приеха декларация, с която възлагат на ръководството на съюза да се противопостави с всички средства срещу промените в наредбата. Ходът и развитието на делото пред ВАС ще предопредели по-нататъшни действия срещу несправедливите и незаконно събирани такси, съобщават от организацията.", "date": "2018.11.18", "title": "Международните превозвачи обжалват продуктовите такси"}
{"url": "https://www.dnevnik.bg/evropa/2018/11/18/3347946_bulgarin_e_arestuvan_pri_protestite_sreshtu_cenite_na/", "text": "Български шофьор на камион е бил задържан при  вчерашните протести във Франция  срещу поскъпването на горивата, съобщи БТА, като цитира електронното издание \"Ендепандан\" (L'Independant). Това станало на пункт за събиране на тол такси на магистрала в Югозападна Франция, където протестиращите устроили блокада, шофьорът се изнервил и дал газ срещу двама полицейски служители. Няма пострадали, но двамата полицаи, които едва избегнали прегазването, били откарани в болница в състояние на шок. Ден след масовите протести, в които взеха участие близо 300 хиляди души, а  една жена загина , ситуацията във Франция  днес е по-спокойна .", "date": "2018.11.18", "title": "Българин е арестуван при протестите срещу цените на горивата във Франция"}
{"url": "https://www.dnevnik.bg/bulgaria/2018/11/18/3347949_mvr_putishtata_v_bulgariia_sa_prohodimi_pri_zimni/", "text": "Всички пътища в България са проходими при зимни условия. Към този час трафикът през граничните пропускателни пунктове е нормален, съобщи МВР. От полицията напомнят водачите да шофират внимателно и със съобразена с пътната обстановка скорост. Обилен снеговалеж има в района на 62-и км на автомагистрала \"Тракия\". Усложнена е и пътната обстановка на територията на Смолян. По обед за кратко беше затворен за движение и проходът \"Петрохан\" заради аварирал тир. С помощта на техника тежкотоварният автомобил беше отстранен от пътя. Според прогнозата през нощта снеговалежът ще се усили и до утре сутринта  в района на София, където повече от 160 снегорина са в готовност,  ще натрупа около 5 см сняг. От полицията напомнят водачите да шофират внимателно и със съобразена с пътната обстановка скорост.", "date": "2018.11.18", "title": "МВР: Пътищата в България са проходими при зимни условия"}
{"url": "https://www.dnevnik.bg/sviat/2018/11/18/3347953_vtori_den_produljavat_protestite_sreshtu_poskupvaneto/", "text": "Ден след протестната мобилизация на \"жълтите жилетки\" срещу поскъпването на горивата във Франция, в която участваха близо 288 000 души в цяла Франция, днес на някои места продължават блокади на пътища и други акции, съобщи БТА, като цитира \"Франс прес\". Нощта беше напрегната, след като около 3500 останаха мобилизирани на 87 различни места, съобщи министърът на вътрешните работи Кристоф Кастанер. Демонстрантите протестират срещу обявеното поскъпване на бензина с 3 евроцента от 1 януари, а на дизела - с 6,5 евроцента, както и намаляването на покупателната им способност. Един от компонентите за поскъпването на горивата е въвеждането на екологична такса за отделяните парникови емисии. Вчера те блокираха автомагистрали, кръстовища, хипермаркети и бензиностанции или организираха безплатно пропускане на автомобили на входните пунктове на магистралите. \"Жълти жилетки\" стигнаха чак до Елисейския дворец в Париж, но полицията ги възпря със сълзотворен газ. Една жена загина, а над 400 са пострадали, 14 от които са в тежко състояние, включително служители на реда. 282-ма души бяха задържани. Тази сутрин отново имаше пътни блокади. На 150 места протестиращите са призовали акциите да продължат и днес. В Дисниленд в Париж протестиращи организираха безплатно паркиране и блокираха седем от деветте входа, а през другите два пускаха безплатно посетителите - които впрочем приветстваха акцията, тъй като цената за паркиране е 30 евро, съобщава в. \"Фигаро\". В централния град Бур-ан-Брес гей двойка била нападната в автомобила им от протестиращи. Според проучване на общественото мнение, публикувано днес от в. \"Журнал дю диманш\", 62 процента от французите са на мнение, че приоритет трябва да бъде покупателната способност, дори и да се наложи да се напредва по-бавно към енергийния преход в близките години. Рейтингът на Макрон спада Популярността на френския президент Еманюел Макрон е спаднала още през последните седмици, показва социологическо проучване в момент, когато Франция кипи от протести срещу по-високия данък върху горивата, съобщи \"Ройтерс\". Само 25 процента от запитаните от Френския институт за изследване на общественото мнение казват, че са доволни от Макрон. Това е спад с 4 процентни пункта в сравнение с допитването от октомври. Сегашното социологическо проучване е било направено от 9 до 17 ноември и в него са участвали 2000 души. Правителството на Макрон увеличи данъка върху горивата, за да насърчи шофьорите да си купуват по-малко замърсяващи околната среда коли. Близо 288 000 автомобилисти и други протестиращи блокираха шосета в цяла Франция вчера, а някои от блокадите продължават и днес.", "date": "2018.11.18", "title": "Втори ден продължават протестите срещу поскъпването на горивата във Франция"}
{"url": "https://www.dnevnik.bg/photos/2018/11/18/3347582_fotogaleriia_svetovnite_snimki_na_denia_-_17-18/", "text": "Сутрешен маратон в Ню Делхи, Индия.", "date": "2018.11.18", "title": "Фотогалерия: Световните снимки на деня - 17-18 ноември 2018 г."}
{"url": "https://www.dnevnik.bg/sport/2018/11/18/3347943_vduhnoveniiat_zverev_postavi_djokovich_na_kolene_i/", "text": "Александър Зверев спечели финалите на АТП, след като постави на колене световният №1 Новак Джокович в невероятен мач в Лондон. Германският тенисист показа съвсем различно лице от  първия си мач с Джокович , демонстрира вдъхновена игра и пречупи сърбина с 6:4, 6:3 за час и 21 минути. Зверев е най-младият шампион в турнира от Новак Джокович през 2008 г. насам. Освен него на 21 години титлата от финалите печелят още Борис Бекер и Иван Лендъл. Той участва едва за втори път в надпреварата на най-добрите осем за сезона, като преди година не успя да прескочи групата. Той е първият германец от Борис Бекер през 1995 г., който вдига титлата във финалите на АТП. Германецът спря Джокович по пътя му към шеста титла от финалите на АТП, с която сърбинът щеше да се изравни с  Роджър Федерер . Световният №1 не успя да повтори и постижението на сегашния треньор на Зверев Иван Лендъл от 1986 г., който спечели турнира без да загуби сет. Двамата се срещнаха за четвърти път  и Зверев постигна втората си победа срещу световния №1. Той си върна за двете поредни загуби, които имаше от Джокович в Шанхай преди малко повече от месец и в груповата фаза в Лондон. В предишните два двубоя Зверев успя да спечели едва осем гейма, но този път беше на много високо ниво. Дотук и двете победи на Зверев над Джокович са във финали. През миналата година той грабна първата си титла от сериите \"Мастърс\" в Рим срещу сърбина. \"Не мога да повярвам какво ми се случи през тази седмица. Да победя Новак не е лесно, особено в период, когато той буквално е непобедим. Той е невероятен играч, но и страхотен човек, винаги се наслаждавам на времето, което прекарвам с него на корта или извън него\", каза германецът. Зверев благодари на екипа си, за който каза, че \"го е направил по-добър тенисист през годината\". \"Иван Лендъл направи толкова много, откакто влезе в екипа и му благодаря\". По пътя към най-голямата титла в кариерата си Зверев успя да отстрани  Федерер  и световният №1. Това е четвърта титла за него през 2018 г. след тези в Мюнхен, Мадрид и Вашингтон. Джокович също остава с четири титли през годината, всички от тях спечелени през втората ѝ половина. По време на целия турнир Джокович не беше пробит нито веднъж, но във финалния мач Зверев спечели четири пъти подаването на носителя на 14 титли Големия шлем. Германецът завърши мача с впечатляващите 10 аса. Световният №1 завършва годината с 53 победи и 12 загуби, а младият Зверев с баланс 58 победи и 19 поражения. През целия двубой Зверев беше на много високо ниво. Той държеше над 70% вкаран първи сервис и дори трите двойни грешки не успяха да го разклатят. Германският тенисист спечели 26 от 33 разигравания при първия си сервис, докато при Джокович процентите бяха по-ниски. Сърбинът не беше на нивото, което показа в началото на турнира, а във финалния мач завърши и със само един ас. Зверев реализира 23 уинъра срещу едва седем за петкратния шампион. Непредизвиканите грешки бяха 20 за Джокович и 18 за германския тенисист. Мачът започна с размяна на сервис геймове за двамата тенисисти, като подаването вървеше на съперниците. Зверев имаше леко предимство по отношение на бързото затваряне на геймовете. Той даде само три точки на петкратния шампион в началото на мача. В първите осем гейма нивото на игра беше много високо. Нито един от двамата тенисисти дори не успя да стигне до точка за пробив, но точно тогава се забеляза спад в играта на сърбина. При сервис на Джокович Зверев успя да пробие с много уверена игра и няколко грешки на своя съперник. След това Зверев беше на още по-високо ниво, като направи три поредни аса. Джокович взе една точка, но германецът не трепна и по този начин взе първия сет с 6:4 за 40 минути. Това беше първият случай в турнира, в който световният №1 допусна пробив и загуби сет от началото на турнира. Загубеният сет доведе до спад в играта на Джокович и още в първия гейм от втория сет той изпитваше големи затруднения. Световният №1 вече не се движеше толкова добре по корта и започна да допуска непредизвикани грешки. Зверев усети колебанието на съперника си и натисна много здраво при ударите си, стигна два пъти до точка за пробив и го постигна, за да направи ситуацията на Джокович още по-тежка. Изправен до стената Джокович не трепна и много бързо успя да върне пробива. Първата почивка в сета дойде с аванс на Зверев – 2:1, който постигна нов пробив. Германецът изобщо не се притесни от загубения си сервис гейм, той затвърди втория пробив и успя да поведе с 3:1. Това му подейства още по-мотивиращо и германецът продължи да играе на много високо ниво. Той взе подаването си за 5:3 и опря световният №1 до стената. Джокович се пречупи за четвърти път и допусна нов пробив, с което и мачът отиде на сметката на германеца. \"Саша, ти определено изигра мача много по-добре от този в груповата фаза. Ти си още много млад, но си сред доказаните тенисисти. Убеден съм, че имаш още много успехи пред себе си. Поздравления за отличния турнир\", каза Джокович след финала. Световният №1 изрази задоволство от годината си и се обърна към щаба си, с чиято помощ се върна на най-доброто си ниво.", "date": "2018.11.18", "title": "Вдъхновеният Зверев постави Джокович на колене и грабна титлата в Лондон"}
{"url": "https://www.dnevnik.bg/sport/2018/11/18/3347898_fotogaleriia_da_praznuvash_pobeda_s_diado_koleda_i/", "text": "Марсел Хиршер  , първи старт от Световната купа, и после отбеляза успеха си с Дядо Коледа.", "date": "2018.11.18", "title": "Фотогалерия: Да празнуваш победа с Дядо Коледа и неговите северни елени"}
