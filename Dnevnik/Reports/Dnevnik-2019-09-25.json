{"url": "https://www.dnevnik.bg/bulgaria/2019/09/25/3968274_pred_trump_radev_obvurzal_sdelki_za_otbranata_s/", "text": "\"Обсъдихме (с президента на САЩ Доналд Тръмп - бел. ред.) проблемите на сигурността, модернизацията на въоръжените сили и повече американски инвестиции за България. Успоредно със сделките за въоръжените сили да отпаднат и визите. И за това говорихме. Очаквам много по-интензивна работа от българското правителство и от българската дипломация\" - това е казал президентът Румен Радев пред български журналисти в Ню Йорк, цитиран от Нова телевизия. Представители на български медии придружават държавния глава по време на визитата му за 74-ата сесия на Общото събрание на ООН в Ню Йорк и съпътстващите мероприятия. Днес той е разговарял с президента на САЩ Доналд Тръмп на приема, даден от домакина и съпругата му Мелания по случай сесията. Коментарът е направен в контекста на сделката за покупка от страна на България на осем изтребителя Ф16 за над 1.2 млрд. долара. Прессекретариатът на държавния глава информира в прессъобщение, че в разговора си на приема Радев и Тръмп са обсъдили \"предизвикателствата пред сигурността в Югоизточна Европа, модернизацията на Въоръжените сили и увеличаването на американските инвестиции в България\". \"Пред журналисти в Ню Йорк българският държавен глава подчерта, че очаква много по-активна работа и от страна на българското правителство и на българската дипломация за постигането на напредък в преговорите за облекчаване на визовия режим за българските граждани, пътуващи до САЩ. По думите на Румен Радев страната ни очаква много повече американски инвестиции, защото когато се говори за индустриално сътрудничество, което върви успоредно със сделките за придобиване на въоръжение, трябва да има и конкретни параметри, а към момента за България те все още не виждат\", гласи текстът на официалното съобщение от срещата. .", "date": "2019.09.25", "title": "Пред Тръмп Радев обвързал сделки за отбраната с отпадането на визите"}
{"url": "https://www.dnevnik.bg/evropa/2019/09/25/3967855_makron_franciia_ne_moje_da_priema_vsichki_migranti_ako/", "text": "Френският президент Еманюел Макрон, който втвърди тона си за имиграцията, заяви, че \"Франция не може да приема всички, ако иска да ги приема както трябва\", предаде \"Франс прес\". Това става няколко дни преди дебати в парламента по този въпрос, отбелязва агенцията. \"За да приемаме всички достойно и занапред, не бива да сме прекалено примамлива страна\", добави той в излъчено днес интервю за радио \"Европа 1\", записано в Ню Йорк. Преди дебатите за миграцията, насрочени за 30 септември в долната и за 2 октомври - в горната камара на парламента, Макрон настоя французите да бъдат \"хуманни\", да действат \"ефикасно\" и да намерят нови подходи към ситуацията с имигрантите. \"Ще е грешно да кажем, че миграционният въпрос е някакво табу или примерно, че можем да го поставяме само в случай на кризи\", каза френският лидер.  Макрон призна, че поради недостатъчно сътрудничество в Европа и \"провал\" на опитите за отвеждане на мигрантите обратно до границата броят на кандидатите за убежище значително е нараснал. Миналата година броят на искащите убежище във Франция е нараснал с 23 на сто. Те са по-специално от Албания и Грузия, чиито молби според властите са до голяма степен необосновани, добавя АФП. ", "date": "2019.09.25", "title": "Макрон: Франция не може да приема всички мигранти, ако иска да им осигури добър прием"}
{"url": "https://www.dnevnik.bg/video/2019/09/25/3967881_v_koreia_borisov_schupi_duska_s_jumruk_i_poluchi/", "text": "Министър-председателят Бойко Борисов счупи с юмрук дъска (около 20-ата минута във видеото) и беше удостоен с почетния девети дан в корейското бойно изкуство таекуондо при посещението му в Световната централа по таекуондо в Сеул KUKKIWON. Премиерът е на официално посещение в страната до 28 септември. KUKKIWON е официалната организация, която управлява дейностите по таекуондо и допринася за глобализацията на бойното изкуство. Борисов припомни, че преди демокрацията този вид спорт у нас е бил забранен.      \"Нашият боен клуб беше маскиран като танцов състав. Тренировките бяха като тайнство `85-та, `86-та, `87-ма\", отбеляза Борисов. Той посочи, че принципите на таекуондо са интересни, като този спорт има идеология, изключително важна за съвременния свят и за политиците включително. \"Да не се плашиш от силния, но да уважаваш слабия. Да си снизходителен към другите, да си критичен към себе си. Да направиш една крачка назад пред противника, за да му дадеш още малко шанс да обмисли, уменията да се използват за мир\", изброи част от принципите Бойко Борисов.      \"Но най-вече да не се страхуваш от нищо\", добави българският премиер след удостояването с почетния девети дан по таекуондо.", "date": "2019.09.25", "title": "В Корея Борисов счупи дъска с юмрук и получи девети дан по таекуондо (видео)"}
{"url": "https://www.dnevnik.bg/sviat/2019/09/25/3967898_super_mario_se_zavrushta_no_v_igra_za_smartfon_video/", "text": "Японската компания за видеоигри \"Нинтендо\" (Nintendo) пуска днес една от най-успешните си марки като игра за мобилни устройства - \"Марио карт тур\" (Mario Kart Tour), информира \"Ройтерс\". \"Марио карт тур\" ще се играе по начин, познат на дългогодишните фенове на \"Нинтендо\", макар че функциите за контрол са оптимизирани за мобилни устройства. Играчите ще направляват герои като Марио, Уарио и Тоуд, докато те се състезават с колички през Токио и други градове и същевременно залагат капани за останалите участници. Пускането на играта във версия за смартфони дава възможност на компанията да се опита да компенсира хладното посрещане на поредица игри за конзоли. От излизането на серията \"Марио карт\" през 1992 г. са продадени десетки милиони бройки. \"Марио карт тур\" обаче може да се натъкне на редица препятствия. Първоначално мобилната версия няма да предлага опция за включване на множество играчи, което според анализаторите ще се случи на по-късен етап, и вероятно ще използва система за \"покупки\" в играта, която е популярна в Япония, но е сравнявана с хазарт.      Инвеститорите, както и играчите имат големи очаквания заради успеха на поредицата при конзолите, както и заради продължителното време, отделено за разработването на мобилната версия, посочва Серкан Тото, основател на компанията за консултации в сектора на игрите \"Кантан геймс\" (Kantan Games). \"Това вероятно е най-важното пускане на продукт за мобилни устройства за \"Нинтендо\" от дълго време, ако не и изобщо\", допълва той. Тестова версия на играта включва механизъм за плащания, включително опция за \"закупуване\" на произволно подбрани награди като възможността потребителят да получи правото да играе от името на по-специфични герои или с по-редки колички. Към тази система, известна като \"гача\", се отправят критики, че насърчава импулсивното харчене на пари. Интересно е дали \"Нинтендо\" ще успее да съвмести използването на системата с репутацията си на компания, създаваща продукти, подходящи за деца и семейни забавления, които избягват реалистичното насилие и кръвопролития, характерни за западните им конкуренти. Мобилната игра \"Марио карт тур\" е поредното приключение на мустакатия водопроводчик Марио, известен със силно подчертания си италиански акцент. От дебюта си през 1981 г. Марио е виртуалното лице на \"Нинтендо\" и знак за качество за много от най-добре продаваните заглавия в бранша.", "date": "2019.09.25", "title": "Супер Марио се завръща, но в игра за смартфон (видео)"}
{"url": "https://www.dnevnik.bg/sport/2019/09/25/3967901_borislav_mihailov_nacionalniiat_otbor_i_drug_put_e/", "text": "Президентът на Българския футболен съюз (БФС) Борислав Михайлов не отдава голямо значение на загубата, която националния отбор претърпя от Англия в европейска квалификация в началото на месеца. В Лондон  българските футболисти загубиха с 0:4  и останаха на последно място в групата си. След тежкото поражение преди 20 дни Михайлов не се беше появявал на публично място и не беше коментирал двубоя. \"На стадион \"Уембли\" с Англия се чувствах недобре естествено, но ние и други път сме падали с 0:4 така или иначе. Ние не трябва да се сравняваме точно с Англия, никога не сме им вкарвали гол освен един път, два пъти, пардон. Трябва да се мерим с отбори на нашия аршин, а на такива мачове просто да се представяме добре и достойно. И футболистите да трупат опит и самочувствие\", каза президентът на БФС. Той за пореден път обяви подкрепата си за националния селекционер Красимир Балъков, при когото България все още няма победа в четири мача. \"На Балъков му тежи, че нямаме победа, но всички, които се занимава с футбол в България, знаят, че в момента с това разполагаме. Затова трябва да го изчакаме и да го подкрепяме\", коментира Михайлов пред \"Дарик радио\". Президентът на БФС откри нов футболен комплекс в квартал \"Свобода\" в столицата. Той разполага с три игрища за минифутбол с размери 25х44 метра и едно с размер 75х44 метра. Те са изградени по програмата FIFA Forward. \"Всичките пари са дадени до стотинка за това, което са гласувани. Инвестицията е абсолютно външна, държавата не дава една стотинка. Общината ни предостави този терен да се ползва 20 години.\" \"Тези игрища са пътят да тръгнем обратно нагоре. Това е, което можем да направим ние като футболен съюз – инфраструктура и обучение на треньори и кадри, които се занимават с футбол. Оттам всичко си зависи от децата и техните треньори\", каза още Михайлов. Междувременно БФС съобщи имената на футболистите, играещи в чужбина, които са повикани от Балъков за мачовете с Черна гора в Подгорица на 11 октомври и срещу  Англия  три дни по-късно в София. Националният селекционер избира 10 футболисти, които играят зад граница. Ивелин Попов (\"Ростов\", Русия), Кирил Десподов (\"Щурм\", Австрия), Страхил Попов (\"Касъмпаша\", Турция), Васил Божиков (\"Слован\", Словакия), Симеон Славчев (\"Карабах\", Азербайджан), Георги Костадинов (\"Арсенал\", Русия), Божидар Краев (\"Жил Висенте\", Португалия), Георги Сърмов (\"Кемниц\", Германия), Георги Пашов (\"Арарат\", Армения) и Камен Хаджиев (\"Академия Пушкаш\", Унгария).", "date": "2019.09.25", "title": "Борислав Михайлов: Националният отбор и друг път е падал с 0:4"}
{"url": "https://www.dnevnik.bg/bulgaria/2019/09/25/3967903_sujuzut_na_sudiite_poiska_ostavki_vuv_vss/", "text": "Съюзът на съдиите в България призова членовете на съдийската колегия на Висшия съдебен съвет да подадат оставки. Повод е публикуваната вчера позиция на колегията, след като от партия  ВМРО внесоха във ВСС искане за дисциплинарно производство  срещу съдия Калин Калпакчиев. Калпакчиев е председател на тричленния състав, който миналата седмица постанови  да бъде предсрочно освободен австралиецът Джок Полфрийман , осъден за убийството на Андрей Монов през 2007 г. Няколко часа след внасянето на искането съдийската колегия на ВСС заяви, че споделя усещането на близките на Андрей Монов за  нарушен баланс между правото и справедливостта  и предоставя сигнала на ВМРО-БНД на инспектората на ВСС за извършване на проверка. Сега Съюзът на съдиите заявява, че позицията на съдийската колегия на ВСС е в разрез с общоприетите в световен мащаб основни принципи на демократичната правова държава и с върховенството на закона и разделение на властите и я определят като \"грубо неизпълнение на служебните Ви задължения\". Становището е подписано от членовете на управителния съвет на съсловната организация без председателя ѝ - Калин Калпакчиев. Съдиите напомнят, че по закон ВСС представлява съдебната власт, осигурява и отстоява независимостта й, определя състава и организацията на работа и обезпечава дейността ѝ, но без да се намесва в нейното осъществяване. \"Вие не само че не изпълнявате това си основно задължение, но се присъединявате към върху конкретен съдебен състав и съдебната власт като цяло, който безцеремонно експлоатира по различни причини и с различни цели трагедията на едно българско семейство. По този начин Вие рушите основни устои на правовата държава, върховенството на закона и независимостта на съдебната власт\", се казва в становището. Организацията напомня, че съдебните решения се взимат въз основа на закона и събраните доказателства, а редът за оспорването или отмяната им е точно посочен в закона. Затова определя като недопустимо именно членове на ВСС \"да \"споделят усещане за нарушен баланс между правото и справедливостта\" относно конкретен съдебен акт, изразено от граждани, групи от граждани или политически партии\". \"Българският съдия получава от Вас ясен и категоричен знак, че ако не постановява решенията си в унисон с общественото мнение и желанията на политически партии и конкретни техни лидери, , а единствената реакция на Съдийската колегия на ВСС ще бъде съдействие за дисциплинарното му преследване\", се казва още в позицията. \"Считаме, че ако изпълнението на тези служебни задължения е непосилно за Вас, разпоредбата на чл. 27, ал. 1 ЗСВ вр. чл. 130, ал. 8, т. 1 от КРБ дава възможност за достоен изход\", завършва позицията. Въпросната разпоредба от Закона на съдебната власт е свързана с възможността за освобождаване на член на ВСС преди изтичането на мандата му, конкретно чрез подаване на оставка.", "date": "2019.09.25", "title": "Съюзът на съдиите поиска оставки във ВСС заради атаките срещу Калин Калпакчиев"}
{"url": "https://www.dnevnik.bg/evropa/2019/09/25/3967886_evroparlamentut_predupredi_za_riskovete_ot_zapazvaneto/", "text": "Запазването в обществените пространства в някои държави членки на паметници и мемориали (паркове, площади, улици и др.), възхваляващи тоталитарните режими, проправя пътя за изкривяването на историческите факти за последиците от Втората световна война и за разпространението на тоталитарните политически системи. Това се посочва в приета миналата седмица  резолюция  на Европейския парламент. Сред вносителите й са българските евродепутати Александър Йорданов (СДС/Европейска народна партия) и Андрей Ковачев (ГЕРБ/ЕНП). В резолюцията за \"европейската историческа памет за бъдещето на Европа\" се призовават държавите членки към ясна и основана на принципи оценка на престъпленията и актовете на агресия, извършени от тоталитарните комунистически режими и нацисткия режим. Осъждат се всички прояви и пропагандата на тоталитарни идеологии в ЕС, като нацизма и сталинизма, както и историческия ревизионизъм и възхваляването на нацистки колаборационисти в някои държави - членки на ЕС. Европарламентът изразява дълбока загриженост за  и връщането към фашизма, расизма, ксенофобията и други форми на нетърпимост в ЕС и е обезпокоен от докладваните данни в някои страни за тайни сътрудничества между политически лидери, партии и правоприлагащи органи и радикални, расистки и ксенофобски движения от различни политически деноминации. Евродепутатите призовават всички държави членки да отбележат 23 август като Европейски ден за почитане на паметта на жертвите на тоталитарните режими на равнище ЕС и на национално ниво, както и да повишат осведомеността на младото поколение по тези въпроси, като включат историята и анализът на последиците от тоталитарните режими в учебните програми и учебниците на всички училища в ЕС. Призовават държавите членки да подкрепят   на Европа, например чрез превода на производствата от Нюрнбергския процес на всички езици на ЕС. В резолюцията се изтъква, че в контекста на своето присъединяване към ЕС и НАТО държавите от Източна и Централна Европа не само се завърнаха в европейското семейство на свободните демократични държави, но също така демонстрираха успех, с помощта на ЕС, при прилагането на реформи и постигането на социално-икономическо развитие. При все това подчертава, че тази възможност следва да остане отворена и за други европейски държави. Потвърждава се, че Русия продължава да бъде най-голямата жертва на комунистическия тоталитаризъм и че нейното развитие в посока към демократична държава ще бъде възпрепятствано, докато правителството, политическият елит и политическата пропаганда продължават да оневиняват комунистическите престъпления и да възхваляват съветския тоталитарен режим. Ето защо се призовава руското общество да приеме осъзнаването на трагичното си минало. Изразява се дълбока загриженост във връзка с \" и да оневини престъпленията, извършени от съветския тоталитарен режим\". Европарламентът ги смята \"за опасен елемент от информационната война, водена срещу демократична Европа, чиято цел е да раздели континента ни, и поради това призовава комисията решително да противодейства на тези усилия\". Евродепутатите изразяват безпокойството си във връзка с факта, че  продължават да бъдат използвани на обществени места и за търговски цели, като припомнят, че редица европейски държави са забранили използването както на нацистки, така и на комунистически символи. Европарламентът призовава освен това 25 май (годишнината от екзекуцията на героя от \"Аушвиц\" ротмистър Витолд Пилецки) да се обяви за Международен ден на героите в борбата срещу тоталитаризма. Резолюцията е приета с 535 гласа \"за\", 66 \"против\" и 52 \"въздържал се\".", "date": "2019.09.25", "title": "Европарламентът предупреди за рисковете от запазването на тоталитарни паметници"}
{"url": "https://www.dnevnik.bg/citat_na_deniia/2019/09/25/3967906_citat_na_denia_samo_shestgodishniiat_mi_sin_moje_da_mi/", "text": "                         Това  заяви  пред журналисти украинският президент Володимир Зеленски, цитиран от РБК и телевизия \"Россия 24\". Зеленски имаше предвид информацията, че американският му колега Доналд Тръмп  може да е опитал  да му окаже влияние заради лични политически интереси. Медийните публикации, свързващи спирането на помощ за стотици милиони долари за Украйна, с телефонен разговор с искане Киев да разследва евентуалния опопент на Тръмп на президентските избори догодина, станаха  повод за разследване за импийчмънт  срещу президента. То няма голям шанс за успех, но се очаква да повиши политическото напрежение в оставащата година до вота. Зеленски би трябвало да се срещне с Тръмп днес в Ню Йорк, на Общото събрание на ООН. Попитан дали би поискал нещо от американския си колега, той обясни, че може да говори с него за подкрепата на Вашингтон за Киев, но \"Украйна е нова, силна страна, от никого нищо няма да иска\".", "date": "2019.09.25", "title": "Цитат на деня: Само шестгодишният ми син може да ми оказва натиск"}
{"url": "https://www.dnevnik.bg/zelen/2019/09/25/3967900_grajdani_i_za_zemiata_sudiat_tec_bobov_dol_zaradi/", "text": "Екологичното сдружение \"За Земята\" съобщи днес, че вчера по негова жалба и с подкрепата като заинтересовани страни на 99 жители от общините Бобов дол и Дупница е даден ход на дело срещу изгарянето на отпадъци в ТЕЦ \"Бобов дол\". Ищците оспорват пред Административния съд в Кюстендил комплексното разрешително, даващо право на електроцентралата частично да замени въглищата с гориво от отпадъци. Адвокатите на топлоцентралата са поискали делото да се води при закрити врати, което не е прието от гражданите и природозащитната организация. Адвокатите искат скрито правораздаване с довода, че ТЕЦ \"Бобов дол\" е стратегически обект от национално значение и по време на делото могат да се разкрият производствени и търговски тайни. От \"За Земята\" възразяват срещу тайно водене на делото. \"Поради същественото засягане на околната среда и здравето на хората законодателят е предвидил засилено участие на обществеността. Затова е недопустимо гражданите и медиите да нямат достъп до съдебната зала\", твърди адвокатът по делото Регина Стоилова от \"За Земята – достъп до правосъдие\". Според природозащитниците ТЕЦ \"Бобов дол\" продължава да крие зад израза \"търговска тайна\" точното съдържание на изгаряните отпадъци, техния произход и начин на изгаряне. На 17 юли в рамките на друго дело, водено от \"За Земята\" срещу ТЕЦ \"Бобов дол\" и Министерството на околната среда и водите, Административният съд в София постанови , че информацията за \"експериментално горене\" на отпадъци в централата е информация за околната среда и следва да се предостави на обществеността съобразно изискванията на Закона за опазване на околната среда. Това е и решение на последна инстанция по делото за достъп до информацията за разрешеното от екоминистерството горене на боклук. Решението на съда за публично или скрито водене на новото дело срещу ТЕЦ \"Бобов дол\" се очаква след писмени становища на топлоцентралата и ицщите от \"За Земята\" и местните общности. От сдружение \"За Земята\" подчертават, че това е и първото дело в България срещу замърсяваща електроцентрала на въглища с участието на толкова голям брой местни хора. По време на заседанието жител на Бобов дол е поискал да връчи на съдията подписка срещу разрешителното за горене на отпадъци, подписана от 69 жители на Големо село, живеещи непосредствено до централата. Петима души от София също са пожелали да подкрепят ищците по делото, но съдът не ги е приел като заинтересована страна.", "date": "2019.09.25", "title": "Граждани и \"За Земята\" съдят ТЕЦ \"Бобов дол\" заради изгаряне на отпадъци"}
{"url": "https://www.dnevnik.bg/sviat/2019/09/25/3967924_greta_tunberg_vze_alternativnata_nobelova_nagrada/", "text": "Младата шведска екоактивистка Грета Тунберг, икона на борбата срещу климатичните промени, бе удостоена днес с наградата \" Почтен начин на живот \", известна като \"алтернативна Нобелова награда\" и връчвана ежегодно от шведска частна фондация, предаде агенция \"Франс прес\". Шестнайсетгодишното момиче получава това отличие като \"вдъхновител и носител на политическите искания в полза на спешни  действия за климата , съобразени с научните данни\", се казва в комюнике на фондацията. Тунберг е мощен глас на младото поколение, което ще се сблъска с последиците от днешната неспособност на политиците да спрат  климатичните промени.  Решимостта й да не се примирява с надвисналата  климатична катастрофа  вдъхнови милиони нейни връстници също да надигнат глас и да настояват за незабавни мерки за климата, отбелязва журито. Същата награда получава и правозащитничката от Сахара Аминату Хайдар заради участието си в битката за самоопределение на населението в  Западна Сахара.  Адвокатката Го Дзянмей става носител на наградата за своята \"новаторска и упорита дейност в защита на правата на жените в Китай\".  Сдружението \"Яномами Хутукара\" и говорителят му Дави Копенава получават отличието \"за мъжество и решимост в борбата за защита на горите и  биоразнообразието в Амазония , земите и културата на коренните народи\".  Наградата е създадена през 1980 г. от шведския филантроп с германски произход Якоб фон Юкскюл след отказа на фондация \"Нобел\" да създаде награда за екология и развитие. Призът се присъжда всяка година на личности, организации и представители на обществени движения, които работят за решаване на най-належащите проблеми на човечеството. Тази година за наградата бяха предложени 142 кандидатури от 59 страни, посочва ДПА.", "date": "2019.09.25", "title": "Грета Тунберг взе \"алтернативната Нобелова награда\""}
{"url": "https://www.dnevnik.bg/v_pamet/2019/09/25/3967911_na_84-godini_pochina_poetut_ljubomir_levchev/", "text": "На 84-годишна възраст почина поетът Любомир Левчев, предаде агенция \"Фокус\". Той е автор на над 30 книги с поезия и проза. Заема длъжността председател на Съюза на българските писатели от 1979 до 1988 г. и е баща на поета Владимир Левчев и на художничката Марта Левчева. Носител на орден \"Стара планина\" I степен. Левчев е роден на 29 април 1935 г. в Троян. Завършва гимназия в София и \"Библиография и библиотекознание\" в Софийския университет \"Св. Климент Охридски\". Като ученик и студент е секретар на комсомолското дружество. Дебютира през 1957 г. със стихосбирката \"Звездите са мои\". Негови книги са преведени на 36 езика. Автор е на сценариите на филмите \"Мълчаливите пътеки\", \"Гибелта на Александър Велики\" и \"Сладко и горчиво\". Работи в Радио \"София\" и вестник \"Литературен фронт\". Част е от близкото обкръжение на Тодор Живков. Носител е на редица отличия, а през 2008 г. получава и националната награда \"Христо Г. Данов\" за цялостно творчество. \"Литературното наследство на Любомир Левчев – великолепните рими, създадени от интелигентен ум и голямо сърце, остава за цялото ни общество извор на възхищение и гордост\". Това се казва в съболезнованията, които изрази на семейството президентът Румен Радев.", "date": "2019.09.25", "title": "На 84 години почина поетът Любомир Левчев"}
{"url": "https://www.dnevnik.bg/sport/2019/09/25/3967914_prandi_ostava_nachelo_na_voleibolnite_nacionali_s/", "text": "Силвано Пранди ще продължи да води мъжкия национален отбор на България по волейбол. Това заяви председателят на федерацията Данчо Лазаров след заседание на управителния съвет на организацията. Условието, което е било поставено пред Пранди, за да продължи работата си, е италианецът да върне в състава състезателите, които не взе за европейското първенство. Сред играчите с дългогодишен опит в отбора, които пропуснаха турнира, бяха Николай Николов, Георги Братоев, Валентин Братоев, Николай Учиков и Владислав Иванов. \"Не сме обсъждали конкретни имена за заместник на Пранди. Не сме доволни от представянето на европейското първенство. Ако се върнат играчите, ще бъдем по-боеспособни\", заяви Лазаров, който каза, че това е било едно от най-слабите европейски първенства за България в последните години. Сега топката е в полето на Пранди, който трябва да реши дали ще се съобрази с изискването да върне опитните играчи. След загубата от Словения близнаците Братоеви се изказаха остро срещу италианеца. \"Ще проведем разговори със Силвано доколко той е готов да работи с този отбор, с тези момчета, ако те се съгласят да се върнат. Тоест пред нас стои една много отговорна задача да направим всички тези разговори\", продължи Лазаров. И добави, че той, Любомир Ганев и Борислав Кьосев ще говорят със състезателите. По думите му целта на всички усилия е да се подготви отбор, който да отиде на европейската олимпийска квалификация с мисълта да я спечели. Пранди се завърна начело на отбора за този сезон с надежди да класира тима за олимпийските игри в Токио догодина. Българите бяха близо до спечелване на квота, но допуснаха обрат в решителния мач срещу Бразилия по време на квалификацията във Варна. Тя беше последвана от слабо представяне на европейското, където националите отпаднаха в осминафиналите след тежка загуба от Словения. За пръв път от 2005 г.  отборът остана извън първите осем . Наскоро  Пранди заяви, че иска да продължи опита за промяна в националния отбор . Оставането му начело на тима означава, че той ще води отбора във втория опит за класиране на олимпийските игри, като континенталната квалификация е в началото на 2020 г. \"Обичам българския волейбол, имам страхотни приятели. Искам да направя промяна. Това не става за няколко седмици. Необходимо е да се преживеят и някои по-неприятни резултат\", каза селекционерът.", "date": "2019.09.25", "title": "Пранди остава начело на волейболните национали с условие от Данчо Лазаров"}
{"url": "https://www.dnevnik.bg/razvlechenie/2019/09/25/3967937_video_zavrushtaneto_na_breaking_bad_kato_igralen_film/", "text": "Точно преди около месец \"Нетфликс\" зарадва феновете на сериала \"В обувките на сатаната\" (Breaking Bad) с множество подробности около игралния филм - продължение на историята от телевизионната поредица, който ще носи името El Camino: A Breaking Bad Movie. Преди два дни зрителите на церемонията на наградите \"Еми\" имаха възможността да гледат и първи тийзър трейлър от заглавието, чиято премиера е насрочена за 11 октомври. Сега онлайн се появява и официален трейлър, който разкрива още детайли от сюжета. Начело на филма е създателят на сериала Винс Гилиган, който в случая е и сценарист, и режисьор. В главната роля отново ще видим и един от основните персонажи от \"В обувките на сатаната\" - дилъра на метамфетамини Джеси Пинкман, чиято роля се изпълнява от Арън Пол.  В края на сериала Пинкман се появява след дълъг престой в затвора, в филмът ще започва някъде след този момент, когато властите го издирват във връзка със смъртта на неговия учител Уолтър Уайт. Все още няма информация дали актьорът Брайън Кранстън ще участва във филма с нови кадри с негово участие, но според \"Гардиън\" през последните няколко месеца той е бил мистериозно мълчалив по темата, така че и това не е изключено като вариант. Въпреки многото въпросителни около сюжета и развитието на филма един от най-големите въпроси остава дали всъщност El Camino ще успее да покрие очакванията, завишени от успеха на сериала, превърнал се в хит по време на излъчването му и спечелил 2 награди \"Златен глобус\" и шест \"Еми\". Един от образите в поредицата - този на адвоката, успешно бе доразвит в отделен сериал на име Better Call Saul, което показва, че явно има какво още да се извлече от сюжета. Друг плюс, който \"Гардиън\" също изтъква, е, че филмът ще се появи нито прекалено скоро, нито пък прекалено далеч от финала на сериала. Остава да се види резултатът.", "date": "2019.09.25", "title": "Видео: Завръщането на Breaking Bad като игрален филм"}
{"url": "https://www.dnevnik.bg/biznes/2019/09/25/3967939_bulgariia_se_sustezava_s_oshte_2_durjavi_za_goliama/", "text": "Една от най-големите южнокорейски компании в момента проучва България и още две държави за инвестиция, като тази инвестиция е над 1.5 млрд. евро. Това каза пред журналисти министърът на икономиката Емил Караниколов, цитиран от агенция \"Фокус\". Той е в делегацията на премиера Бойко Борисов, която от днес е в Южна Корея. Министърът отказа да посочи имената на компаниите потенциални инвеститори, тъй като не сметна за коректно да коментира такъв тип информация. \"Говорим за батерии за електрически автомобили. Те могат да бъдат за редица компании. Компанията, която проверява България, работи с всички големи компании\", обяви той. \"Асфалтът наистина не се яде, но която и да е компания, дори и тези, които ни проучват в момента, те искат инфраструктура. Затова България отделя такъв голям бюджет. Без инфраструктура няма да дойдат компании, а без тях няма да можем да задържим работната сила и децата си в родната им страна\", обяви още Караниколов. Водената от премиера делегация посети Центъра за научноизследователска и развойна дейност на компанията Hyundai Motor Group. След това премиерът коментира пред журналисти, че очакванията му са отношенията с Южна Корея да се развиват на по-високо ниво, като заяви, че интересът от корейска страна към инвестиции в България е голям. Той посочи преговорите за реализиране на завод на \"Фолксваген\" (повече по темата  тук ) на българска територия като добра реклама за страната в световен мащаб. Борисов посочи, че към България интерес имат и други южнокорейски компании, като също отказа да цитира точни имена, за да не навреди това на процеса на инвестициите.  Премиерът отбеляза, че решенията на компанията \"Хюндай\" се взимат от членовете на бордовете, и изрази надежда, че \"ще продължим да имаме успех в разговорите\".      Той посочи, че при посещението в иновационния завод \"страната ни е представила офертите си\". \"Те бяха в България, ние – тук\", заяви премиерът Борисов и уточни, че ако накрая \"се харесаме и е взаимно изгодно\", ще бъде положено началото на партньорство. \"Но и сега правим доста неща за \"Хюндай\" в България\", допълни министър-председателят. \"България е известна със заводите си в автомобилостроенето. Страната ни е прекрасна дестинация, с много добро качество, с много добри възможности\", заяви Борисов пред медиите, вероятно имайки предвид множеството заводи за автомобилни компоненти. Според Борисов са възможни инвестиции от Корея в производството на батерии, акумулатори, в иновации и \"по отношение на суперкомпютъра, който от догодина ще е в България\" (повече по темата четете  тук ). \"Много добре познават България, останах приятно впечатлен\", изтъкна Бойко Борисов. Той припомни, че след като през 2017 г. премиерът на Република Корея е бил в България, доста се е увеличил стокооборотът между двете държави. \"Страната ни е привлекателна за инвестиции не само в машиностроенето, но и в сферата на туризма\", добави българският министър-председател. По разказа му целият Център за научноизследователска и развойна дейност на Hyundai Motor Group е бил с български знамена, надписи, дори на полицейските коли и мотори, което е ярък знак за отношението към страната. \"Стабилността в България се отчита, така че да бъдем търпеливи, нещата с инвестициите ще станат\", посочи премиерът Борисов, цитиран от пресслужбата си.", "date": "2019.09.25", "title": "България се състезава с още 2 държави за голяма корейска инвестиция"}
{"url": "https://www.dnevnik.bg/politika/2019/09/25/3967978_ivancheva_objalva_otkaza_za_registraciia_za_mestniia/", "text": "Кандидатът за кмет на София Десислава Иванчева (издигната от \"Християндемократическа партия на България\") ще обжалва  решението на Общинската избирателна комисия  (ОИК) в София, с което ѝ бе отказана регистрация за участие в местните избори на 27 октомври. \"Действително има решения на ОИК - София, с отказ за регистрации. Но тези решения не са окончателни и подлежат на обжалване\", написа Иванчева в профила си във фейсбук. \"Категорично заявяваме, че не сме целели отказ от регистрация, защото се страхуваме да участваме в изборите. Точно обратното - обжалваме в законоустановения тридневен срок\", пише още тя. По-рано ОИК отказа регистрация на Иванчева с мотива, че документите ѝ са подадени 7 минути след края на определения за това срок (17 часа на 24 септември), както и че част от тях не са били структурирани в Excel, каквото е изискването. Иванчева, която днес не бе открита по телефона за коментар на решението на ОИК, пише в социалната мрежа, че \"нашите представители се регистрираха навреме в 16:45\". Бившият кмет на столичния район \"Младост\" Иванчева е под домашен арест, след като на първа инстанция  беше осъдена от Специализирания наказателен съд   за поискан подкуп . На изборите за Европейски парламент, където участва като независим кандидат, тя спечели 1.55% от гласовете, изпреварвайки парламентарно представени и участващи в управляващата коалиция партии като \"Атака\" и НФСБ.", "date": "2019.09.25", "title": "Десислава Иванчева обжалва отказа за регистрация за местния вот"}
{"url": "https://www.dnevnik.bg/sport/2019/09/25/3967821_uefa_shte_zasadi_600_hiliadi_durveta_v/", "text": "Европейската футболна федерация (УЕФА) ще засади 600 хиляди дървета в 12 страни като задължение към опазване на околната среда преди  Евро 2020 . От организацията съобщиха, че целта е да се намалят вредните емисии във въздуха, които ще бъдат създадени от пътуванията около европейското първенство догодина. Шампионатът на Европа през 2020 г. ще отбележи 60 години от създаването на УЕФА и по тази причина първенството ще се  проведе в 12 държави . Сред градовете домакини са Дъблин, Баку, Лондон, Санкт Петербург и други. Новият формат ще доведе до много повече пътувания за феновете, официалните лица и играчите. Според президента на УЕФА Александър Чеферин от всичко това ще пострада природата, а целта на УЕФА е да я опази. Словенецът добави, че УЕФА е започнала партньорство с организацията \"Южен полюс\" за намаляване на вредните емисии. Според първоначалните проучвания пътуванията около Евро 2020 ще доведат до отделяне на 405 хиляди тона въглеродни емисии в атмосферата. \"УЕФА се отнася много сериозно към своите задължения и борбата с въглеродните емисии. Нашето партньоство с \"Южен полюс\" ще ни позволи да създадем нови стандарти за възобновяеми енергийни източници, които ще имат траен ефект върху планетата\", каза Чеферин. УЕФА ще засади по 50 хиляди дървета във всяка от 12-те страни - домакини на европейското.", "date": "2019.09.25", "title": "УЕФА ще засади 600 хиляди дървета в страните - домакини на Евро 2020"}
{"url": "https://www.dnevnik.bg/sviat/2019/09/25/3967695_demokratite_zapochat_razsledvane_za_impiichmunt_na/", "text": "Камарата на представителите на САЩ ще започне разследване дали има достатъчно основания президентът Доналд Тръмп да бъде подложен на импийчмънт - процедура за отстраняване от власт заради сериозно нарушаване на законите на страната, която не е завършила успешно нито веднъж в историята на страната. Новината съобщи председателят на долната камара Нанси Пелоси, която изреди няколко нарушения на закона - според нея - както от страна на президента, така и на директора на националните разузнавателни служби Джоузеф Магуайър, който отказва да предаде на конгресмените твърдения на информатор. В четвъртък той трябва да свидетелства през Комисията по разузнаването в Конгреса. Но тя не изчака това изслушване и инструктира шестте ресорни комисии в Камарата да започнат да проверяват дали и в каква степен Тръмп е нарушил конституционните си задължения. Към момента на изявлението ѝ за процедурата има официално подкрепа от 163-а демократи при нужни поне 218 конгресмени за продължаване с импийчмънт. Решението се взема с обикновено мнозинство в долната камара, а крайното гласуване е в доминирания от републиканци Сенат, където за отстраняване от власт са нужни поне две трети от гласовете.. Причината са подозренията, че той е поискал от друга държава да се намеси в американските избори, като предостави данни за очерняне на политическия му противник и бивш вицепрезидент Джо Байдън. Предполага се, че това е станало в телефонен разговор в края на юли между Тръмп и новоизбрания украински държавен глава Владимир Зеленски. Малко преди това президентът, който отрича да е имало нещо подобно, обяви, че в сряда ще бъде публикувана разсекретената и нередактирана стенограма на този разговор. Според медийни публикации информатор е уведомил Главния инспектор на разузнаването, че Тръмп е поискал Украйна да разследва сина на Байдън, който членуваше в борда на частна газова компания. Дни преди това президентът е замразил отпускането на близо 400 млн. долара военна помощ за страната, одобрена още през септември от Конгреса. Днес Тръмп заяви, че е замразил средствата, защото искал и от Европа да дават повече в помощ на Киев. Но ако се докаже връзка между блокирането на парите и натиск над Зеленски, има вероятност това да бъде оценено като шантаж. Нанси Пелоси месеци наред сдържаше натиска на конгресмените демократи да започне разследване за импийчмънт. Тя вероятно не е виждала достатъчно основателен и силен казус, съобразява се, че Сенатът се контролира от опонентите републиканци и не е искала да дава на Тръмп терен за яростен политически сблъсък, който може би той дори търси точно в годината на президентските избори. Разследването може да приключи с решение, че няма основание да започва процедура за отстраняване на президента от власт. Съгласно Конституцията на САЩ това може да стане при доказване на \"тежки престъпления и злоупотреби\", а гласуването в Сената има по-скоро политическа, отколкото правна логика.", "date": "2019.09.25", "title": "Демократите започват разследване за импийчмънт на Тръмп"}
{"url": "https://www.dnevnik.bg/evropa/2019/09/25/3967494_evropa_se_nujdae_ot_uvajavani_i_uvereni_prepodavateli/", "text": "                         На срещата в четвъртък Тибор Наврачич - комисар по въпросите на образованието, културата, младежта и спорта, ще представи изданието за 2019 г. на \"Обзор на образованието и обучението\" - основната ежегодна публикация на Комисията в тази област. Образованието заема отново челно място в политическата програма на Европейския съюз. И има защо да е така — то е жизненоважно за поддържането на конкурентоспособността на нашата икономика и е от решаващо значение за изграждането на сплотено и справедливо общество. Радвам се, че това вече е широко признато, както и че сме предприели всички необходими стъпки, за да може европейското сътрудничество в тази област да мине на съвсем ново равнище. Заедно с държавите членки Европейската комисия е поставила стабилна основа за установяването на истинско европейско пространство за образование: чрез стимулирането на ученето в чужбина и укрепването на ключови умения като предприемаческите и цифровите умения, чрез насърчаването на взаимното признаване на дипломи, изучаването на чужди езици и образованието и грижите в ранна детска възраст, както и чрез укрепването на общите ценности и приобщаването. Новата \"Инициатива за мрежи от европейски университети\" вече открива нови възможности пред студентите и висшите учебни заведения. Амбициозен проект като този за европейското пространство за образование се нуждае от подобаващо финансиране. Ето защо Комисията предложи да удвои средствата за програмата \"Еразъм\" в следващия дългосрочен бюджет на ЕС за периода 2021—2027 г., така че много повече хора да могат да се възползват от нея. Европейското пространство за образование е стъпката, от която ЕС се нуждае, за да посрещне предизвикателствата на XXI век, да осигури възможности за всички и да се възползва оптимално от своя най-ценен актив — таланта на хората. Горд съм, че участвах в оформянето му. Успехът обаче зависи най-вече от фактор, който често се пренебрегва — преподавателите, тяхната мотивация и представата, която имат за себе си. Ако няма уважавани и уверени преподаватели, европейското пространство за образование няма да доведе до очакваните от нас резултати. Трябва да разберем как се чувстват и от какво се нуждаят, за да можем да предложим ефективни мерки за справяне с предизвикателствата, пред които са изправени. Според последното издание на обзора на образованието и обучението от 2018 г. България провежда реформи в образованието на всички равнища, тъй като това е политически приоритет. Българските власти са положили много усилия за увеличаване на заплатите на учителите, но някои предизвикателства остават. В България преподавателският състав е сред най-бързо застаряващите в ЕС. Добрата новина е, че по отношение на наставническото обучение бе поставен приоритет върху програмите за непрекъснато професионално развитие на учителите. От януари 2018г. разходите на учителите за пътуване до работното място и за настаняване в отдалечени и планински райони подлежат на възстановяване. България е поставила и приоритет върху обучението на учителите в областта на цифровите умения. Ще разполагаме със стабилни насоки в обзора на образованието и обучението за 2019 г., който ще представя и ще обсъдя на Втората европейска среща на върха по въпросите на образованието, която ще се състои в Брюксел на 26 септември. Това се дължи на факта, че тази година ключовата годишна публикация на ЕС, която обобщава състоянието на образованието в държавите членки, е посветена на учителската професия. Благодарение на включването и анализирането на резултатите от международното проучване на ОИСР за учителите и ученето в обзора е представена ценна информация за това как учителите оценяват сегашното си положение и как виждат бъдещето си. Най-важното е, че от него става ясно, че учителите искат да разполагат с повече и по-добро обучение, за да посрещнат социалните и технологичните предизвикателства, пред които са изправени. Едно от тези предизвикателства е извличането на максимални ползи от новите технологии, като едновременно с това се съзнава вредата от тях. Друго предизвикателство е свързано с подпомагането на учителите да се справят с трудностите на преподаването в многообразни в културно отношение класни стаи. На второ място, учителите търсят признание. Според проучването едва 18% от тях имат усещането, че останалата част от обществото цени тяхната професия. Освен увеличаването на възнагражденията, които като цяло продължават да са ниски, повишаването на престижа и авторитета на учителите е задължително, а не пожелателно. В обзора се посочва също така недостигът на учители в няколко държави членки, особено по предмети, свързани с науките, технологиите, инженерните науки и математиката. В него се споменават и други неотложни социални проблеми. От колко учители за колко ученици ще се нуждаем в бъдеще? Това е въпрос, с който трябва да се заемат създателите на политики, особено предвид застаряването на нашите общества и обезлюдяването на селските райони. В продължение на осем години обзорът на образованието и обучението играе важна роля за провеждането на реформи в областта на образованието в държавите членки. Посланието в настоящото му издание е ясно — увереността на преподавателите и признаването на тяхната роля са предпоставка за осъществяването на амбициозни реформи. Наш дълг е да им осигурим централно място в европейското пространство за образование.", "date": "2019.09.25", "title": "Европа се нуждае от уважавани и уверени преподаватели"}
{"url": "https://www.dnevnik.bg/bulgaria/2019/09/25/3967561_izborni_sblusuci_koi_sreshtu_kogo_shte_igrae_za/", "text": "След като преди четири години ГЕРБ спечели кметските места в 23 областни града, на местните избори в края на октомври в немалка част от големите градове управляващата партия ще бъде изправена пред по-сериозно изпитание, за да успее да запази позициите си. Формацията ще трябва да се конкурира, от една страна, с опозицията, от друга – със силни местни претенденти, и на трети фронт – с доскорошни \"свои\" или с партньори. Това показват първите социологически сондажи за вота и вече обявените кандидати за кметските постове по места. Часове след като изтече срокът за регистрация на кандидат-кметовете и листите с претенденти за общински съветници, за ГЕРБ изглеждат сигурни победите в Бургас, Стара Загора и Велико Търново, а за ДПС - в Кърджали. БСП ще разчита на пробив в Ямбол, а СДС ще се надява на нов мандат на сегашния кмет в Плевен. Като се има предвид последното проучване на агенция \"Алфа рисърч\", според което над  47.3% от хората с право на глас биха искали нов кмет,  а най-критично са настроени избирателите в големите градове, на останалите места се очертават сериозни сблъсъци. София с перспектива за балотаж За спечелилата през 2015 г. в столицата още на първи тур с 60.17% Йорданка Фандъкова този път първите прогнози сочат, че пътят към нов мандат минава през балотаж. Поръчаните в щаба на ГЕРБ-София анализи сочат, че сега формацията може да остане с около 25 общински съветници в София, което е с пет места по-малко от досегашните. Най-сериозен опонент на Фандъкова според проучванията се очертава независимият кандидат и доскорошен омбудсман Мая Манолова, подкрепена от БСП, Движение \"България на гражданите\", АБВ и др. Неофициално \"Дневник\" научи от източници в ДПС, че и партията с почетен председател Ахмед Доган също обмисля подкрепа за Манолова. Още не е известно дали тя ще бъде официално обявена, както и дали ще е от началото на кампанията или при евентуален балотаж. Десните избиратели в столицата имат избор за първия тур между кандидатите на \"Демократична България\" - арх. Борислав Игнатов, и на \"Спаси София\" - Борис Бонев. Ако никой от двамата обаче не достигне до втория тур, на балотажа столичните привърженици на десницата ще са изправени пред сериозно предизвикателство за кого да дадат гласа си. В нишата на националистите ВМРО залага на традиционния си претендент за всякакви избори Ангел Джамбазки, който в момента е евродепутат, а до 2014 г. беше общински съветник в столицата. В надпреварата се включи и лидерът на \"Атака\" Волен Сидеров, който обяви кандидатурата си в последния възможен ден. Кандидатите за кметския стол в София могат да достигнат 15. Окончателният списък от имена ще излезе в следващите дни, когато общинските избирателни комисии потвърдят кои са регистрираните. Пловдив ще има нов кмет През 2015 г.  се наложи Административният съд в Пловдив да се произнесе с решение  кой е законно избраният кмет на града. И потвърди избирането на кандидата на ГЕРБ Иван Тотев. Жалбата срещу избора беше от останалия втори Славчо Атанасов, който загуби с малко над 1000 гласа. \"Вечер си лягам кмет, нещо става през нощта с броенето, сутринта вече съм втори\", коментира наскоро Атанасов. Сега той отново ще види като какъв ще си легне и какъв ще стане, тъй като отново ще се кандидатира за поста, издигнат от ВМРО и НФСБ. Славчо Атанасов бе кмет на Пловдив от 2007 до 2011 г. от ВМРО, а сега е депутат от НФСБ. Срещу Атанасов ГЕРБ този път няма да заложат на Иван Тотев, към когото в партията имаха много критики и който обяви, че няма да се кандидатира за нов мандат, след като неофициално разбра, че няма да бъде подкрепен от ГЕРБ. Сега управляващите залагат на областния управител Здравко Димитров. БСП издига директора на Езикова гимназия \"Пловдив\" Николай Радев, а - \"Демократична България\" адвоката Атанас Костов, който е специалист по право на интелектуалната собственост. По традиция в надпреварата за Пловдив участва и Дани Каназирева – адвокат, общински съветник от \"Съюз за Пловдив\". Бургас и Варна изглеждат с предизвестено решение Сравнително безпроблемни за управляващите се очертават изборите в големите морски гадове Бургас и Варна. Във Варна за трети мандат от името на ГЕРБ се явява кметът Иван Портних. След скандали във Варна БСП издигна за кандидат за кмет депутата и бивш министър на образованието Анелия Клисарова, макар че местните социалисти искаха да подкрепят лидера на партия \"Възраждане\" Костадин Костадинов. Политици от партията прогнозираха, че не е изключено това да доведе до отлив на гласове от лявата кандидатура към Костадинов, който ще се яви от името на партията си. Според някои местни политици той има шансове срещу Портних. Кандидат на ВМРО е хирургът д-р Николай Евтимов, а на НФСБ - бизнесменът Димитър Карбов. И в Бургас ГЕРБ залага на дългогодишния си кмет Димитър Николов, когото издигна за четвърти мандат. Срещу него за момента не се вижда много сериозна конкуренция. Кандидати за кмет са не твърде известният депутат Николай Тишев от БСП, Живко Табаков от \"Движение България на гражданите\", Иво Баев от \"Демократична България\" и д-р Бойко Миразчийски от НФСБ. Коалиции в Плевен и Монтана, но не и в Добрич На предишните избори един от малкото пробиви в областни градове беше за Реформаторския блок, които в Монтана подкрепиха с коалиция \"Заедно за Монтана\" Златко Живков. Тогава Живков взе 54 на сто от гласовете и остави претендента на ГЕРБ на второ място с подкрепа под 25 на сто. Сега управляващите играят на сигурно - отказаха се от своя номинация и заедно със СДС издигат Живков за рекорден шести мандат. В Плевен обаче двете партии, които са в предизборно споразумение, ще имат отделни кандидати за първия тур. Уговорките им са да се подкрепят взаимно на балотажа. Плевен също е сред \"сините\" завоевания от 2015 г., когато Георг Спартански, издигнат от местна коалиция и подкрепен от коалиция Реформаторски блок, ВМРО и др., стана кмет. Спартански спечели на втори тур срещу дотогавашния кмет Димитър Стойков (ГЕРБ). Сега Спартански е издигнат от инициативен комитет, а зад него застава обща листа с кандидати за общински съветници на \"Демократична България\", СДС и БЗНС. ГЕРБ номинира областния управител на Плевен Мирослав Петров. БСП издигна Илиян Йончев – общински съветник, ръководител \"Секретариат, европейски програми и проекти\" в Медицинския университет в Плевен. Добрич също беше сред областните градове, в които десните победиха през 2015. До пролетта СДС даваше заявки, че ще подкрепи Йордан Йорданов за нов мандат. Впоследствие след спор между структурите на партията и Йорданов дали той е станал или не е станал член на СДС, както и след заявката на кмета, че няма да е партиен член, формацията реши да не застава зад него за още един мандат. Сега Йорданов се кандидатира пак, издигнат от местна коалиция \"България на гражданите\", в която влизат - освен едноименната партия - НДСВ, \"Глас народен\" и други. ГЕРБ залага на Надежда Петкова - общински съветник, зам.-кмет по икономическите въпроси в периода 2007 - 2015 г. В ръководството на партията са недоволни от досегашното представяне и мобилизация на местните структури и след евроизборите Борисов изрично поиска сериозна промяна в тази насока. Кандидатът на БСП за кмет на Добрич е безпартийният Георги Петков, управител на фирма в селскостопанския сектор, а на ДПС - общинският съветник арх. Нежля Ганева. Неизвестност в Русе В Русе напрежението за ГЕРБ идва по-скоро по вътрешнопартийна линия, отколкото заради сериозна конкуренция. Управляващите издигат Диана Иванова, която е директор на Професионалната гимназия по облекло в града. До средата на лятото местните структури на ГЕРБ искаха претендент за още един мандат да е досегашният кмет и доскорошен лидер на русенската организация на партията Пламен Стоилов. Той получи и основния брой номинации за поста. Централата обаче избра друг подход и освен нов кандидат смени и лидера на местната структура. Безпрецедентно членовете на ГЕРБ-Русе не се съгласиха безмълвно с решенията в София и излязоха с декларации в подкрепа на Стоилов. Впоследствие той си направи отвод и обяви, че няма да се кандидатира, като даде да се разбере, че го прави, тъй като няма достатъчно подкрепа на централно ниво. Сега предизвикателството е дали ГЕРБ ще успее да убеди членовете и симпатизантите си да подкрепят Диана Иванова. Кандидат на БСП за кмет на Русе е депутатът Пенчо Милков, който е бил адвокат в града. \"Демократична България\" издига Деана Тонева, която е мениджър в голяма застрахователна компания. ВМРО и НФСБ имат обща кандидатура - Галин Григоров, който е областен управител. Бившият кмет на Русе Елеонора Николова ще се включи отново в изборната надпревара 17 години след като спечели кметския пост в града Тя е издигната от местна коалиция, в която влизат СДС, Съюзът на свободните демократи (основан от Стефан Софиянски през 2001 г.), Движение \"България на гражданите\" с лидер Димитър Делчев, БНД на Борислав Великов (което се формира през 2007 г. от отцепили се от НДСВ депутати) и \"Движение 21\" на бившия депутат от БСП Татяна Дончева. В кариерата си Николова има спечелени частични местни избори през 2002 г и редовни на следващата година като независим кандидат, подкрепен от СДС и още 17 десноцентристки формации. Тя остана на мястото две години, след което стана депутат от СДС, а още две години след това напусна партията и създаде своя - Европейски демократичен път, заедно с Димитър Абаджиев и Мария Капон. До пролетта на 2018 г. Николова работеше в Центъра за борба с корупцията, известен като БОРКОР, който се вля в новата мегаагенция за борба с корупцията (КПКОНПИ). Велико Търново - още веднъж от същото След като дългогодишният \"втори\" и \"дясна ръка\" на Борисов в ГЕРБ – Цветан Цветанов, беше свален от всички партийни позиции, очакванията бяха за промени и в дългогодишния му избирателен район Велико Търново. Такива обаче не настъпиха. Общинската организация на ГЕРБ единодушно издигна кандидатурата на настоящия кмет Даниел Панов за трети мандат и за водач на листата за общински съветници, а централата я одобри безпроблемно. Срещу Панов застават двама депутати - Весела Лечева от БСП и Милен Михов от ВМРО. И двамата влязоха в настоящото Народно събрание от търновския район, но предстои да покажат дали могат да се съревновават по популярност с кмета. По традиция сред кандидатите, които нямат никакви шансове, но винаги участват в кметските избори във Велико Търново, е Димитър Маринов, известен като Митьо Пищова. Хасково – областният управител срещу бившия кмет От ГЕРБ свалиха доверието си от кмета в Хасково Добри Беливанов покрай т.нар. кумгейт, в който бе засегнат бившият вече депутат от ГЕРБ Делян Добрев. И издигнаха областния управител Станислав Дечев. Добри Беливанов обаче отказа да се оттегли от политическата сцена и реши сам да играе за нов мандат с подкрепата на Съюза на свободните демократи. Ямбол - надеждата за пробив на БСП И кметът на Ямбол Георги Славов ще поиска подкрепата за четвърти мандат, но вече като независим кандидат. Изпълнителната комисия на ГЕРБ посочи друг кандидат за кмет на Ямбол - областния управител Димитър Иванов. Причината беше, че на европейските избори през май управляващата партия, чийто областен координатор беше Георги Славов, претърпя сериозно поражение от БСП, а срещу него негодуват неправителствени организации, които го обвиняват в злоупотреба с евросредства по различни проекти. В отговор на отказаната подкрепа Славов напусна партията и ще опита да мобилизира привърженици срещу номинацията на бившите си съпартийци. Социалистите номинират Катя Георгиева – председател на местната организация на БСП. Партийните им анализи сочат, че Ямбол ще бъде една от възможностите за пробив след успеха на евроизборите и заради проблемите разнобоя при ГЕРБ. Кърджали и Стара Загора: без интрига Засега не се очертават сериозни интриги и размествания на кметските позиции в Кърджали и Стара Загора. В Кърджали, където традиционно най-силно се представя ДПС, очаквано за пети мандат се кандидатира Хасан Азис. ГЕРБ ще играе с областния управител Никола Чанев, а БСП - с областния председател на партията Милко Багдасаров, който участва на почти всички избори в града от името на левицата, но досега не е печелил. В Стара Загора сегашният кмет от ГЕРБ Живко Тодоров ще се състезава за трети мандат. Проф. Иван Върляков - изпълнителен директор на РАО \"Тракия\" и преподавател в Тракийския университет, е кандидат на БСП. Пазарджик - вечният кмет срещу пожарникар №1 За четвърти мандат на поста в Пазарджик ще се бори досегашният кмет Тодор Попов, подкрепен от коалиция \"Новото време\". Около името му неведнъж е имало скандали - най-шумните бяха около луксозната му къща му в Паталеница и след убийството на началника на кабинета му Татяна Стоянова в началото на 2015 г. На предишните местни избори седмичникът \"Капитал\" отчете, че  Попов е спечелил безапелационно всички секции, в които година по-рано - на парламентарния вот, ДПС е регистрирал пълна победа . Пазарджик е избирателният район на депутата от движението Делян Пеевски. ГЕРБ залага на Иван Панайотов, доскорошен шеф на Регионалната противопожарна служба, който се пенсионира през август след 36-години в пожарната. В началото на 2019 г. той беше обявен за \"Пожарникар на годината\". Издигнат от коалиция и с подкрепата на БСП, за втори път на местни избори излиза бизнесменът Благо Солов. Претендент за поста е и областният председател на АБВ Атанас Шопов.", "date": "2019.09.25", "title": "Изборни сблъсъци: кой срещу кого ще играе за кметския пост в големите градове"}
{"url": "https://www.dnevnik.bg/sviat/2019/09/25/3967477_strogo_sekretno_-_tainite_protokoli_na_shtazi_ot_1989_g/", "text": "                         \"Строго секретно!\" пише на леко пожълтелия лист хартия от 8 октомври 1989, описващ \"настоящото вътрешнополитическо положение в ГДР\". Само ден по-рано комунистическият режим под ръководството на държавния и партиен лидер Ерих Хонекер отбелязва 40-годишнината от основаването на ГДР. Но не за празненствата става дума в доклада на Министерството за държавна сигурност (Щази). Точно обратното - то се опасява, че \"социалистическият държавен и обществен ред в ГДР е сериозно застрашен\". Само месец по-късно се вижда колко оправдана е тази загриженост: На 9 ноември пада Берлинската стена. Краят на ГДР е вече само въпрос на време - до германското обединение на 3 октомври 1990 г. не минава и година. А \"Щази\" остава в историята - институцията се разпада под натиска на правозащитниците и масовите протести. Ирония на съдбата: тайните доклади на \"Щази\", изпращани до Германската единна социалистическа партия (ГЕСП), почти предричат задаващия се край на режима. Въпросните доклади от 1989 година бяха публикувани наскоро под заглавието \"ГДР под погледа на Щази\". Районното управление на \"Щази\" в Лайпциг - \"извън строя\" В \"Информация № 519/89\" от 5 декември 1989 подробно е описано как около 50 опозиционни дейци нахлуват в районното управление на \"Щази\" в Лайпциг и блокират всички \"невралгични точки\". В резултат на това службата на \"Щази\" прекратява работа. Акцията се провежда от различни опозиционни и правозащитни групировки като \"Инициатива мир и човешки права\", \"Нов форум\", \"Демократичен пробив\". Техните имена все по-често се появяват в докладите на \"Щази\" през есента на 1989. Главните действащи лица са описани в характерния за \"Щази\" жаргон. Ставало дума само за \"познати на властта реакционно настроени църковни дейци и други враждебни опозиционни сили\". Сред тях е например Петер Грим, един от основателите на \"Инициатива мир и човешки права\" и редактор на нелегалния вестник \"Граничен случай\". Ключово преживяване за Грим, който тогава е на 24 години, е начинът, по който властите в ГДР реагират на бруталното смазване на демократичното движение в Китай: управляващите в Източен Берлин демонстративно се солидаризират с комунистите в Пекин.      \"Виждаше се, че ситуацията ескалира, а власт, която действа ирационално, е непредсказуема\", казва Грим 30 години по-късно. Страхът, че властите в ГДР биха могли да действат също така брутално, както тези в Пекин, става съвсем реален през 1989. Отговарящият за Дрезден политик от ГЕСП Ханс Модроу явно също предусеща тази опасност. В Западна Германия се надяват, че Модроу би могъл да даде тласък на демократичните реформи в ГДР по примера на тогавашния шеф на Кремъл Михаил Горбачов. И наистина Модроу е този, който само четири дни след падането на стената поема нов курс вече като правителствен ръководител на ГДР. Правозащитниците, участващи в т.нар. Кръгла маса, принуждават Модроу да включи и опозиционери в своя кабинет. Това става през февруари 1990. Опитът на Модроу да спаси \"Щази\", като я преименува в \"Служба за национална сигурност\", пропада. 9 ноември 1989 \"Щази\" - службата, която в продължение на 40 години е всемогъща, в крайна сметка е пометена от събитията и не успява да спомене и дума за отварянето на границата на 9 ноември 1989 г. Историчката Даниела Мюнкел и до днес не може да си обясни този изумителен пропуск на иначе педантично водените донесения на \"Щази\" от 1989 г. Едно от възможните обяснения е, че просто не е имало какво повече да се докладва, тъй като падането на стената тогава се предава на живо по телевизиите в целия свят. През ноември 1989 \"Щази\" е била заета единствено с грижата по собственото си оцеляване, казва Даниела Мюнкел. Напразните ѝ усилия намират отражение и в докладите на Министерството за държавна сигурност. След като стената вече от пет дни е отворена, в един от докладите за \"настоящото положение\" \"Щази\" дори си прави самореклама: \"В разнообразните дискусии служителите на Министерството за държавна сигурност изразяват своята воля и своята готовност да окажат активна подкрепа на курса на промени и да подпомогнат възстановяването на доверието между партията и народа\", се казва там. За това обаче вече е твърде късно. Промените са необратими. Историчката Даниела Мюнкел обобщава нещата така: \"В първата половина на 1989 \"Щази\" все още държи всичко под контрол\". Това се променя, когато опозицията в ГДР се превръща в масово движение. Министерството за държавна сигурност започва да прави опити да спаси каквото може. А накрая се превръща в \"летописец на собствената си гибел\".", "date": "2019.09.25", "title": "\"Строго секретно\" - тайните протоколи на \"Щази\" от 1989 г."}
{"url": "https://www.dnevnik.bg/sviat/2019/09/25/3967578_v_kuba_niama_sapun_zashtoto_niama_gorivo_otkoga_i/", "text": "В Куба няма горива – а заради това започват да липсват сапун, прах за пране и пури. Това призна министърът на вътрешната търговия г-жа Бетси Диас Веласкес в интервю за официоза в. \"Гранма\". От десетина дни Куба е изправена пред остър недостиг на горива заради  американските санкции  срещу корабите с петрол на Венецуела, която е основният доставчик на острова. Производството на пури също бе засегнато, защото основният завод на острова, разположен в Олгин, източната част на Куба, затвори заради ремонтни дейности. Когато отново заработи, не успя да пласира производството заради липса на транспорт и гориво. През уикенда по бензиностанциите се извиваха опашки, на които се чакаше часове наред. В понеделник сутринта ситуацията, изглежда, леко се бе успокоила, отбеляза АФП. Президентът на Куба Мигел Диас-Канел обеща, че в края на септември ще пристигнат танкери и ситуацията относително ще се нормализира през октомври. Кога започна недостигът От десетилетия Куба разчита на други държави за  суров петрол.  Тя внася гориво и за да задоволи потреблението на индустрията, летищата и бензиностанциите, което е около 145 хил. барела на ден. Доставките обаче започнаха да не стигат, след като основният партньор на Куба –  Венецуела, намали износа си  още през 2016 г. с влошаването на икономическата криза. Договор от 2000 г. между двете страни позволява на Куба да плаща за петрола с услуги – от здравни до консултантски. До 2015 г. Каракас снабдяваше Хавана с около 90 хил. барела суров петрол и гориво дневно. Но първите санкции на САЩ срещу Венецуела влошиха положението на петролната индустрия. Междувременно през 2017 г. Куба произвежда само 51 хил. барела суров петрол дневно, показват последните налични държавни данни. Защо нещата се влошиха изведнъж През януари администрацията на Доналд Тръмп забрани на американски фирми да продават гориво на венецуелската държавна петролна компания  PDVSA , както и да търгуват с долари с нея. През юни бяха санкционирани и кораби, движещи се между Венецуела и Куба, както и държавната компания Cubametales, която получава венецуелския петрол. Това затрудни превоза като цяло. А Куба внася не само него, а и бензин, дизел, лубриканти и газ за готвене. Има ли доставки изобщо Да, но в по-малък размер. Венецуела е пратила тази година 55 300 барела суров петрол и гориво дневно, което е под средното за последното десетилетие. В същото време на PDVSA ѝ се налага да внася рафинирано гориво за вътрешния пазар. Какво прави Куба Градският транспорт се движи по-рядко, индустриалното производство също беше ограничено, за да може да се гарантират снабдяването на болниците и доставките на храна. Правителството призова хората да използват дневна светлина максимално и  да разчитат на животинска сила  вместо на автомобили. Засега големи спирания на тока няма.", "date": "2019.09.25", "title": "В Куба няма сапун, защото няма гориво: откога и защо"}
{"url": "https://www.dnevnik.bg/sviat/2019/09/25/3967572_maduro_gostuva_na_putin_v_truden_moment/", "text": "Без подписи, но в момент на необичайно за последните месеци напрежение в Латинска Америка, ще премине срещата на президентите на Русия и Венецуела днес. Прессекретарят на Кремъл Дмитрий Песков заяви, че държавният глава Владимир Путин и оглавяващият чавистките власти Николас Мадуро, чийто мандат се оспорва от опозицията, ще обсъдят \"различни аспекти на двустранното сътрудничество\", ще говорят на четири очи и останалата част от делегацията ще проведат работен обяд. Ще бъде обсъден обаче и въпрос, събудил притеснението на управляващите в Каракас. Опасен повод \"Разбира се, ще бъдат обменени мнения по регионални въпроси, преди всичко ибероамерикански въпроси и директната намеса на трети страни в тях\", каза Песков пред руски журналисти. Говорителят на Путин не навлезе в подробности, а самият Мадуро ограничи описанието на визитата до \"укрепване на двустранните връзки\" и поредица от икономически срещи. В последните дни обаче в кулоарите на ООН бяха направени първите стъпки за активирането на Междуамериканския договор за взаимопомощ. Документът дава възможност за действия срещу хора, свързани с режима на Мадуро, замесени в изпиране на средства и възможност за залавяне, наказания и санкции. На заседанието си държавите, подписали договора - почти всички американски - обявиха чавистките власти за замесени в наркотрафик и отговорни, че подслоняват във Венецуела паравоенни организации и групировки. Москва се опасява, че мярката може да отвори по-сериозен конфликт. Русия твърдо зае страната на Мадуро в ситуацията, възникнала тази година, в която десетки държави признаха председателя на парламента Хуан Гуайдо за законен президент. Още отпреди това двете страни си сътрудничат в сигурността и отбраната. Миналата година след последната визита на Мадуро в Русия два руски стратегически бомбардировача бяха изпратени във Венецуела и това доведе до остра размяна на реплики между Москваи Вашингтон. Особеният договор  Междуамериканският договор за взаимопомощ (TIAR) обединява почти всички страни на континента - без Канада, Гаяна, Суринам и Френска Гвиана - при създаването си през 1948 г. Впоследствие от сключения през 1948 г. договор се оттеглят няколко държави, сред тях Мексико, Куба и Боливия. Според венецуелски представители, цитирани от телевизия \"Франс 24\", военни аспекти на договора не са били обсъждани. Същевременно основен принцип в документа е, че атака срещу една от държавите трябва да се счита за атака срещу останалите. Затова венецуелското издание \"Ел Насионал\"  отбелязва , че с решението си страните от TIAR отварят вратата за намеса във въпросите на страната. От една страна, твърдението, че Венецуела подслонява чужди групировки, може да се разтълкува като акт на агресия спрямо държава от TIAR. От друга, самата Венецуела се върна в договора, от който се изтегли в началото на управлението на Мадуро през 2013 г., но по искане на Гуайдо.", "date": "2019.09.25", "title": "Мадуро гостува на Путин в труден момент"}
{"url": "https://www.dnevnik.bg/sviat/2019/09/25/3967715_kristalina_georgieva_dnes_shte_bude_odobrena_za/", "text": "Управителният съвет на Международния валутен фонд ще одобри днес Кристалина Георгиева за управляващ директор на Международния валутен фонд. Това ще стане, след като на изслушването във вторник тя е убедила членовете на борда, че е подходяща за поста, съобщи \"Ройтерс\", позовавайки се на свой източник от съвета. Гласуването е в значителна степен церемониално, а българката, подкрепена от самото начало от френския президент Еманюел Макрон, е кандидат на Европейския съюз и има негласното одобрение на САЩ, допълва агенцията. \"Тя убеди съвета, че е лидерът, от когото тази институция се нуждае, както и че е силен привърженик на мултилатералната система\", разказва източникът на \"Ройтерс\", пожелал анонимност поради това, че обсъждането на кандидатурата не е публично. Георгиева, която в момента е вторият човек в йерархията на Световната банка, става първият управляващ директор на МВФ от развиваща се икономика и втората жена начело след Кристин Лагард, която се оттегли на 12 септември. Тя има репутация на лидер, който е прям, защитава равнопоставеността на жените и се бори с климатичните промени, изброява \"Ройтерс\". Новият директор ще ръководи кредитна институция с близо 1 трилион долара, но в сложен момент за световната икономика и търговия - основно заради търговската война САЩ-Китай, ръста на протекционизма и оттеглянето на Вашингтон от редица установени международни структури. Скот Морис от Центъра за глобално развитие, казва за \"Ройтерс\", че в Световната банка Георгиева бързо е успяла да прокара промени и да постигне консенсус за увеличаване на капитала на институцията с 13 млрд. долара и реформа, съгласно която кредитирането ще се насочи от Китай и по-богатите развиващи се държави към бедните, които наистина се нуждаят от финансова и експертна помощ. \"Тя успя да събере група от много разнообразни участници и това е сила. Но не е съвсем ясно как ще управлява в оперативен план работата на фонда, в която понякога има доста критични моменти. Засега е трудно да предвидим как ще реагира на такива кризи\", допълва той. Морис, който е бивш служител във финансовото министерство на САЩ, напомня, че Георгиева вероятно ще следва модела на Кристин Лагард, която е действала не като представител на ЕС, а като защитник на интересите на институцията и на отделните държави.", "date": "2019.09.25", "title": "Кристалина Георгиева ще бъде одобрена днес за директор на МВФ"}
{"url": "https://www.dnevnik.bg/evropa/2019/09/25/3967518_kato_djuner_li_triabva_da_izglejdam_-_predstavite_za/", "text": "                         \"Казват, че не изглеждам като туркиня. Е какво, като дюнер ли трябва да изглеждам?\" Един мем, който е много популярен в социалните мрежи, вдъхнови 33-годишната турска графична дизайнерка Есра Гюлмен за една изложба в Берлин под мотото \"Не изглеждам ли като туркиня?\". \"А яздите ли камили?\" Как, по дяволите, трябва да изглежда човек, за да бъде идентифициран като турчин, като германец или като каквото и да било? - пита Есра Гюлмен, предизвиквайки берлинчани да видят многообразието от националности в своя град. Според известния турски журналист Джан Дюндар, прогонен от режима на Ердоган, младата дизайнерка била принудена непрекъснато да отговаря на нелепи въпроси като: \"Не ви ли задължават в Турция да носите фередже?\", \"Яздите ли камили?\" и \"Ядете ли свинско месо?\". От същите клишета се дразни и друга турска берлинчанка - авангардистката Ишил Егръкавук, която в интервю пред американското електронно издание \"Artbridge\" казва: \"Турската общност в Германия, създадена от т.нар. гастарбайтери, е породила много стереотипи в главите на хората. Да, аз съм от турски произход, но освен това съм американка по образование, феминистка и преподавателка в един много добър университет. И се бунтувам срещу тези стереотипи, като в същото време наблюдавам как ще реагират хората\". За предразсъдъците на германците към турците пише и Джан Дюндар в своята колонка в \"Ди Цайт\". Авторът посочва и един парадокс: никой друг в Европа не пътува толкова много до Турция, колкото германците, те виждат много турци и в своята страна и въпреки това имат предубеждения. Обяснението според Дюндар е следното: всичко зависи от това кога, защо и откъде са пристигнали в Германия тези турци. По тези показатели Джан Дюндар разделя турците в Германия на две групи: пристигналите отдавна и пристигналите наскоро. \"Параметрите\" на първата група са: пристигнали от Анадола през 60-те години на миналия век, за да работят в Германия. Докато новите турски мигранти са пристигнали през второто десетилетие на 21 век, идват главно от Истанбул и са напуснали Турция, защото искат да живеят в свобода. Авторът припомня, че трите поколения гастарбайтери постепенно са формирали своя собствена идентичност, която не е нито турска, нито германска. В Турция ги наричат \"немците\", а в Германия - турци. В действителност обаче те не са нито едното, нито другото - идентичността им е хибридна, констатира Дюндар. Рус атеист, пиещ алкохол: турци има всякакви \"В цялата тази бъркотия пристигнахме и ние: прогонените не от безработицата, а от репресиите, хората, които вече не могат да дишат в онзи авторитарен режим и се стремят към демокрация, жертвите на Ердоган, учените, журналистите, хората на изкуството, писателите\", пише по-нататък Джан Дюндар. Тези прокудени турци, от чието име говори журналистът, изпадат в странна ситуация: като \"истински турци\" не ги идентифицират нито германците, нито последователите на Ердоган. \"Дори за част от турците, пристигнали в Германия по-отдавна, които са се вкопчили в своите корени, за да се справят със сътресенията на миграцията, ние сме по-различни от \"нормалните турци\". Някои от нас се дразнят, защото го възприемат като обида. Други се гордеят, защото го чуват като комплимент\", отбелязва турският журналист. В края на колонката си Джан Дюндар пише: \"Всички онези, които робуват на стереотипите и като видят рус турчин атеист, пиещ алкохол, веднага казват \"Ама ти си много различен от турците\", би трябвало най-после да си дадат сметка за едно: не едните са по-различни от другите, а всички турци са различни помежду си. И така е много по-добре, отколкото ако всички бяха еднакви\".", "date": "2019.09.25", "title": "\"Като дюнер ли трябва да изглеждам\" - представите за турците в Германия"}
{"url": "https://www.dnevnik.bg/sport/2019/09/25/3967195_fotogaleriia_magiiata_na_pirin_ultra_2019/", "text": "Планинският  .", "date": "2019.09.25", "title": "Фотогалерия: Магията на \"Пирин ултра 2019\""}
{"url": "https://www.dnevnik.bg/sport/2019/09/25/3967717_karai_zeleno_kak_djiro_ditaliia_reciklira_73_tona/", "text": "Обиколката на Италия беше едно от най-интересните и оспорвани колоездачни състезания през годината, като се запомни с победата на еквадореца  Ричард Карапас . Извън емоциите на шосето, организаторите на Джирото RCS Sport се похвалиха и с резултатите от инициативата си за екологична устойчивост - Ride Green. По време на трите седмици, в които продължи надпреварата през май и юни, са били събрани 75 758.12 килограма отпадъци. От събраните материали са били рециклирани точно 92%, или малко над 73 тона. Докато Джирото обикаляше различните провинции на страната, организаторите приканваха отделните общини да се включват в инициативата. Сред общините, които са били най-съпричастни към проекта, са Валдаора, Торторето Лидо и Карпи, като във всяка от тях над 93% от събраните отпадъци са били рециклирани. \"Колоезденето е спорт, който постоянно се грижи за околната среда, и по-специално Джирото винаги подкрепя инициативата за екологична устойчивост. Резултатите през 2019 година доказват успеха на този проект\", каза Роберто Саламини, който е директор на маркетинга в RCS Sport. В инициативата Ride Green са събирани отпадъци в населените места, през които преминава Джирото, както и материали, изхвърляни в колоната. От една година Международният колоездачен съюз (UCI) насърчава колоездачите да изхвърлят отпадъците от храната, която приемат по време на етапи, в т.нар. Зелени зони. През февруари 2019 г. беше обявено, че UCI  увеличава и глобите за хвърлени бидони  (бутилките с течности на колоездачите) на 1000 франка.", "date": "2019.09.25", "title": "Карай зелено: как Джиро д’Италия рециклира 73 тона отпадъци"}
{"url": "https://www.dnevnik.bg/sport/2019/09/25/3967721_mesi_stresna_barselona_s_nova_kontuziia_pri_uspeh_nad/", "text": "\"Барселона\" се върна на победния път в Ла Лига, след като надви \"Виляреал\" с 2:1 на \"Камо ноу\", но плати висока цена. Каталунците загубиха Лионел Меси, който беше сменен още на почивката заради съмнение за нова контузия. Аржентинецът пропусна повече от два месеца заради травма, като се върна на терена преди седмица в сблъсъка с \"Борусия\" (Дортмунд) в Шампионската лига. Меси игра и през уикенда, влизайки като резерва при  загубата от \"Гранада\" . Само 24 часа преди срещата с \"Виляреал\" аржентинецът  получи наградата на ФИФА  Best за най-добър футболист през годината. Срещата започна много добре за \"Барселона\" и още в шестата минута Меси асистира за първия гол на Антоан Гризман с екипа на тима. Той центрира от корнер, а французинът засече с глава на близката греда и се разписа в мрежата на \"Жълтата подводница\".      В 15-ата минута Артур удвои с хубав изстрел от около 25 метра. Точно 30 минути след началото на срещата Меси получи медицинска помощ за болки в лявото бедро, но се върна бързо на терена. Точно преди почивката Санти Касорла намали с гол за \"Виляреал\", а след 15-минутната пауза Меси не се върна обратно на игрището, като беше заменен от Усман Дембеле. Това беше шести случай в кариерата на Меси, в който той е заменен на почивката в даден двубой, и първи такъв от 2016 г. насам. След двубоя треньорът на каталунците Ернесто Валверде обяви, че още не знае колко сериозна е травмата. \"Барселона\" заема четвъртото място в Ла Лига, като има 10 точки след шест срещи. Лидер е \"Гранада\" с 11 точки, следван от \"Атлетик\" (Билбао) и \"Реал\" (Мадрид) също по 11, и двата тима обаче са с мач по-малко.", "date": "2019.09.25", "title": "Меси стресна \"Барселона\" с нова контузия при успех над \"Виляреал\""}
{"url": "https://www.dnevnik.bg/kultura/2019/09/25/3967517_mila_iskrenova_horeograf_tancut_se_rajda_i_umira_na/", "text": "                         - Появата на този фестивал е съвсем закономерна, като се има предвид неимоверното развитие на съвременния танц през последните години у нас. Даже е малко позакъснял, но тук нещата по принцип се случват с известно закъснение. Преди години спорадични прожекции на филми с танц се организираха от Червената къща или от някои отделни личности като Златко Гулеков например, когато беше директор на Сливенския театър. Явно вече е настъпил моментът, в който танцът да се представя във всичките му измерения и по всякакви начини. Тази година започна да излиза и  \"Списание за танц\" , което запълва друга голяма дългогодишна празнина. Танцът, особено съвременният, се движи винаги малко напред във времето спрямо установените представи за танц и за да бъде разбран, е важно да се познава неговият генезис, както и изобщо историческото му развитие. Танцът е постоянно надграждане, което преминава в революционни скокове и това може да се усети донякъде чрез филмите, представени на фестивала. - Филмирането на танца е жизненоважно, тъй като той е ефимерно изкуство. Танцът се ражда и умира на сцената, защото всяко изпълнение е неповторимо. Няма \"ноти\", както в музиката, с които да се запише едно танцово произведение, а всички съществуващи методи за записване на танца дават само приблизителна представа за движенията и стъпките, но не и за характера и излъчването на изпълнителя. Затова филмирането на танца е извънредно важно и ценно от документално-историческа и естетическа гледна точка. Има кадри, запазени от първите изпълнения на немските модернисти, има филмирани изпълнения на Айседора Дънкан. В по-ново време британската трупа DV8 Physical Theatre направи революция със своите танцови пиеси, създадени специално за да бъдат снимани. Има много примери за филмиран танц, но това е извънредно сложна работа от операторска и режисьорска гледна точка. - Не мога да посоча нещо конкретно, но има много, които са ми правили потресаващо впечатление. Например   (Pictures at an exhibition) на канадеца Мос Медлетън с танцьорите на MOMIX е нещо незабравимо - едно напълно необременено и изненадващо оригинално тълкувание на музиката на Мусоргски в танц и визия. Както и на DV8 Physical Theatre е уникален и ненадминат образец в жанра физически театър. През 70-те години имаше бум на идеи в танца, които тук достигнаха със закъснение от 20-30 години благодарение на техните филмови версии. Спомням си първата ми среща с творчеството на Пина Бауш – беше прожекция на   в Дома на киното през 80-те... Това беше шоково преживяване. Същото важи за танца буто, който гледах за пръв път филмиран в Париж през 1995 г. Харесвам също  Amelia La La La Human Steps  на хореографа Едуард Лок – невероятна операторска работа, постмодерна естетика в перфектна минималистична форма. Добре, че са филмите, за да запазят завинаги тези знакови спектакли, без които днешният танц не би могъл да бъде разбран. Тези филми съхраняват и представят еволюцията на танцовото мислене. В много случаи съвременните хореографи правят в спектаклите си препратки към историята на танца и ако тя тъне в неизвестност, зрителят остава с ограничена сетивност и ощетени възприятия. - Да, мисля, че програмата е атрактивна, добре балансирана между популярно и по-малко известно. Тя не е специално систематизирана по някакъв естетически или хронологичен принцип, но представя внушителни и знакови фигури и образци от различни епохи в танца. Има класически балет -  с Марго Фонтейн, която имах щастието да гледам на живо с Английския кралски балет в Софийската опера на 5-годишна възраст и заради която пожелах да стана балерина. Представени са също Айседора Дънкан – неординерната и стихийна предтеча на съвремения танц, Морис Бежар, който е философът в танца на 20 век, Пина Бауш – изключителен постмодерен феномен, който тепърва ще бъде разгадаван, Баришников – гениален танцьор и артист с главна буква, както и невероятно чувственият съвременен израелски хореограф Охад Нахарин. Това са фигури, които бележат върхове в развитието на танцовото изкуство. Добре е, че се започва с най-високото ниво, защото то задава критериите и създава вкуса. - О, едва ли има необходимост да бъдат съветвани. Бих им пожелала да продължат със същата ентусиазирана активност. Единствено би могло да се разшири историко-теоретичното представяне на спектаклите и личностите, защото контекстът прави възприятията по-ясни. - \"Кафе Мюлер\" например, който съм гледала безброй пъти, бих гледала отново на голям екран. Интересен ми е и филмът за Айседора Дънкан, още повече че е с Ванеса Редгрейв, която много харесвам. Непременно ще гледам филма за Охад Нахарин, който е един от любимите ми хореографи и за когото имаме надежда, че ще бъде представен от балет \"Арабеск\". Изобщо ще видя какво ще си подаря като продължение на красивите есенни вечери – все ще е красиво....", "date": "2019.09.25", "title": "Мила Искренова, хореограф: Танцът се ражда и умира на сцената"}
{"url": "https://www.dnevnik.bg/evropa/2019/09/25/3967723_rumunkata_laura_kyoveshi_shte_bude_purviiat_glaven/", "text": "Преговарящите от Европейския парламент и Съвета на ЕС се споразумяха за назначаването на бившия антикорупционен прокурор на Румъния Лаура Кодруца Кьовеши за първия главен прокурор на Европейския съюз, предаде пресслужбата на европарламента. Преговорите между Европейския парламент и съвета се водеха от пролетта. Екипът на европарламента подкрепяше Кьовеши въпреки първоначалната съпротива на държавите членки. Кандидатурата на Кьовеши бе проблем за съвета, който преди това настояваше за избирането на французина Жан-Франсоа Бонер, но през юли  Франция изненадващо  се съгласи да подкрепи румънката за сметка на собствения си кандидат. След споразумение с преговарящите от страна на съвета във вторник вечерта председателят на Комисията по граждански свободи в ЕП Хуан Фернанедс Лопес Агилар коментира, че Кьовеши е \"перфектният избор за главен прокурор на ЕС. Тя има отлични професионални способности. Освен това Румъния в момента не държи нито един от ключовите постове в ЕС\". Споразумението за назначаване на Кьовеши за европейски главен прокурор трябва да бъде официално одобрено от парламента и от съвета. Европейската прокуратура, която се очаква да поеме функциите си до края на 2020 г., ще бъде независим орган и ще има правомощия да провежда разследвания и наказателни преследвания на престъпления, засягащи бюджета на ЕС, като измами, корупция, изпиране на пари, трансгранични измами с ДДС над 10 милиона евро. Списъкът с престъпления може да се разшири в бъдеще, включвайки например тероризъм. Досега 22 държави членки са се присъединили към Европейската прокуратура. Петте страни, които в момента не участват, са Швеция, Унгария, Полша, Ирландия и Дания. Те могат да се присъединят в бъдеще. Централният офис на прокуратурата ще се намира в Люксембург. Освен главен прокурор ще има и колегия от прокурори от всички участващи държави. Как се стигна дотук? По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали от ЕС, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер. Румънското правителство, което председателстваше Съвета на ЕС през първата половина от годината,  активно пречеше на избора  на Кьовеши - както по дипломатически път, така и чрез съдебни обвинения и разпити за антикорупционната ѝ дейност. Отчасти заради съпротивата на Букурещ през февруари правителствата на ЕС посочиха Жан-Франсоа Бонер от Франция за своя предпочитан кандидат за европейски главен прокурор. По-късно същия месец обаче членовете на Европейския парламент  избраха Кьовеши , поставяйки началото на продължителен застой в разговорите със Съвета на ЕС (обединяващ държавите членки), тъй като постът не може да бъде запълнен, докато двете институции не стигнат до споразумение. Изглеждаше, че спорът ще продължи дълго време, след като няколко кръга преговори се провалиха. През юли обаче  Франция промени позицията си  и подкрепи Кьовеши.", "date": "2019.09.25", "title": "Румънката Лаура Кьовеши ще бъде първият главен прокурор на ЕС"}
{"url": "https://www.dnevnik.bg/na_put/2019/09/25/3967444_kan_sushto_shte_ogranichi_dostupa_na_kruiznite_korabi/", "text": "Средиземноморският курортен град Кан, където се намира четвъртото по големина пристанище за круизни кораби в света, обяви, че ще от следващата година ще ограничи достъпа на най-силно замърсяващите круизни кораби в желанието си да подобри качеството на въздуха в града, съобщи \"Ройтерс\". Забраната ще е насочена към кораби, които не уважават ограничението от 0,1% съдържание на сяра в горивото, и ще спира достъпа на някои пасажери до града, известен със своя филмов фестивал. \"Повече няма да приемаме пасажерите, идващи от замърсяващите круизни кораби\", заяви кметът Давид Лиснард. Той допълни, че мерките не са насочени срещу круизните кораби, а срещу замърсяването на въздуха.      Заради политиката на ЕС за чист въздух подобни ограничения вече се прилагат в пристанищата в Балтийско и Северно море и Ламанша и вероятно скоро ще достигнат все повече места край Средиземно море. Круизните кораби използват мазут, в който се съдържа около 2000 пъти повече серен оксид, отколкото в обикновения дизел, смята германският анализатор на замърсяването Аксел Фридрих. Затова, макар  значителният ръст  на индустрията на круизните кораби често да е критикуван от туристическите градове, на този отрасъл все по-често се гледа и като сериозна заплаха за околната среда. Преди две години бе обявено, че правителственият комитет по транспорта начело с министъра на транспорта в Италия са взели решение към 2021 г. кораби, надвишаващи 55 хил. тона, да не могат повече да минават покрай \"Сан Марко\", а вместо това да заобикалят по други маршрути.      Проблемните отношения на Венеция с круизните кораби дори вдъхновиха известния анонимен графити художник Банкси, който се опита да постави свой щанд с  колаж от картини, озаглавени \"Венеция в масло\"  по време на провеждащото се по това време голямо биенале на изкуствата. По данни на Международната асоциация на крузините линии (основната търговска асоциация в този сектор) се очаква през тази година 30 млн. пътници да плават на борда на близо 300 кораба. Това е голям скок в сравнение с преди десет години, когато техният брой е 17,8 млн. През юли норвежкият холдинг за круизи, който представлява 40 процента от морския трафик на Кан, подписа круизна харта - споразумение, с което обеща да направи корабите си по-малко вредни за околната среда.", "date": "2019.09.25", "title": "Кан също ще ограничи достъпа на круизните кораби"}
{"url": "https://www.dnevnik.bg/evropa/2019/09/25/3967724_sagata_brekzit_-_scenariite_sled_reshenieto_na/", "text": "Британският Върховен съд добави нов епизод към впечатляващата сага на Брекзит,  обявявайки за незаконно  решението на евроскептичния премиер Борис Джонсън за временно преустановяване на работата на британския парламент. Това доведе незабавно до призиви за оставката на Джонсън, отбелязва \"Франс прес\". Какви са възможните сценарии оттук нататък? Борис Джонсън подава оставка Веднага след решението на Върховния съд лейбъристката опозиция и просепаратистката Шотландска национална партия (ШНП) призоваха премиера консерватор да подаде оставка. Борис Джонсън дойде на власт през юли и със сигурност смята да остане на поста и да изведе страната от ЕС на 31 октомври, както се предвижда. Макар и да е загубил мнозинството си в парламента, той остава популярен сред електората, който гласува за Брекзит с 52 на сто от гласовете през юни 2016 г.  Ново отлагане на Брекзит Първоначално се предвиждаше Брекзит да се осъществи на 29 март 2019 г., но вече беше отлаган на два пъти поради липсата на единство в британския парламент за формата на това напускане. Закон, гласуван на 10 септември от депутатите,  задължава Борис Джонсън  да поиска удължаване на срока за Брекзит с три месеца, ако няма споразумение. Според Джонсън това би било \"капитулация\" и той заяви, че няма да поиска отлагане, без да обясни как смята да пренебрегне закона, приет на 10 септември. Подобно отлагане  изисква освен всичко одобрението  на останалите 27 страни. Предсрочни избори В ситуацията на постоянна криза, в която се намира Великобритания, предсрочните парламентарни избори изглеждат неизбежни през идните седмици или месеци и всички политически партии се готвят активно за тях. На лейбъристката годишна конференция в Брайтън беше решено да се организира  втори референдум , ако Лейбъристката партия победи. На този референдум гласоподавателите ще трябва да правят избор между предоговаряне на споразумение с Брюксел или оставане в европейския клуб. За Борис Джонсън тези избори са жизненоважни, защото той вече загуби мнозинството си в парламента. Парадоксално решението на Върховния съд може да му помогне да привлече гласовете на избиратели, които виждат в това заговор на елитите за блокиране на Брекзит, за който гласува народът. Брекзит без споразумение Дискусиите между Лондон и Брюксел не водят до никъде, 27-те отказват ново удължаване на Брекзит или Борис Джонсън печели предсрочните избори и извежда Великобритания от ЕС без споразумение. От този сценарий се опасяват най-много икономическите среди, които се страхуват от обезценяване на лирата, спад на износа, ръст на инфлацията и дори рецесия, с възстановяване на митническите прегради и призрака на недостиг на хранителни продукти, бензин и медикаменти. Правителството на Борис Джонсън  се готви активно за този сценарий , като говори за милиарди лири, предназначени за омекотяване на шока. Брекзит със споразумение Лондон и Брюксел успяват да се споразумеят по критичния въпрос за ирландската предпазна клауза - механизъм, целящ да се избегне възстановяването на граница в Ирландия между британската провинция Северна Ирландия и републиката, член на ЕС. Мишел Барние, който води преговорите за Брекзит от името на ЕС, заяви по-рано тази седмица в Берлин, че ще е \"трудно\" да се стигне до споразумение с Великобритания навреме за европейската среща на върха на 17 и 18 октомври въпреки формулираните от Лондон нови предложения. Никакъв Брекзит Лейбъристката опозиция, водена от Джереми Корбин, печели предсрочните парламентарни избори и с подкрепата на проевропейската центристка либералдемократическа партия и шотландските сепаратисти организира втори референдум за Брекзит. Избирателите гласуват с \"не\" на напускането на ЕС. /БТА", "date": "2019.09.25", "title": "Сагата \"Брекзит\" - сценариите след решението на Върховния съд против Джонсън"}
{"url": "https://www.dnevnik.bg/bulgaria/2019/09/25/3967729_polfriiman_moje_da_napusne_bulgariia_ako_poluchi/", "text": "Веднага щом получи документите си за самоличност, Джок Полфрийман ще може да напусне пределите на България без никакъв проблем, каза днес пред \"Нова телевизия\" говорителят на главния прокурор Румяна Арнаудова. Вчера Сотир Цацаров вече поиска  Върховния касационен съд да спре условното освобождаване на австралиеца. В закона обаче нямало определен срок за произнасянето на съда. Джок Полфрийман беше освободен от Централния софийски затвор през уикенда, но тъй като няма валидни документи за самоличност,  беше транспортиран  до центъра за временно настаняване на чужденци в Бусманци. Той очаква посолството на Австралия в гръцката столица Атина да му издаде временен паспорт, за да бъде освободен. Австралиецът Джок Полфрийман беше  предсрочно освободен от затвора  с решение на Софийския апелативен съд. Той излежа почти 12 от наложени му 20 години затвор за убийството на студента Андрей Монов. Развитието по този казус доведе до критики към  съдебния състав , отекна и в парламента. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. \"Напълно възможна е хипотезата лицето да получи документи за самоличност и да напусне пределите на България\", обясни Арнаудова. Тя обясни, че ако се възобнови съдебното производство и се отмени определението на Софийския апелативен съд, ще е налице основание Полфрийман да бъде задържан отново. \"Ако е в чужбина, ще се използват институтите за международна правна помощ, за да бъде върнато лицето в България за доизтърпяване на наказанието\", заяви Арнаудова.", "date": "2019.09.25", "title": "Полфрийман може да напусне България, ако получи документи преди ново решение на съда"}
{"url": "https://www.dnevnik.bg/evropa/regioni/2019/09/25/3967730_zavurshi_rehabilitaciiata_na_17-kilometroviia_uchastuk/", "text": "Завърши рехабилитацията на 17.4 км от третокласния път III-1002 Враца – пещера \"Леденика\". Инвестицията е за близо 14 млн. лв. Проектът - лот 10, се финансира от Оперативна програма \"Региони в растеж\" 2014-2020 г. и националния бюджет, съобщи Агенция \"Пътна инфраструктура\". Рехабилитираният участък започва от областния център и завършва при входа на пещера \"Леденика\". Трасето е с нова настилка, предпазни огради, пътни знаци и хоризонтална маркировка. В чертите на Враца са ремонтирани булевардите \"Христо Ботев\", \"Крайречен\" и ул. \"Вратица\", съвпадащи с трасето на път III-1002, по метода \"студено рециклиране\", на места на бул. \"Крайречен\" е изградена и колекторна система за дъждовна вода. Ремонтиран е мостът на р. Лева при Дома на туриста в гр. Враца. С ремонта на третокласния път се повишава безопасността на движението до \"Леденика\", която е една от най-посещаваните пещери в България, до местността Пършевица, до с. Згориград и се подобрява пътната инфраструктура на гр. Враца. Изпълнител на строително-монтажните работи е ДЗЗД \"Пътища Северозапад 2016\", в което са: \"Галчев инженеринг\" ЕООД и \"Фармвил\" ЕАД. Стойността на договора е 13 664 574.92 лв. с ДДС. Строителният надзор е осъществен от Обединение \"ТСП КОНСУЛТАНТИ\" ДЗЗД с участници: \"ТРИ - ЕС\" ЕООД, \"СТРОЛ 1000\" АД и \"ПИ ЕС КОНСУЛТ\" ЕООД. Техният договор е за 202 787.57 лв. с ДДС. Авторският надзор е на \"Виа план\" ЕООД. Договорът им е за 2935 лв.с ДДС. Общата стойност на проект BG16RFOP001-7.001-0003, Лот 10 \"Път ІІІ-1002 Враца - пещера \"Леденика\" от км 0+160 до км 17+588.80, с обща дължина 17.429 км, област Враца\" е 14 121 155.70 лв. с ДДС. Финансирането от Европейския съюз по линия на ОП \"Региони в растеж\" е 11 773 852.17 лв. Националното съфинансиране е 15% - 2 077 738,62 лв. Собственият принос на АПИ е в размер на 269 561,91 лв. с ДДС.", "date": "2019.09.25", "title": "Завърши рехабилитацията на 17-километровия участък Враца - пещера \"Леденика\""}
{"url": "https://www.dnevnik.bg/video/2019/09/25/3967739_sudiia_vijda_politicheski_spekulacii_v_debata_za/", "text": "По повод решението на съда да освободи предсрочно Джок Полфрийман бяха изречени доста големи неистини, които изкривяват обективните факти, свързани с делото, каза днес пред Би Ти Ви съдия Емил Дечев от Управителния съвет на Съюза на съдиите. Според него тези спекулации са използвани за предизборна кампания именно защото предизвиква реакции сред обществото. Дечев обяви, че информацията, че един от членовете на съдебният състав от трима души е подписал решението с особено мнение, не отговаря на истината, като всички са сложили своя подпис под определението на съда. По повод критиките, че съдебният състав е трябвало да се произнесе не с определение, а с решение, което е един от мотивите на главния прокурор Сотир Цацаров да поиска делото да се върне за ново разглеждане, Дечев подчерта, че над 95% от всички подобни дела, които се разглеждат от апелативните съдилища в страната, приключват с определение. \"Ако след внасянето на иска за преразглеждане главният прокурор Сотир Цацаров смята, че е нужно решение, то трябва да поиска преразглеждане на всички тези 95%\", допълни той. По този повод също по Би Ти Ви адвокатът на Полфриймън Калин Ангелов каза: \"Ще се насладя на хаоса, който ще настъпи, ако всички определения трябва да станат решения\". Дечев не се съгласи и с твърденията, че съдебният процес е \"бил на тъмно\". По думите му са протекли три заседания, като на първото са присъствали журналисти, а втора инстанция обикновено не се гледа публично. \"Съдийският състав е взел решение, според което молбата Полфрийман да бъде освободен е основателна. Това, че е условно предсрочно освободен, не означава отмяна на присъдата. Неговото наказание стои, като има изпитателен срок. Ако по време на този срок извърши престъпление, ще трябва да излежи оставащите от присъдата шест години и половина\", посочи съдията. \"Полфрийман има риск от рецидив, оценен на 12 точки. От личната си практика като наказателен съдия мога да кажа, че това е много ниска оценка\", посочи Дечев. Според него, когато има такава оценка, затворническата администрация често дава положителна характеристика за освобождаване. Антон Станков: Определението е недопустимо Пред БНТ юристите Ясен Тодоров и Антон Станков призоваха да не се политизира съдебната система и да се забрани външно финансиране на магистратски сдружения. Позицията им беше по повод освобождаването на Джок Полфрийман. Бившият правосъден министър и бившият член на ВСС смятат, че той не е трябвало да бъде освобождаван предсрочно. Полфрийман е излежал повече от половината си присъда, но няма категорични данни да се е поправил. Според двамата юристи точно обратното показват докладите на Софийския затвор. \"Седем страници отрицателно мнение от страна на Софийския затвор, да постановиш такова определение според мен е недопустимо, това е тотално в разрез с практиката на съдилищата\", смята Антон Станков.", "date": "2019.09.25", "title": "Съдия вижда политически спекулации в дебата за освобождаването на Полфрийман"}
{"url": "https://www.dnevnik.bg/evropa/2019/09/25/3967749_srivut_na_tomas_kuk_e_izpitanie_za_nova_evrodirektiva/", "text": "Сривът  на британския туроператор \"Томас Кук\" , който е най-старата туристическа компания в света, ще постави на изпитание новата директива на ЕС за пакетните туристически пътувания. Въпреки че директивата позволява почиващите да бъдат репатрирани, възстановяването на средства за вече резервирани пътувания не е гарантирано, се казва в репортаж на \"EurActiv Франция\", цитиран от  \"EurActiv България\" . В ход е мащабна операция по репатрирането на туристите. Фалитът на независимия британски туроператор ще остави по летищата 600 хил. пътници. През уикенда \"Томас Кук\"  не успя да намери допълнителните средства, нужни, за да оцелее. През последните години туроператорът е заплашен от конкуренцията на сайтовете, предлагащи евтини почивки, както и от притесненията на британските туристи заради Брекзит. И се стигна до това да признае поражението си заради липсата на инвеститори. \"Въпреки че имахме почти договорена сделка, допълнително искане от последните дни се оказа непреодолимо предизвикателство\", обясни в изявление шефът на \"Томас Кук\" Петер Фанкхаузер. Така или иначе за 600 хил. почиващи, в това число и 10 хил. от Франция, ще бъде приложена наскоро приетата евродиректива за пакетните туристически пътувания. Как работи тя? Какво покрива гаранцията? Директивата от 11 декември 2015 г. въведе задължение за туроператорите от 1 юли 2018 г. да репатрират клиентите си. Директивата предвижда и пътуващите, които са резервирали пакетна почивка, да получат парите си обратно, в случай че фалитът на туроператора е бил обявен преди заминаването им. Това задължение цели намаляване на финансовите загуби за пътуващите, особено като се има предвид, че щетите за потребителите на тези услуги се оценяват на 430 млн. евро годишно. Заради това задължение, наложено от директивата, във Франция е създаден гаранционен фонд – Професионална асоциация за взаимопомощ в туризма (APST). Фондът се финансира от вноски от френски туристически агенции, включително и от \"Томас Кук\", и разполага с приблизително 20 млн. евро за покриване на разходите за репатриране на пътници. Фондът може да покрива и разходите, които са следствие от закъснения (допълнително настаняване, хранене и т.н.). Кои клиенти са засегнати във Франция? Засега няма, тъй като само британската компания майка \"Томас Кук\" е фалирала, а френското дъщерно дружество все още не е. Казусът е сходен във всички държави от ЕС. \"Ние очакваме в следващите няколко часа или дни събитията да окажат влияние и върху \"Томас Кук – Франция\", обясни Александра Коен-Джонатан, партньор в \"Огюст-Дебузи\" и специалист по застрахователно право. След като френският клон на компанията бъде обявен в несъстоятелност, френските клиенти ще могат да се възползват от гаранцията за репатриране. \"Но тази гаранция за репатриране е валидна само за клиенти, закупили пакет, който включва престой в хотел и полет. Клиентите, които са резервирали само полет от \"Томас Кук\", не могат да се възползват от тази гаранция\", обясни адвокатът. За клиенти, които вече са платили за бъдещо пътуване, ситуацията може да е по-сложна. \"Гаранцията не покрива възстановяването на престоя. За тези, които са резервирали пътуване, има риск\", казва адвокатът. Клиентите, които вече са платили, могат да загубят. Какви са средствата за защита? \"В случай на фалит се назначава ликвидатор. Клиентите трябва да декларират сумата, която туроператорът им дължи, пред ликвидатора. Той регистрира искането, за да извърши погасяване. Но като се имат предвид цифрите, които се разпространяват (за размера на дълга на \"Томас Кук\"), пострадалите клиенти едва ли ще бъдат обезщетени\", смята Александра Коен-Джонатан. Всяка друга застраховка, сключена при покупката на пътуването, също не покрива тази ситуация. Тези застраховки се отнасят по-скоро за защита на пътниците при болест, смърт на роднина и т. н.", "date": "2019.09.25", "title": "Сривът на \"Томас Кук\" е изпитание за нова евродиректива"}
{"url": "https://www.dnevnik.bg/razvlechenie/2019/09/25/3967757_plasido_domingo_prikljuchva_karierata_si_v/", "text": "Оперният певец Пласидо Доминго се оттегли от състава на спектакъл в операта \"Метрополитън\" в Ню Йорк, докато в същото време оспорва  обвиненията в сексуално посегателство , повдигнати срещу него от няколко жени от света на класическата музика, съобщава \"Ройтерс\". Доминго, който е един от водещите световни тенори, трябваше да пее в \"Макбет\" в сряда, 25 септември, но както той, така и от операта обявиха, че певецът няма да се изявява там повече.  \"Операта \"Метрополитън\" потвърждава, че Пласидо Доминго се съгласи да се оттегли от всички бъдещи изпълнения в \"Мет\", което влиза в сила незабавно\", се казва в изявлението, което допълва, че операта и изпълнителят са постигнали взаимно съгласие по въпроса. Над 30 певци, танцоьри, музиканти, вокални педагози и сценични служители обявиха през последните седмици, че през последните три десетилетия са били свидетели или са били обект на неподходящо поведение от страна на Доминго спрямо жени в различни оперни институции по света. 78-годишният Доминго обяви в свое изявление, че докато усилено оспорва обвиненията срещу него, смята, че неговата поява в тази продукция на \"Макбет\" ще разсейва вниманието от усиления труд на колегите му както на сцената, така и зад нея. \"В резултат на това помолих да се оттегля и благодаря на ръководството на \"Мет\" за това, че любезно удовлетвориха молбата ми\", казва той.  Испанският певец допълни, че е решил генералната репетиция във водещата роля в \"Макбет\" да бъде неговото последно изпълнение на сцената на \"Метрополитън\". Операта в Лос Анджелис, където Доминго е генерален директор, заяви миналия месец, че ще свика външен съвет, който да разследва обвиненията, съдържащи се в два репортажа на \"Асошиейтед прес\". Няколко регионални опери и оркестри в САЩ също отложиха няколко планирани участия на Доминго, но оттеглянето от \"Метрополитън\" засега бележи най-сериозното последствие за кариерата на певеца след обвиненията. Доминго бе един от \"Тримата тенори\" заедно с Хосе Карерас и покойния Лучано Павароти, с които популяризираха оперното пеене пред по-широка публика с редица концерти през 90-те. Стотици жени обвиниха публично мъже с власт и високи позиции в бизнеса, политиката, медиите, спорта и развлекателния бизнес заради сексуален тормоз и злоупотреба след октомври 2017 г., когато се появи социалното движение #MeToo.", "date": "2019.09.25", "title": "Пласидо Доминго приключва кариерата си в \"Метрополитън\" заради обвиненията срещу него"}
{"url": "https://www.dnevnik.bg/politika/2019/09/25/3967781_izbiratelnata_komisiia_otkaza_za_registrira_ivancheva/", "text": "Общинската избирателна комисия в София отказа да регистрира за участие в местните избори през октомври бившият кмет на \"Младост\" Десислава Иванчева, показва решение на комисията от вчера. Тя беше предложена за кмет от ПП \"Християндемократическа партия на България\" за участие в изборите за общински съветници и за кметове, насрочени за 27.10.2019 г. Повод за отказа е постъпване на документите в 17:07 часа на 24 септември, при положение че срокът за това е изтекъл в 17 часа. В съобщението се посочва, че след този час няма постъпили други предложения за регистрация на кандидатски листи. \"Поради което комисията счита, не следва да толерира неспазването на преклузивните срокове по Изборния кодекс, както и че всички участници в изборния процес следва да бъдат равнопоставени и третирани еднакво\", е официалната позиция на комисията. Като друг проблем се посочва, че част от документите не са били структурирани в EXCEL, каквото е изискването. По-късно Иванчева съобщи, че обжалва решението на избирателната комисия и увери, че не е имала за цел да ѝ бъде отказана регистрация. Повече -  тук . Десислава Иванчева и нейната заместничка в община \"Младост\" Биляна Петрова са под домашен арест, след като на първа инстанция  бяха осъдени за поискан подкуп  от състав на Специализирания наказателен съд. В края на май Иванчева участва като независим кандидат в изборите за Европейски парламент и спечели 1.55% от гласовете, изпреварвайки парламентарно представени и участващи в управляващата коалиция партии като \"Атака\" и НФСБ.", "date": "2019.09.25", "title": "Избирателната комисия отказа да регистрира Десислава Иванчева за местния вот"}
{"url": "https://www.dnevnik.bg/evropa/2019/09/25/3967769_moje_li_iadrenata_energiia_da_e_zelena_planove_na_es/", "text": "Правителствата на Европейския съюз са на път да одобрят критерии за това кои инвестиции може да бъдат определени като устойчиви, става известно от документи на ЕС, цитирани от \"Ройтерс\". Някои държави обаче вече да критикуваха правилата, смятани от тях за толкова широки, че дори и ядрената енергия може да бъде сметната за \"зелена\". В опит да намали въглеродните емисии ЕС започна работа по схема за класификация за устойчиви инвестиции, като цели да привлече инвеститори, имащи отношение към климата, и да даде тласък на пазара на \"зелените\" облигации на стойност 200 милиарда долара. По думите на европейски служител повечето от 28-те държави членки са се съгласили с критериите, които вероятно ще бъдат одобрени днес, докато лидерите обсъждат климатичните промени в Ню Йорк. Германия, Австрия и Люксембург, които искат по-строги правила, не разполагат с достатъчно гласове, за да наложат вето на плановете, допълни служителят. Критериите не изключват никой сектор от обозначаването като \"зелен\", показват документите на ЕС – компромис, който цели да успокои страховете на страни като Франция, която разчита на атомната енергия, и източноевропейските държави, все още силно зависими от въглищата. Прилагането на новите правила ще бъде отложено до декември 2022 г., отсрочка от над две години спрямо първоначално предвиждания краен срок, показват документите, които бяха подготвени от финландското председателство на Съвета на ЕС. Според критериите правителствата ще имат повече правомощия да решават кое е \"зелено\", осуетявайки предложенията на Европейската комисия, която искаше независими експерти да имат по-голяма роля при взимането на решения кои проекти са природосъобразни. Последната версия на критериите размива предложенията, направени от Европейския парламент, който искаше да се изключат от \"зеления\" списък критерии, включващи въглища и ядрена енергия или тези, свързани с коли, използващи изкопаеми горива. По думите на официални лица по силата на новите правила един проект, който цели да намали, вместо да отстрани въглеродни емисии, може да бъде определен като \"зелен\". Германия, най-голямата икономика в ЕС, заедно с Австрия и Люксембург предупредиха в съвместно изявление, че компромисите може да отворят пътя към квалифицирането на ядрената енергия като устойчива. В изявлението обаче не се споменава нищо за въглища или дизелови автомобили. Германия, дом на големи производители на автомобили, планира да спре до края на 2038 г. използването на въглища за производство на електроенергия.", "date": "2019.09.25", "title": "Може ли ядрената енергия да е \"зелена\"? Планове на ЕС не го изключват"}
{"url": "https://www.dnevnik.bg/politika/2019/09/25/3967790_gerb_shte_e_nomer_43_a_dps_55_v_bjuletinata_za/", "text": "Политическа партия ГЕРБ ще е номер 43 в интегралната бюлетина на местните избори на 27 октомври. ДПС ще бъде 55-и номер, а коалиция \"Демократична България - Обединение\" ще бъде 66-и номер. Днес в Централната избирателна комисия (ЦИК) се изтегли жребият за номерата в бюлетината, а местните коалиции и кандидатите на инициативи комитети ще бъдат допълнени по реда на регистрацията. На коалиция \"БСП за България\" и се падна номер 56, а на ВМРО - 34. Политическа партия БЗНС ще е номер 1 в бюлетината. Според областният координатор на ГЕРБ в София Цветомир Паунов символиката в числото 43 е четири успешни мандата. Кандидатът на \"Демократична България\" за кмет на София арх. Борислав Игнатов смята, че числото 66 се помни лесно. От коалиция \"БСП за България\", чийто номер бе изтеглен последен, обявиха, че последните стават първи. ПП БЗНС - 1 ПП \"Българска нова демокрация\" - 2 Социалдемократическа партия (СДП) - 3 ПП \"Атака\" - 4 ПП Български демократичен център (БДЦ) - 5 ПП \"Глас Народен\" - 6 Политическо движение \"Социалдемократи\" - 7 Национален фронт за спасение на България (НФСБ) - 8 ПП \"Движение Гергьовден\" - 9 ПП \"Свобода\" - 10 \"Пряка демокрация\" - 11 ПП \"Подем\" - 12 Коалиция \"Кауза Пловдив\" - 13 АБВ - 14 Национално движение за права и свободи - 15 ПП \"Движение инициатива за Ботевградска община\" - 16 ПП \"Море\" - 17 Българско национално обединение -18 \"Съюз за Пловдив\" - 19 Движение \"Напред България\" - 20 ПП \"Съюз на свободните демократи\" - 21 ПП \"Нова алтернатива\" - 22 \"Движение България на Гражданите\" - 23 \"Новото време\" - 24 Социалистическа партия \"Български път\" - 25 Коалация \"Алтернативата на гражданите\" - 26 Коалиция \"Ние, гражданите\" - 27 Движение 21 - 28 \"Обединен блок на труда - Българските лейбъристи\" - 29 ПП \"Единна народна партия\" - 30 Български съюз на директна демокрация - 31 ПП \"Средна европейска класа\" - 32 Земеделски народен съюз (ЗНС) - 33 ВМРО-БНД - 34 Българска социалдемократическа партия - 35 Партия \" Евророма\" - 36 Партия \"Баста\" - 37 Български демократически форум - 38 Народна партия \"Свобода и достойнство\" - 39 Национална републиканска партия - 40 Партия \"Движение Нашият град\" - 41 Партия на зелените - 42 ПП ГЕРБ - 43 Българска демократична общност - 44 Християнреформистка партия (ХРП) - 45 ПП \"Обедини земеделци\" - 46 Християндемократическа партия на България - 47 \"Възраждане\" - 48 Земеделски съюз \"Александър Стамболийски\" - 49 ПП МИР - 50 \"Воля\" - 51 ПП ДОСТ - 52 ПП \"Никола Петков\" - 53 Национална политическа партия \"Българе\" - 54 ДПС - 55 Коалиция \"БСП за България\" - 56 НДСВ - 57 Движение \"Заедно за промяна\" - 58 \"Ред, законност и справедливост\" (РЗС) - 59 ПП \"Обединена социалдемокрация\" - 60 Партия \"Български социалдемократи\" - 61 БДС \"Радикали\" - 62 Радикална партия на България - 63 СДС - 64 ПП \"Движение за радикална промяна - Българска пролет\" - 65 \"Демократична България - Обединение\" (Да, България, ДСБ, Зелено движение) - 66", "date": "2019.09.25", "title": "ГЕРБ ще е номер 43, а БСП 56 в бюлетината за местните избори"}
{"url": "https://www.dnevnik.bg/sport/2019/09/25/3967766_pochinaliiat_boksyor_bil_nakaran_da_prieme_neiasno/", "text": "Починалият български боксьор Борис Станчов е бил накаран от треньора си Венцислав Георгиев да приеме неясно вещество преди мача. Това твърди съотборникът му Руслан Николов, който преди ден е дал показания в полицията. \"Хората плащат повече при загуба, за да може на другия човек да му се качва рейтингът. Боби беше супер натрениран и имаше голяма вероятност да бие това момче, с което играеше. Треньорът явно не е искал да победи, за да вземат повече пари\", каза Николов пред БНТ. Той посочи, че е бил в стаята, когато Георгиев е попитал Станчов дали иска да му постави инжекция, за да има повече енергия на ринга. Станчов първоначално отказал. \"Тогава той (треньорът) каза \"Аре бе, женчо, толкова ли не можеш да изпиеш една ампула\" и му я сипа в шишето за водата и след това той (Станчов) я изпи\", добави Николов. Министърът на спорта Красен Кралев заяви преди два дни, че очаква резултатите от разследване. Според него става дума за престъпление, тъй като има подмяна на самоличност. Станчов се е състезавал с документите на свой братовчед Исус Величков. \"Като го питаха защо му викат Исус, на всеки казваше. Той не криеше нищо. Треньорът ви е излъгал, защото при всяко заминаване го подсещаше да вземе тази лична карта (на Исус Величков).\"", "date": "2019.09.25", "title": "Починалият боксьор бил накаран да приеме неясно вещество преди мача"}
{"url": "https://www.dnevnik.bg/sviat/2019/09/25/3967456_otkude_idvat_milionite_na_turskata_dianet/", "text": "                         \"Бомонти\" е първата професионална пивоварна, създадена по времето на Османската империя - намира се в центъра на Истанбул, в квартал Шишли. Историческата сграда наскоро бе предадена в ръцете на районното мюфтийство. Пивоварната предстои да бъде разрушена, а на нейно място ще се издигнат джамия и общежитие. Само че общината и някои обединения на граждани твърдо се противопоставят на проекта. Пивоварната \"Бомонти\" има историческо значение. Новият строеж не е добър за нас, защото ще съсипе чара на нашия квартал и ще даде нов тласък на строителния бум\", казва районният кмет на Шишли Муамер Кешкин. Председателят на Турската инженерна и архитектурна камара Акъф Бурак Атлар също е сред видните противници на строителния проект: \"Сградата на \"Бомонти\" е занемарена от години. Трябва да се обсъжда не разрушаването, а възстановяването ѝ\", казва той. \"Дианет холдинг\"? Оспорваният проект е само един от примерите за засилващата се бизнес активност на турската Дирекция по религиозните въпроси Дианет, за която работят над 107 000 души. Тя реализира стотици подобни проекти както в чужбина, така и в страната. Критици предупреждават, че тя скоро няма да се различава от огромен холдинг - \"Дианет холдинг\" е саркастичното ѝ прозвище. Според данните на нейния собствен сайт бюджетът ѝ възлиза на 825 милиона евро - сума, която далеч надхвърля бюджета на повечето министерства. Според Турския статистически институт бюджетът ѝ е дори двойно по-висок: през 2019 той е възлизал на около 1,7 милиарда евро. Към това се добавя, че дирекцията притежава и множество недвижими имоти - вероятно над 2000. И писателят Йомер Саглам, който е проучвал дейността на Дианет, е стигнал до извода, че дирекцията разполага със значително по-големи суми от официално обявените. Само от посещения на поклонници, от ритуалните жертвоприношения и някои скрити инвестиции тя има сериозен оборот. \"Това навярно ѝ носи много повече пари, отколкото се обявяват официално. За съжаление в рамките на моите проучвания установих, че приходите и разходите не се документират надлежно. Дианет е до голяма степен неконтролируема.\" Само от хилядите жертвени кланета, които се извършват от Дианет в цял свят, се събират приходи в размер на 52,4 милиона евро, казва Саглам. Структурата на Дианет е голяма и непрозрачна: дирекцията извършва разнообразна образователна, културна и благотворителна дейност в 145 държави по света. Особено нейната фондация (Türkiye Diyanet Vakfi) върти активен бизнес. Създадена през 1975 година като малка благотворителна организация, днес тя има 1000 филиала в цяла Турция. Фондацията е особено печеливша, тъй като през 1977 бе изцяло освободена от данъци. Освен това нейната дъщерна фирма Komas A.S. се изявява успешно в строителния бранш: построила е стотици общежития, училища, джамии, болници и хотели от 1983 година насам. \"Като държава в държавата\" \"Дианет днес е като гигантски холдинг или дори като държава в държавата - истинска икономическа сила\", казва теологът Джемил Кълъч. Той настоява религиозната дирекция да се върне към изначалното си предназначение. Дианет бе създадена да разпространява ислямската религия и нейните представи за справедливост и добродетел, а сега се е превърнала във високопоставена клика, която се дистанцира от населението. \"Институцията бе основана, за да бъде в помощ на бедните, а не за да си пълни джобовете. Това противоречи на логиката на исляма\", казва Кълъч.", "date": "2019.09.25", "title": "Откъде идват милионите на турската Дианет"}
{"url": "https://www.dnevnik.bg/bulgaria/2019/09/25/3967805_danail_kirilov_nujen_e_po-visok_kontrol_vurhu_aktovete/", "text": "Необходимо е да се обмисли промяна в Наказателнопроцесуалния кодекс, така че съдебните актове за предсрочно освобождаване от затвора да подлежат на по-висок инстанционен контрол. Това заяви пред журналисти в парламента правосъдният министър Данаил Кирилов, помолен да коментира  искането на прокуратурата делото за условното предсрочно освобождаване на австралиеца Джок Полфрийма н да бъде възобновено, а изпълнението на определението, с което той беше пуснат от затвора, да бъде спряно. \"Прокуратурата има правен интерес да иска възобновяване на това производство, макар да съм убеден в това, че този вид дела се решават двуинстанционно и касационното им обжалване е недопустимо. Тук се иска възобновяване, а не касационно обжалване\", посочи Кирилов. \"Но този въпрос и този дебат явно сочи на необходимостта да коментираме изменения на НПК относно статута на тези актове... По отношение на формата на тези актове редно е законодателят изрично да определи вида на акта и да допусне по-висок инстанционен контрол на тяхното съдържание\", допълни правосъдният министър. В отговор на друг въпрос той каза, че в момента няма информация дали има издадени документи на Полфрийман. Той вече не е в заведение, което е в компетентността на затворната администрация, но мисля, че щях да съм разбрал, допълни министърът. И уточни, че вероятно тези въпроси ще бъдат изчистени по време на днешен разговор с консула на Австралия, който е поискал да говори с правосъдния министър. Кирилов каза, че не може да отговори дали с пасаван, служещ за идентификация на хората, Полфрийман може да напусне страната и това може да го уточни Главна дирекция \"Документи за самоличност\". Правосъдният министър отказа да коментира дали е справедливо освобождаването на австралиеца или опцията той да напусне България. \"Тук стриктно трябва да зачитаме правото, без значение решението законосъобразно ли е, обосновано ли е, постановено ли е от законен състав, дали този състав е имал докладчик, дали двама от съдиите е трябвало, или не е трябвало да се отведат. Но съдебният акт е факт и трябва да се изпълнява, докато друг съд не го отмени. Да не поставяме въпроса държавата срещу съдебните актове. При всички положения този акт трябва да бъде спазван\", заяви министърът.", "date": "2019.09.25", "title": "Данаил Кирилов: Нужен е по-висок контрол върху актовете за предсрочно освобождаване"}
{"url": "https://www.dnevnik.bg/sport/2019/09/25/3967793_kakvo_nosiat_promenite_v_ligata_na_naciite_na/", "text": "Лигата на нациите ще претърпи промени за втория си сезон, обяви УЕФА. Решението пряко засяга българския национален отбор по футбол. Промяната е свързана с разширяването на първите две дивизии. Те вече ще са с по 16 отбора вместо с по 12. Заради това България автоматично се изкачва в дивизия В, което означава, че ще очаква по-силни съперници. В първия сезон  отборът завърши втори в група 3 на дивизия С, а в общото класиране зае 29-ото място . В новата В дивизия отборите ще са разпределени в четири групи по четири. Заелите първите места ще се изкачат в елита, а останалите последни ще отпаднат. От УЕФА обясниха, че промяната идва след обсъждане с всички 55 членове на организацията, които са изразили желание се ограничи броят на приятелските мачове. Решението води до увеличаване на двубоите в лигата от 138 до 162, което ще увеличи и търговската стойност на турнира, посочват организаторите. Те допълват, че се запазва структурата на финалите, като победителите в четирите групи в елитната дивизия ще определят шампиона. Първият сезон на Лигата на нациите  беше спечелен от Португалия . Следващият сезон започва на 3 септември догодина, като финалите са на 2-6 юни 2021 г. Жребият ще бъде теглен на 3 март 2020 г. в Амстердам.  България, Русия, Австрия, Уелс, Чехия, Шотландия, Норвегия, Сърбия, Финландия, Словакия, Турция, Ирландия, Северна Ирландия, Израел, Унгария и Румъния.", "date": "2019.09.25", "title": "Какво носят промените в Лигата на нациите на българския национален отбор"}
{"url": "https://www.dnevnik.bg/biznes/2019/09/25/3967794_biznesut_produljava_da_vijda_problemi_s_noviia/", "text": "В преработения проект за изменение на Закона за акцизите и данъчните складове остават съществена част от проблемните текстове и очакваните негативни въздействия, които са установени и в първоначалната редакция на нормативния акт, публикувана за обществено консултиране. Това се казва в позиция на няколко организации, изпратена и до медиите - Българската стопанска камара, Българската петролна и газова асоциация, Националната организация на митническите агенти, Националното сдружение на българските спедитори, Съюза на производителите на растителни масла и маслопродукти в България. Позицията е адресирана до председателите на съответните парламентарни комисии с копие до министъра на финансите. След критиките при общественото обсъждане на проекта някои от заложените текстове бяха променени, се видя, след като кабинетът одобри текстовете в първата седмица на септември. Сега оценката на бизнеса обаче е, че продължава да има проблеми. В позицията се посочва, че не са отстранени нередностите при изготвянето на проекта. Те дават примери с това, че проектът е съобразен само с нуждите на държавната администрация, включително и чрез отказ да се проведат предварително експертни срещи, липса на солидни аргументи за предлаганите текстове и предвидимост на резултатите от предлаганите промени. Посочва се още, че редица регламенти липсват - за начините, сроковете, методите и средствата, посредством които законът ще намери приложение, като се очаква те да бъдат уредени в наредба, което според бизнеса ще доведе до дълъг период на правна несигурност. Организациите настояват, че е твърде широк кръгът на фирмите, които според предлаганите текстове ще трябва да въведат автоматизирани системи за измерване и отчетност в реално време на количествата енергийни продукти с двойно предназначение, включително на суровини, материали, произведени или складирани стоки. Това включва в кръга производители на бои, козметични продукти и покрития. И в преработената редакция на проектозакона вносителят продължава да неглижира факта, че въвеждането на задължителни системи за видеонаблюдение и контрол би довело до значителни имуществени разходи за заинтересованите лица, се посочва още в позицията. В него се предвижда такова видеонаблюдение за горивата и алкохола. Преди проектът да стигне до Министерския съвет, такъв регламент бе предвидени за всеки данъчен склад. В приетия от кабинета проект пише, че от това задължение ще бъдат освободени и топлофикациите, както и компаниите от химическата промишленост, които използват енергийни продукти в производството си. В позицията се посочва, че тъй като видеонаблюдението няма да е в реално време от страната на митниците, изниква въпросът как предлаганата мярка ще доведе до предотвратяване на нарушения.  Бизнесът продължава да вижда и проблеми с конфиденциалността на данните, която след въвеждането на електронното наблюдение, до което ще имат достъп различни структури, не е гарантирана.", "date": "2019.09.25", "title": "Бизнесът продължава да вижда проблеми с новия законопроект за акцизите"}
{"url": "https://www.dnevnik.bg/evropa/2019/09/25/3950591_dvadeset_i_pet_ljubopitni_fakta_za_oktoberfest/", "text": "                         Тържество на суперлативите - това е баварският \"Октоберфест\". Ето и фактите за него: 1. \"Октоберфест\" е най-големият не само бирен, но и народен фестивал в света. Мнозина го обичат, мнозина го презират, трети пък нямат никакво отношение. 2. За две седмици през бирените шатри в Мюнхен се извървяват над 6 милиона посетители. Рекорд беше поставен през 1985 година с повече от седем милиона любители на бирата и на фолклорния кич. 3. Баварското народно празненство възниква през 1810 година, като повод му дава сватбата на престолонаследника Лудвиг I с принцеса Тереза. 4. Още на следващата година бащата на младоженеца, баварският крал Максимилиан I, постановява съответната ливада да бъде наречена на името на булката \"Терезина ливада\", а в бъдеще празненството да се повтаря всяка година. 5. През 1918 г. за забавление на публиката за пръв път се появява въртележка. Днес на \"Октоберфест\" можете да посетите над 170 различни атракции. 6. За повече от два века народното празненство е било отменяно или ограничавано 24 пъти. От \"Октоберфест\" мюнхенчани са се лишавали през 1813 заради Наполеоновата окупация, през 1873 година заради холерата, през 1923 заради хиперинфлацията. И през двете световни войни.      7. Празникът се открива с шествие през града, в което участват групи в народни носии и конски впрягове, натоварени с бъчонки бира. 8. Днес бъчонките са заменени с метални цистерни, а за сигурния приток на изстудена бира до шатрите се грижи и един 250-метров подземен тръбопровод. 9. По време на този – да го наречем така – \"народен събор\" на \"Терезина ливада\" се разполагат поне 15 големи шатри и повече от двайсет отделни павилиона. Общата вместимост на шатрите е за 120 хиляди души. 10. Празникът е баварски, публиката е главно от вътрешността на страната, но всяка година идват и много чуждестранни гости – от САЩ, Великобритания, Австрия, Швейцария. Миналата година имаше любители на бирата от 65 държави. 11. Един милиард евро. Горе-долу толкова харчат за две седмици посетителите на \"Октоберфест\": за бира, печени пилета, наденички, за такси, обществен транспорт, сувенири, развлечения и за какво ли не още. 12. Цените на хотелските стаи в Мюнхен по време на феста се увеличават почти двойно. Средно за стая се плащат 280 евро на нощувка. 13. На територията на народния събор са забранени всякакви реклами и лобистка дейност.      14. Рекордно количество бира на \"Октоберфест\" изпиха гостите през 2014 година – 7.7 милиона литра. 15. През 2018 година една литрова халба струва от 10.70 до 11.50 евро. През 2002 година цената още беше 6.30 - 6.80 евро, а в далечната 1971 г. – под три западногермански марки (1.5 евро). 16. Мнозина помнят и до днес неадекватното изказване на бившия баварски премиер Гюнтер Бекщайн, който през 2008 година съвсем сериозно заяви, че ако изпиеш два литра бира в рамките на 6 - 8 часа, спокойно можеш да се прибереш у дома със собствения си автомобил. 17. През 2018 година една литрова халба струва от 10.70 до 11.50 евро. През 2002 година цената още беше 6.30 - 6.80 евро, а в далечната 1971 г. – под три западногермански марки (1.5 евро).      18. На \"Октоберфест\" работят около 13 хиляди души – келнери, бармани, готвачи, охранители, оператори на атракциите и т.н. За една смяна всеки келнер навърта около 10 километра, а за двете седмици изкарва около 5500 евро – заедно с бакшишите. 19. Обикновено келнерите носят на поднос 10 - 12 халби с обща тежест 23 - 27 килограма. Шампион по натоварване е Оливер Щрюмпфелд, който през 2017 успя да понесе поднос с 29 пълни халби, тежък над 70 килограма. Вярно, две от халбите се катурнаха. 20. Както се сещате, бираджиите имат нужда да задоволяват и други нужди. На територията на народния събор са инсталирани общо 900 писоара и над 1000 кабинкови тоалетни. Ако решите обаче да се облекчавате сред природата – грози ви глоба от 100 до 1000 евро. 21. За две седмици на \"Октоберфест\" се изяждат около 120 бика и 60 телета, приготвени на шиш, плюс близо милион печени пилета, наденички и колбаси. 22. На последния събор бяха изгубени, намерени и върнати на родителите им пет малки дечица и 14 подрастващи. Напоследък обаче тези случаи намаляват, защото децата имат мобилни телефони. 23. През 2017 в бюрото за загубени вещи бяха предадени над 4 хил. предмета, сред които 1300 документа, 620 дрехи, 520 мобилни телефона, плюс връзки ключове, чадъри, чанти, фотоапарати и какво ли не. Около 1000 от тези предмети се върнаха при собствениците си. Сред най-необичайните изгубени вещи са две гребни весла, детско столче за автомобил, два уреда за измерване на кръвна захар, две сватбени халки и един автомобилен номер.      24. Далеч не всички жители на баварската столица изпадат във възторг от \"Октоберфест\". Мнозина го критикуват като пошло и дори вулгарно народно веселие, а 27 хиляди мюнхенци всяка година си взимат отпуска по това време, за да избягат надалеч. 24. На \"Терезина ливада\" няма достатъчно място за повече шатри, а това качва цената. Лицензът за една шатра струва два милиона евро, но нов лиценз се получава само ако някой се откаже. Обикновено за лиценз се чака 20 години. 25. Помните ли, че започнахме с Алберт Айнщайн? През 1896 година 17-годишният бъдещ нобелист участва в подготовката на \"Октоберфест\". Младият Айнщайн завинтва електрически крушки, доставени от баща му Херман Айнщайн, един от пионерите на електрическото осветление в Германия.", "date": "2019.09.25", "title": "Двадесет и пет любопитни факта за \"Октоберфест\""}
{"url": "https://www.dnevnik.bg/evropa/2019/09/25/3967835_boris_djonsun_sravni_brekzit_s_mukite_na_prometei/", "text": "Британският премиер Борис Джонсън развесели делегатите в Общото събрание на ООН в Ню Йорк, сравнявайки Брекзит и митичния герой Прометей, предаде ДПА. Според гръцката митология върховното божество Зевс е наказал Прометей, оковавайки го за планина, където орел кълвял черния му дроб. \"Черният му дроб бил кълван от орел и всеки път, когато дробът му израснел отново, орелът се връщал и го кълвял отново. И това продължавало вечно. Донякъде като това, което става с Брекзит във Великобритания, ако някои от нашите депутати получат това, което искат\", заяви британският премиер, получил образованието си в Итън. Очаква се Джонсън да се върне в Лондон за подновяването на работата на парламента. Вчера  британският Върховен съд реши , че  премиерът действал незаконно, когато е посъветвал кралица Елизабет да замрази работата на парламента само няколко седмици преди Брекзит. Двайсетинаминутната реч на Джонсън пред Общото събрание на ООН беше далеч от темите на традиционната дипломация и засягаше опасностите на новите технологии, които могат да доведат до \"безкраки пилета\" и градове, \"пълни с детектори\" и \"дезинфекцирани като цюрихска аптека\", отбелязва \"Франс прес\". \"Не знаем кой ще решава как да бъдат използвани тези данни\", предупреди той. Според премиера до подобно антиутопично бъдеще може да се стигне с напредъка на изкуствения интелект. Джонсън покани присъстващите на среща на високо равнище по този въпрос в Лондон, която според него ще се състои през 2020 г., но не съобщи повече подробности. ", "date": "2019.09.25", "title": "Борис Джонсън сравни Брекзит с мъките на Прометей"}
{"url": "https://www.dnevnik.bg/bulgaria/2019/09/25/3967825_deputatite_shte_ogranichat_sukratenoto_sudebno/", "text": "И четирите проекта за промени в законодателството за съкратеното съдебно следствие – на БCΠ, \"Обединени патриоти\", \"Воля\" и на ГEPБ, бяха гласувани и одобрени на първо четене в парламента. На практика първите три предложения за промени са идентични, различават се единствено тези на ГЕРБ. От БСП, \"Обединени патриоти\" и \"Воля\" предлагат с промени в Наказателнопроцесуалния кодекс (НПК) да отпадне възможността за съкратено съдебно следствие при направени самопризнания от подсъдимия, ако делото е за умишлено убийство или тежка телесна повреда. От ГЕРБ искат промените да са в Наказателния кодекс (НК) - съкратеното производство да остане, но съдът да не бъде задължен да намали присъдата, както е сега, а да има право на преценка. Освен това се предлага и наказанието да може да се намалява с 1/5, а не с 1/3. Вариантите \"се бият\" и не могат да бъдат приети едновременно След като всички предложения  минаха през правната комисия  в парламента, днес те бяха гласувани и минаха и на първо четене в Народното събрание. За предложението на БСП гласуваха 153 депутати, а 1 гласува \"въздържал се\". Предложението на \"Обединени патриоти\" бе прието с 153 \"за\", без нито един \"въздържал се\" и без нито един депутат, който да гласува срещу него. Предложението на \"Воля\" бе прието единодушно със 157 гласа \"за\". На финала след дебати предложенията на ГЕРБ също минаха за второ четене с 97 гласа \"за\" и 62 \"против\". Първите три предложения бяха подкрепени и от ГЕРБ с мотива, че промени в ограничаването на прилагането на съкратеното съдебно следствие задължително трябва да има. По кой начин ще се случи това обаче все още не е ясно. Законопроектът на ГЕРБ бе предложен за обсъждане и гласуване последен по ред от четирите, а от БСП веднага възразиха срещу подлагането му на гласуване. Крум Зарков подчерта от парламентарната трибуна, че няма как да подкрепиш изцяло отпадане на съкратеното следствие за тежки престъпления с промени в НПК, а три минути по-късно да предлагаш това да стане с промени в Наказателния кодекс, да се предвижда преценка на съда и намаление на наказанието с 1/3 или с 1/5. \"Промените не бяха възприети и от главния прокурор. Приемането на първо четене на този закон ще бъде грешка, защото е несъвместим с промените, които всички ние единодушно подкрепихме преди минути. Заедно решихме, че няма да има намаляване на наказанията не с 1/3 или с 1/5 и не с преценка на съда. Сега трябва да оттеглите предложените промени. Това не е пазарлък – дали с 1/3 или с 1/5\", категорично заяви Зарков и допълни, че депутатите вече са намерили общо решение, а това не е \"тема за надиграване\". Красимир Ципов от ГЕРБ посочи, че прекомерното ограничаване на съкратеното съдебно следствие ще ни върне в един период, в който се прекратяваха дела заради изтекла давност, а свидетели забравяха какви показания са давали. \"Важно е да намерим консенсус. Не става дума за признаване на вина от страна на подсъдимия, а за признаване на определени факти и обстоятелства от обвинителния акт. Те дават възможност извършителят да получи бързо наказание. Нека приемем правила и да дадем възможност на съда да прецени дали да редуцира наказанието\", призова Ципов. Крум Зарков отново се обърна с въпрос как ще продължи нататък процедурата при подкрепа и за варианта, предложен от ГЕРБ, и при положение че двата законопроекта са несъвместими. Филип Попов също посочи, че \"двата законопроекта се бият\" и няма как и двата варианта да бъдат приети. Той припомни, че по \"заварени дела\" промени в Наказателния кодекс няма да може да се приложат. По този начин убийци като този от с. Сотиря ще се възползват от по-благоприятния за тях закон, а по думите на Попов има много такива висящи дела. Данаил Кирилов: Големият дебат е продължаваме ли да вярваме на съда \"Ако търсим ефективно решение, трябва да премахнем политическото състезание и политическата страст. Затова ние не тръгнахме да разказваме жертви на престъпления тук и там, за да се просълзяват народни представителки. Решихме да предложим промени\", заяви министърът на правосъдието Данаил Кирилов, който бе в залата за дебата.      \"Съдът извършва сложна дейност, съобразява множество обстоятелства, които е установил в рамките на процеса. Съдът преценява и определя наказанието. Ако трябва да сравняваме двата законопроекта, големият дебат би трябвало да бъде – продължаваме ли да се доверяваме на съда в определянето на наказанието\", заяви министърът на правосъдието. Той добави и че този дебат тече и по повод случая с условното предсрочно освобождаване от затвора на австралиеца, осъден за убийство, Джок Полфрийман. \"Обществото се пита тези съдии правилно ли постъпиха, предсрочно ли трябваше да бъде освободен от затвора. Тази идея, която се отразява в нашето предложение, разбира се, не е наша. Тя идва от практиката на върховните съдии. Попитах ги кое би било най-адекватното решение, възприех техния съвет. Предложихме ви база за разсъждение, а не база за конфликт\", подчерта Кирилов. Той призова обсъждането на тези въпроси да бъдат \"разтоварени от политическата омраза\", а депутатите да ги гласуват, за да ги подложат на дебат на второ четене. Симеон Найденов коментира, че ако един закон е добър, той не се променя с десетилетия. \"При нас не е така и се сблъскваме непрекъснато с промени, а това не е добро. Не мога да подкрепя този законопроект, защото преди малко гласувахме друго. Как съдът ще прецени дали да намали присъдата – субективно или обективно. Трябва да е регламентирано в закона – или го има, или го няма\", посочи Найденов. Корнелия Нинова: Бързината не зависи от съда, не му прехвърляйте отговорността Лидерът на БСП Корнелия Нинова каза, че депутатите са показали единомислие по един твърде важен и сложен въпрос. \"Призовавам ви по същия начин единодушно и без партийни окраски да отхвърлим предложенията на ГЕРБ\", каза Нинова.      \"За зверски изнасилено и убито дете единствената алтернатива е възмездие. Не разбирам защо всяко различно мнение схващате като политическа омраза. Сред аргументите ви е, че ще стане по-скъпо. Какво избираме – пари или справедливост? Ние избираме справедливост. Бързината на делата не зависят от съда, не прехвърляйте отговорността на съда. Отговорността е на законодателя. Съдът работи по законите, които тук, в тази зала, сме приели. Главна прокуратура отхвърли вашия закон, съдии се изказаха. Но кога ще зачетем мнението на близките на жертвите\", коментира Нинова. Тя каза, че в национална подписка са събрани вече над 20 000 подписа на хора, които искат престъпници и рецидивисти да нямат право на редукция на наказанието. \"Демонстрирате морална нищета. Оттеглете този закон\", призова Нинова. Предложенията на ГЕРБ обаче също минаха за второ четене с 97 гласа \"за\" и 62 \"против\".", "date": "2019.09.25", "title": "Депутатите ще ограничат съкратеното съдебно следствие, но не се разбраха как"}
{"url": "https://www.dnevnik.bg/sport/2019/09/25/3967822_uchi_s_levski_kak_klubut_iska_da_zapali_ljubovta_na/", "text": "Ръководството на \"Левски\" и тръст \"Синя България\" обявиха, че стартират кампания, насочена към децата. Преди всеки домакински мач на сините ще бъдат провеждани срещи, в които акцентът ще е образованието, съобщиха в сайта на клуба. Идеята на инициативата е да увлече децата \"в любовта към клуба и играта\". Срещите ще бъдат с деца до 12 години, като времетраенето им ще е до 45 минути. \"В основата на желанието на клуба е да спомогне за тяхното израстване като достойни българи, използвайки светлия пример на героите от миналото\", пише в сайта на \"Левски\". От клуба допълват: \"Информация ще бъде представена през призмата на съвременния живот, с интерактивна част, която да ангажира тяхното внимание и да ги накара да се поинтересуват и заобичат както историята на своя клуб, така и тази на патрона му и на всички българи, обвързали живота си в името на тяхното бъдеще\".      Кампанията започна в събота на стадион \"Георги Аспарухов\" преди мача с \"Ботев\" (Пловдив). Сборният пункт ще е пред общежитието на детско-юношеска школа (откъм касите на ул. \"Тодорини кукли\" 47) в 17.30 ч., където служители на клуба ще посрещнат всички желаещи деца и техните родители. Гост на първата среща ще е изпълнителният директор на \"Левски\" Павел Колев. Темата на разговор ще бъде свързана със създаването на клуба и първите години от неговото съществуване.", "date": "2019.09.25", "title": "\"Учи с \"Левски\": как клубът иска да запали любовта на младите"}
{"url": "https://www.dnevnik.bg/gradska_sreda/2019/09/25/3967843_nov_turg_za_chisteneto_na_sofiia_da_se_provede_sled/", "text": "Независимият кандидат за кмет на \"Спаси София\" Борис Бонев се обяви за прекратяването на търга за избор на фирми за почистването на града. Той смята, че не е редно обществена поръчка за 430 млн. лв. да се прави от кмет и администрация, които приключват мандата, при факта, че сегашните договори изтичат чак догодина. Критериите, заложени в поръчката, които ще предопределят и победителя, са направени на тъмно, предупреждава Бонев. \"Условията в поръчката не са публично обсъдени и има съмнения, че остава непроменен начинът на сметосъбиране и почистване. Смятам, че ръчното метене, което е доказано неефективно, трябва да бъде сменено с машинно. Чистотата на столицата не трябва да става жертва на механизъм за социален мир и купуване на гласове\", завършва Борис Бонев. \"Призовавам г-жа Фандъкова да прекрати тръжната процедура и да остави на следващото ръководство да проведе обществената поръчка. Дебатът за това как да направим града по-чист трябва да се случи в следващия общински съвет. Трябва да се заложат нови условия към кандидатите, а не да се бетонират приятелските кръгове от фирми\", призова той. От \"Спаси София\" обръщат внимание и на общинското сметопочистващо дружество \"Чистота Искър\", което отново е забравено от ръководството на общината. Въпреки че бяха инвестирани милиони в нова техника именно с цел поемане на повече райони, дружеството е подало оферта само за един - \"Красна поляна\". \"Не е случайно, че на общинското дружество му е отреден най-трудният за почистване район, където са концентрирани гетата. Крайно време е да спре източването на общинското \"Чистота Искър\" и да му се осигури възможност да развива дейността си в повече райони на града, за да има прозрачно управление и ясна отговорност\", смята Бонев. От организацията критикуват и нескопосаните обяснения на настоящия кмет и политическо ръководство за избързването с търга за сметопочистването на Столичната община. \"С недоумение наблюдаваме некомпетентните реплики, които си разменят Фандъкова и Манолова - като че ли никой от двата екипа не е наясно с процедурите за обществени поръчки или просто симулират борба\", коментират от гражданската организация \"Спаси София\".", "date": "2019.09.25", "title": "Нов търг за чистенето на София да се проведе след изборите, иска Борис Бонев"}
{"url": "https://www.dnevnik.bg/evropa/2019/09/25/3967487_chetiri_ot_10_bulgari_viarvat_ili_ne_znaiat_stranata/", "text": "Попитани коя е основната причина, поради която смятат, че страната им се е облагодетелствала от еврочленството, най-много българи (53%) дават отговора \"ЕС носи нови възможности за работа\", показа проучване на Евробарометър, поръчано от Европейския парламент през юни. Общо 36% дават като отговор \"Членството в ЕС подобри сътрудничеството между нашата страна и другите държави членки\", 22% – \"ЕС допринася за поддържането на мира и подсилването на сигурността\", само 4% (последни в ЕС) - \"ЕС помага за справяне с климатичните промени\".      България е предпоследна в ЕС по процент на хората, според които страната им е спечелила от еврочленството – 57 на сто. Само в Италия има по-малко хора, споделящи това мнение – 42 на сто. В България 21% казват, че държавата не се е облагодетелствала от членството си в блока, а 19 на сто дават отговор \"Не знам\" - най-високият процент в ЕС. Членството на България в ЕС оценяват като нещо добро 54% от хората в страната, като лошо – 8%, като нито добро, нито лошо – 33%. Че не знаят дали е добро или лошо казват 4 на сто - най-високият процент в ЕС, дали този отговор. Че гласът им се зачита в ЕС казват 45% от българите.  На въпроса \"Колко доволни или не сте от следните аспекти на демокрацията в ЕС\" най-малко българи в ЕС (46%) казват, че са напълно доволни от свободните и честни избори. Отново на последно място - 60% от българите казват, че са напълно доволни от свободата на словото. На предпоследно място – 57% са напълно доволни от зачитането на основните права. Последна, след България по този отговор, е единствено Словакия – 56%. Евроизборите Попитани кога са решили да гласуват на скорошните избори за Европейски парламент, 69% от българите казват, че винаги гласуват, 14% отговарят \"преди няколко месеца\", 6% - \"преди няколко седмици\", 7% - \"няколко дена преди изборите\", 2% - \"в деня на изборите\", 2% - \"не знам\" (най-високият процент дали този отговор; само в Люксембург и Полша този отговор дават 1% от запитаните, в останалите никой не го посочва). Запитани дали преди евроизборите са били сигурни за коя партия да гласуват, или са се колебаели между различни партии, 82% от българите казват, че са били сигурни (четвърти в ЕС по този отговор), 16% са се колебаели, 2% казват \"Не знам\". На въпроса защо са гласували за дадена партия на евроизборите най-много българи (53%) казват, че обикновено гласуват за нея. Само в три страни има повече хора, дали този отговор – Португалия (65%), Малта (61%) и Кипър (57%). Че са харесали предложенията на даден кандидат по най-важния за тях въпрос на тези избори, са казали само 24% от българите. Единствено в Латвия има по-нисък процент хора, посочили това като причина – 19%. В Естония са 25%.      Вторият най-популярен отговор на българите е, че не са харесали никоя от останалите партии (37%). Следват отговорите \"Предложенията им по национални въпроси бяха най-близки до вашите идеи и ценности\" (36%), \"Предложенията им по европейски въпроси бяха най-близки до вашите идеи и ценности\" (29%), \"Харесахте един или повече от кандидатите в тази партийна листа\" (26%), \"Харесахте предложенията им по най-важния за вас въпрос на тези избори\" (24%), \"Бяхте убедени по време на предизборната кампания (от дебат, интервю) – 12%. На въпроса кога са решили да гласуват за политическата партия или кандидата, който са подкрепили на евроизборите, 59% от българите казват, че винаги гласуват така, 19% са решили преди няколко месеца, 10% - преди няколко седмици, 7% - няколко дена преди изборите, 3% - в деня на изборите, 2% казват \"Не знам\".      Като основна причина да гласуват на евроизборите 50% от българите посочват, че това е техен дълг като граждани (+14%), 21% - че подкрепят ЕС (+9%), 4% - за да изразят своето несъгласие (-1%), 4% - за да повлияят на избора на нов председател на еврокомисията (+2%). Попитани за въпроса, който ги е накарал да гласуват, най-много българи (44%) казват \"Икономика и растеж\". Отговорът \"Борба с климатичните промени и защита на околната среда\" дават само 16% от българите (на последно място в ЕС). Заради имиграцията са гласували 24%. Заради социалната защита на европейските граждани – 43%, 39% заради начина, по който ЕС трябва да работи в бъдеще.      Защо не са гласували Попитани кога са решили да не гласуват на евроизборите, 21% от българите казват, че никога не гласуват, 33% - преди няколко месеца, 14% - преди няколко седмици, 12% - няколко дена преди изборите, 9% - в деня на изборите, 11% не знаят. Като основна причина да не гласуват най-много българи (38%) посочват липса на доверие или разочарование от политиката като цяло (на второ място в ЕС заедно с Португалия и след Кипър, където този отговор дават 39 на сто от хората).      Най-малко българи в ЕС (24%) казват, че си спомнят да са виждали по телевизията, в интернет или на плакати, че са чели във вестници или чули по радиото послания от Европейския парламент, окуражаващи хората да гласуват на евроизборите. Повече млади са гласували в Европа Високото участие на европейските изборите през 2019 г. се дължи на нарастване на участието на младите хора. Резултатите от проучването след изборите, което е едно от най-пълните публично достъпни количествени анализи след последните европейски избори, показва, че нарасналото участие в изборите се дължи най-вече на младото поколение в ЕС. По-конкретно, все повече млади граждани под 25 г. (+14 процентни пункта), както и групата от 25 до 39 г. (12 пр. п.) гласуват в сравнение с предишните избори. Общата избирателна активност на европейките избори беше 50.6%, най-високата от 1994 г. насам. 19 държави членки регистрираха покачване на избирателната активност спрямо 2014 г., най-вече Полша, Румъния, Испания, Австрия, Унгария и Германия, както и Словакия и Чехия, където избирателната активност е традиционно ниска. Същевременно избирателната активност се понижи само в 8 страни, но с по-малко от 3 процентни пункта. В България, че са гласували, са казали 33% от запитаните (-3%). Брекзит също изигра роля, като 22% от респондентите в ЕС споменават, че е имал влияние върху решението им да гласуват, поне \"до някаква степен\". Фактори, мотивирали избирателите да гласуват Резултатите показват, че гласувалите в европейските избори през 2019 г. също са били мотивирани от по-силно чувство на гражданска отговорност, засилено усещане, че гласуването може да промени нещата, както и нараснала подкрепа на избирателите за ЕС. Проучването показва, че на средно европейско ниво икономиката и растежът (44%) , както и борбата с изменението на климата (37%) са основните фактори, които са накарали избирателите да гласуват. Други важни фактори са насърчаването на правата на човека и демокрацията (37%), начинът, по който ЕС трябва да работи в бъдеще (36%), и имиграцията (34%). Въпреки че най-важната тема беше икономиката в 16 държави членки, темата за борбата с климатичните изменения оглави класациите в 8 страни. Ползи от ЕС Повече от две трети от респондентите (68%) в ЕС28 смятат, че тяхната страна е извлякла полза от членството си в ЕС, което е най-високото общо ниво отчетено от 1983 г. насам. Повече от половината европейци (56%) са също съгласни, че гласът им се зачита в ЕС, което отговаря на увеличение със 7 процентни пункта от февруари-март 2019 г. насам, и е най-позитивният резултат за този индикатор от 2002 г. Осведоменост По отношение на осведомеността в тазгодишните избори 44% от респондентите имат спомен да са виждали или чували съобщение от Европейския парламент, което насърчава гражданите да гласуват. Процентът е най-висок сред респондентите, които всъщност са гласували на изборите (50%), но и 39% сред хората, които не са гласували, имат спомен да са виждали или чували елементи от кампанията на парламента. Важно откритие от общественото допитване е, че засилването на избирателната активност се дължи все повече на граждани, които не винаги или традиционно не гласуват, като относителният дял на респондентите, които отбелязват, че \"винаги гласуват\", се е понижил с 6 процентни пункта спрямо 2014 г.     ", "date": "2019.09.25", "title": "Четирима от 10 българи не вярват или не знаят страната да е спечелила от ЕС"}
{"url": "https://www.dnevnik.bg/gradska_sreda/2019/09/25/3967998_protestut_sreshtu_men_e_politicheski_smiata_kmetut_na/", "text": "Протест срещу кмета на район \"Витоша\" Теодор Петков организират днес от 18 ч шест граждански сдружения и инициативни комитети. Те са от кварталите на територията на района - Владая, Драгалевци, Симеоново, \"Манастирски ливади-запад\", Бояна и Княжево. Гражданите ще блокират Околовръстното шосе при бул. \"Братя Бъкстон\". Петков е досегашен районен кмет от СДС и се кандидатира за нов мандат, като е подкрепен от местната коалиция ГЕРБ - СДС. Гражданските сдружения упрекват кмета Петков, че отказва да сътрудничи с тях и не се вслушва в предложенията им. Те го обвиняват и в спекула с общински имоти. Чрез майка си той ги купувал евтино, а после ги продавал на пазарни цени. Веселин Кръстев от протестиращите притежава копия от нотариални актове от сделките с имот, купен на търг от общинското дружество в ликвидация \"Метрострой\" ЕАД.      Става въпрос за сграда на ул. \"Обелско шосе\" в район \"Обеля\" с разгъната застроена площ от 868 кв.м. На търга майката на кмета я печели с цена от 83 400 лева, после му я дарява и той я продава за 205 000 евро. Пред \"Дневник\" кметът Теодор Петков заяви, че протестът срещу него е политически и зад него стои БСП. \"Няма нищо незаконно, няма от какво да се притеснявам. Майка ми се яви на търга през 2002 г. за имотите на общинското дружество в ликвидация. Цените са били определени от Столичния общински съвет, търгът е бил публикуван в Държавен вестник\", заяви той. На въпрос дали е имало разлики в цените при препродажбата на общинския имот кметът заяви: \"Не мога да го продам по-евтино естествено!\" Според него половината факти в нотариалните актове, които притежават протестиращите, не отговаряли на истината. Той подчерта, че когато са провеждани търговете, той не е бил районен кмет. \"Тогава бях служител в същата фирма в ликвидация - \"Метрострой\", и то на най-ниска позиция.\" Той подчерта, че е публична личност от 2009 г. и всички свои придобивания е отразил в декларациите пред Сметната палата и КПКОНПИ и не са били констатирани никакви несъответствия. \"Оставка няма как да подам, защото вече съм в отпуска за изборите. Дали ще бъда кмет ще решат гражданите на района, които са 70-80 хиляди, а тези 50 протестиращи не са представителна извадка\", заяви Петков.", "date": "2019.09.25", "title": "Протест заради имоти на кмета на \"Витоша\" ще блокира Околовръстното днес"}
{"url": "https://www.dnevnik.bg/zelen/2019/09/25/3967925_kak_harchat_vlastite_parite_za_divite_plajove/", "text": "След като всяка година незастроените плажове стават обект на спор за това кой е виновен за боклука, който се събира от плажуващите там, от гражданската инициатива \"Да спасим Карадере\" съобщават и конкретни официални данни за разходването на определения за дивите плажове бюджет от морските общини. Тези данни активистите са изискали по реда на Закона за достъп до обществена информация (ЗДОИ). 60% от средствата от концесионните такси за стопанисваните плажове по цялото Черноморие трябва да се разходват за чистотата и сигурността на плажовете без концесия, включително трите плажа със статут \"за природосъобразен туризъм\". Към общините се превеждат 50 % от приходите от концесии, а други 10% отиват към областните администрации за воднопоспасителни дейности на неохраняемите плажове. Това съобщават от \"Да спасим Карадере\" въз основа на писмени данни от Министерството на туризма, което се позовава на регламент от Закона за устройство на Черноморското крайбрежие (ЗУЧК). \"Медийните спекулации на представители на черноморски общини, че \"местният данъкоплатец плаща\" за почистването на плажовете за природосъобразен туризъм, се опровергават от министерството,\" разяснява съобщението на гражданската инициатива \"Да спасим Карадере\" . Активистите допълват, че в годишните отчети за изпълнението на бюджета на общините няма разбита информация как са изразходвани средствата от държавния бюджет за поддържане на неохраняемите плажове. Местните власти не са повдигали до момента официално проблем с недостатъчни финанси. \"Така, вместо да се търсят допълнително средства, в случай че са необходими, в публичното пространство темата се използва за манипулиране на общественото мнение и заплаха за разходи, понесени от местните жители, а вината се хвърля върху туристите\", смятат от гражданската инициатива. Чистотата и общините Според чл. 22а от закона за Черноморието общините получават 50% от концесионните такси. С част от тези приходи трябва да платят за \"поставяне на предупредителни табели и санитарно-хигиенно поддържане на неохраняемите плажове... включително и на морските плажове за природосъобразен туризъм\". Трите плажа в България за природосъобразен туризъм привличат както \"диво\" къмпингуващи, разчитащи на специалния им статут , така и плажуващи от съседните курорти, търсещи запазена от презастрояването гледка. През активния летен сезон тези плажове - Карадере, Иракли и Корал - са сериозно натоварени с туристи. За тях обаче общините са разходвали минимални - или никакви - суми, въпреки законово предоставените бюджети. Община Несебър посочва разходи за почистване на Иракли от 9 186 лв. за 2016 г. и от 10 591 лв. за всяка от следващите две години. В сумите са включени разходите за заплати, осигуровки, гориво и поддръжка на автомобили, според отговора на общината. В него се твърди, че общината почиства плажа и осигурява обслужването на 5 контейнера на Иракли. За Корал според отговорната администрация изобщо няма средства за почистване. Община Царево, която е с най-дългата плажна ивица от черноморските общини, отговаря на запитването по ЗДОИ, че в бюджета ѝ не са постъпили в средства за поддържане на плаж \"Корал\" въпреки приходите от концесии със съответното предназначение. При все това общината посочва направени разходи за поставените 3 химически тоалетни в активния сезон, чиято такса за месечно обслужване е 200 лв. на тоалетна. Допълнително общината твърди, че не може да изчисли разходите си за почистване на плажа поради включените разходи за амортизация, транспорт, работна сила. За Карадере община Бяла не е предоставила отговор по ЗДОИ в рамките на законовия срок. От гражданска инициатива \"Да спасим Карадере\" уточняват, че на плаж Карадере няма разположени тоалетни. Такива няма и в двете части на плажа, които се посещават от туристите от Бяла и Горица, както и от чуждестранни туристи. За сметосъбиране традиционно общината поставя 3 контейнера в активния летен сезон на 7 км от местността - в края на града. Традиционно - но не и тази година. За настоящия сезон са били поставени 3 контейнера след средата на месец юли след намесата на Министерството на туризма в отговор на писмо от \"Да спасим Карадере\" с искане да бъдат осигурени контейнери за събиране на боклука. Плажът се поддържа от доброволци през летните месеци, уточняват от инициативата. Преди и след края на сезона гражданска инициатива \"Да спасим Карадере\" - както и къмпингуващите на Иракли, Корал и други неконцесионирани плажове - организират традиционни почиствания на местностите. Тази година за Карадере почистването ще се проведе през първия уикенд на октомври (виж събитие във фейсбук  тук ). Областните администрации и спасителите на плажа Морските областни администрации получават 10% от приходите от плажни концесии и трябва да ги разходват за спасители и охрана на нестопанисваните плажове. \"Да спасим Карадере\" съобщават как те са се погрижили за трите плажа със специален статут да предоставят възможности \"природосъобразен туризъм\" - Карадере на територията на област Варна и Иракли и Корал за област Бургас. Областна управа - Варна, отговаря, че не е изразходвала средства за водно спасяване на Карадере поради трудната достъпност на плажа и слабата му посещаемост. Областната управа в Бургас е разполагала с годишен бюджет, който варира между 268 и 382 хил. лева за периода 2016-2019 година. За настоящата година общият бюджет за водно спасяване на неконцесионирани плажове е от 289 281 лв. От тези суми бургаската област трябва да отделя за сигурността на природосъобразните плажове на своята територия - Иракли и Корал. За 2016г за всеки от плажовете водното спасяване е струвало по 7 140 лв., нараствало е през годините. За настоящата година управата е отделила за водно спасяване на Иракли 30 912 лв., а за Корал - 26 496 лв. Общо за двата плажа официално природосъобразни плажа - Иракли и Корал - са изразходвани 5.2% от средствата на област Бургас за водно спасяване на неохраняемите плажове през 2016 г., 7.4% през 2017 година и 14% през 2018 година. Няма данни как с неизразходваните остатъци администрациите се грижат за неохраняемите плажове, както изисква чл. 22а от закона за Черноморието.", "date": "2019.09.25", "title": "Как харчат властите парите за дивите плажове"}
{"url": "https://www.dnevnik.bg/sviat/2019/09/25/3968020_feisbuk_niama_da_trie_postove_na_politici_dori_ako/", "text": "Политиците, които лъжат или призовават към насилие, няма нужда да се боят от \"Фейсбук\" - социалната мрежа няма да трие техните постове освен в крайни случаи. Това стана известно от реч на вицепрезидента  Ник Клег. \"Не смятаме, че е наша работа да ставаме рефери на политически дебати или да предотвратяваме това политиците да стигат до аудиторията си и да бъдат обект на публично обсъждане и проверка. Ето защо \"Фейсбук\" изключва политиците от програмата за  проверка на факти \", каза Клег, който е бивш вицепремиер на Великобритания. Въпросната програма  разчита на външни сътрудници да проверяват сигналите за фалшиви новини, а след тяхната оценка \"Фейсбук\" намалява разпространението на въпросното съдържание, показва на потребителите истински новини, свързани с темата, и наказва  страниците, които често разпространяват лъжи . Речта на политиците обаче няма да подлежи на тези проверки. Изключение ще се прави само ако политикът сподели вече класифицирана като лъжлива информация. В такъв случай ще се прилагат горните мерки. \"От 2016 г. \"Фейсбук\" има изключение за \"новинарската стойност\". Това означава, че ако някой наруши  стандартите на общността , можем да позволим това съдържание да остане видимо, стига да преценим, че  общественият интерес  хората да го видят е по-голям от опасността\", обяснява още Клег. Сега постовете на политиците ще бъдат класифицирани по подразбиране като такова съдържание. Изключение ще се прави за рекламите, които като платено съдържание ще трябва да спазват стандартите на \"Фейсбук\". Клег уточни все пак, че е възможно съдържание, което има потенциала да разпали насилие, да бъде сметнато за опасно и да трябва да бъде изтрито. Но оценка ще се прави за всеки различен случай, като тя ще бъде \"холистична и всеобхватна\".", "date": "2019.09.25", "title": "\"Фейсбук\" няма да трие постове на политици, дори да лъжат или тласкат към насилие"}
{"url": "https://www.dnevnik.bg/skorost/2019/09/25/3968054_vuzmojni_sa_zatrudneniia_v_prodajbata_na_vinetki_utre/", "text": "Планирани тестове на захранването на единия от двата центъра за данни на Националното тол-управление, които ще се проведе утре между 12 и 15 часа, могат да предизвикат затруднения в продажбите на електронни винетки в този часови интервал, съобщиха от Агенция \"Пътна инфраструктура\". За избягване на риска от проблеми с покупката на е-винетка по време на планираните тестове от АПИ препоръчват водачите да купят електронната си винетка по-рано. Подобни тестове се правят веднъж на два месеца, уточняват още от АПИ.", "date": "2019.09.25", "title": "Възможни са затруднения в продажбата на винетки утре заради тестове на системата"}
{"url": "https://www.dnevnik.bg/razvlechenie/2019/09/25/3967997_tri_ot_originalnite_zvezdi_na_djurasik_park_se_subirat/", "text": "Три от оригиналните звезди от актьорския състав на филма \"Джурасик парк\" ще се съберат пак за ново продължение на научнофантастичната филмова поредица \"Джурасик свят\", съобщава специализираното издание за кино Deadline. Сам Нийл, Лора Дърн и Джеф Голдблум ще съживят образите си съответно на двамата палеонтолози и математика във филм, чието работно заглавие за момента е \"Джурасик свят 3\". И тримата актьори се снимат в хита \"Джурасик парк\" от 1993 г., създаден по книгата на Майкъл Крайтън и режисиран от Стивън Спилбърг. Всеки от тях след това се е появявал отделно в последвалите негови разклонения.      Първият филм е сниман през август 1992 г. на един от хавайските острови Кауай и прави премиерата си през април следващата година, след което се превръща в най-печелившия филм дотогава - световен боксофис от близо 1 млрд. долара. Освен че е посрещнат добре от критиката, той печели и много кинонагради, включително 3 оскара за специални ефекти и звук. Поредицата \"Джурасик свят\" започна да се снима през 2015 г. след разочароващия търговски успех на предходните продължения \"Изгубеният свят\" и \"Джурасик парк 3\". Тя успя да постигне боксофис успех с 1.7 млрд. долара за първата си част и още 1.3 млрд. долара за продължението от 2018 г. Следващият филм ще бъде режисиран от Колин Тревъроу и отново ще е с участието на Крис Прат и Брайс Далас Хауърд. Очаква се снимките му да започнат следващата година и да е на голям екран през лятото на 2021 г.", "date": "2019.09.25", "title": "Три от оригиналните звезди на \"Джурасик парк\" се събират за ново продължение"}
{"url": "https://www.dnevnik.bg/sport/2019/09/25/3968050_video_urugvaiskata_iznenada_na_svetovnoto_po_rugbi/", "text": "Уругвай поднесе първата голяма изненада на световното първенство по ръгби в Япония. Южноамериканците спечелиха с 30:27 срещу Фиджи. Това е първата победа на Уругвай на световно първенство от успеха срещу Грузия през 2003 г. Последният съдийски сигнал беше последван от сълзи от радост и бурни празненства в отбора на небесносините. \"Гордея се със страната си. Не сме най-големите, не сме най-високите, но дойдохме, за да спечелим. Подготвяхме се за това от четири години, така че съм много горд\", каза капитанът на уругвайците Хуан Мануел Гаминара. При последната среща между двата отбора Фиджи спечели с 67:8 преди година в приятелска среща.", "date": "2019.09.25", "title": "Видео: Уругвайската изненада на световното по ръгби"}
{"url": "https://www.dnevnik.bg/photos/2019/09/25/3968064_snimka_na_denia_radevi_i_trump_v_nju_iork/", "text": "Президентът Румен Радев (първият вляво) и съпругата му Десислава Радева (първата вдясно) присъстваха в Ню Йорк на приема, даден от президента на САЩ Доналд Тръмп и съпругата му Мелания Тръмп по случай 74-ата сесия на Общото събрание на ООН. Прессекретариатът на българския държавен глава разпространи официалната снимка на двете президентски двойки.   от 22 до 26 септември за участие във форума на ООН.", "date": "2019.09.25", "title": "Снимка на деня: Радеви и Тръмп в Ню Йорк"}
{"url": "https://www.dnevnik.bg/sport/2019/09/25/3968082_kralev_nastoiava_za_strog_kontrol_pri_izdavaneto_na/", "text": "Българският професионален боксов съюз (БПБС) е взел мерки след  смъртта на българския състезател Борис Станчов  на галавечер в Албания през миналата седмица. Организацията ще отнеме лиценза на мениджъра на боксьора Венцислав Георгиев, обяви министърът на спорта Красен Кралев. Боксьорът Станчов почина в края на миналата седмица, след като припадна по време на мач в Албания. Според информациите той се е представял със самоличността на своя братовчед Исус Величков. \"Аз съм в постоянен контакт с  Българския професионален боксов съюз , откъдето ми казаха, че са взели решение лицензът на мениджъра му (Венцислав Георгиев) да бъде отнет, защото е допуснал това нарушение да се яви с чужда самоличност. Вече дали е давал медикаменти и какви на състезателя, последствията ще покажат. От това, което аз виждам, смятам, че има минимум поне още един замесен – това е лицето Исус Величков, който е предоставял документите си\", каза Кралев пред парламентарната комисия по въпросите на младежта и спорта. \"Смятам категорично, че това е прецедент, изолиран случай, а не е практика в българския бокс. Надявам се след приключване на следствените действия Българския професионален боксов съюз да вземе адекватните мерки. Това е криминална проява, той е използвал чужда самоличност. Засега ще се въздържа от коментар, защото трябва да приключи разследването и да се изясни от какво е починал боксьорът. Ясно е, че това не е причинено от самата игра, просто категорията е лека и такива неща не се случват. За загубата на съзнание има различни версии, последната информация, която пристигна от Албания, е за открит пакет с виагра в якето му\", добави Кралев. Министърът на спорта смята, че трябва да се установи дали  починалият Борис Станчов  се е явявал на медицинските прегледи или самият Величков. Кралев добави, че ще настоява издаването на лицензи за професионални боксьори да става при по-строги условия.", "date": "2019.09.25", "title": "Кралев настоява за строг контрол при издаването на професионални лицензи в бокса"}
{"url": "https://www.dnevnik.bg/sviat/2019/09/25/3968066_germanski_vestnik_turskiiat_pasat_idva_skoro/", "text": "                         Решението за изграждането на нов завод на \"Фолксваген\" в Турция вече е взето, съобщава агенция \"Ройтерс\", позовавайки се на германския вестник \"Франкфуртер алгемайне цайтунг\" (ФАЦ). Според тази новина надзорният съвет на концерна вече е одобрил инвестицията, като решението може да влезе в сила всеки момент, а договорите могат да бъдат подписани още идната седмица. ( ) ФАЦ се позовава на вътрешни източници в концерна и пише, че остава да се уточнят някои последни подробности от договора, включително някои данъчни въпроси. За тези подробности наскоро разговаряха шефът на концерна Херберт Дийс и турският президент Реджеп Тайип Ердоган. Източникът на вестника казал дословно: \"Намираме се на последната права, сега само остава да доизгладим договора.\" Очаква се надзорният съвет на \"Фолксваген\" да обсъди темата и на заседанието си в петък (27 септември), но след като контрольорите на концерна вече са потвърдили решението, идната седмица вероятно ще бъдат изпълнени последните необходими условия и договорът ще бъде сключен, пише ФАЦ. \"Инвестицията е 100% сигурна\" Според вестника и турската страна е сигурна, че договорът ще бъде подписан съвсем скоро. \"От икономическа гледна точка тази инвестиция е 100% сигурна\", казва Алпер Канджа, шеф на турската Асоциация на автодоставчиците \"Тайсад\". Той уточнява, че от другите кандидати за инвестицията накрая е останала само България, но в крайна сметка Турция е успяла. Канджа очаква инвестиция от порядъка на 1.2 до 1.5 млрд. евро. Строителната площадка край Маниса, на 40 километра от Измир, ще бъде разположена на площ от два квадратни километра. Според Канджа сега се решавал последният открит въпрос: изкупуването на парцелите от техните собственици, включително няколко общини и един индустриален парк. Лобистът признава, че можело да се наложат и принудителни отнемания на парцели. През 2018 година \"Фолксваген\" беше най-продаваният автомобил в Турция, където бяха закупени 67 хил. фолксвагена и 21 хил. шкоди. Досега Турция внасяше тези автомобили. Алпер Канджа твърди, че когато \"Фолксваген\" започне да произвежда в самата Турция, това ще бъде и ясен политически сигнал: \"Това решение ще нормализира икономическите отношения между двете страни и ще им донесе двустранни изгоди.\"", "date": "2019.09.25", "title": "Турският \"Пасат\" идва, \"Фолксваген\" подписва договор следващата седмица"}
{"url": "https://www.dnevnik.bg/sviat/2019/09/25/3967930_morskoto_ravnishte_moje_da_se_povishi_s_metur_i_tova/", "text": "Нивото на Световния океан може да се повиши с между 60 см и 1 м в следващите 80 години и с 2.3-5.4 м до 2300 г., ако не се ограничат въглеродните емисии, отделяни в атмосферата. Дори да се вземат всички възможни мерки обаче, част от повишението е неизбежно. Това се казва в дългоочакван  доклад  на Междуправителствения панел за климатичните промени (IPCC), публикуван днес. Изследователите смятат, че увеличението до 2100 г. би било 10 пъти по-бързо, отколкото през 20 в., но при сегашното топене на ледените покривки драстичните мерки биха го спрели само отчасти - морското равнище ще се покачи така или иначе с 29-59 см до края на века. Това е е и най-лошият сценарий. Според Зита Себесвари (сред авторите на доклада) \"не може да се изключат\" наскоро публикувани варианти като доклада на Бристолския университет, допускащ промяна от 2.38 метра до края на века. \"Драматичното в повишаването на морското равнище е, че ако приемем, че 1 м ще се случи до 2100 г., ще приемем 4 м до 2300 г. Не можем да поемем такъв риск\",  смята  Себесвари. Освен това метеорологични явления, които преди се случваха веднъж на век, към 2050 г. ще са започнали да засягат части от Земята веднъж годишно независимо дали въглеродните емисии бъдат ограничени. Част от промените са неизбежни Докладът се изготвя \"в унисон с целите, които си поставиха правителствата в климатичното споразумение от Париж през 2015 г.\" да намалят парниковите газове, което ще \"ограничи промените в океана и криосферата (замръзналата част от земята - бел. ред.). , смята панелът. Те включват по-интензивни метеорологични явления, топенето на пермафроста и намаляването на биоразнообразието в Световния океан. Дългосрочно \"Океаните и криосферата - замръзналите части на планетата - имат жизненоважна роля за живота на Земята\", се казва в прессъобщението, с което бе представен докладът. \"Общо 670 млн. души във високопланинските райони и 680 млн. души в разположените (на малка надморска височина) крайбрежни райони зависят пряко от тези системи.\" Още четири милиона души живеят постоянно в района на Арктика, а 65 млн. - в развиващи се страни и малки острови. Отделно, сочи докладът, броят на хората, живеещи в крайбрежни райони, и този на зависимите от високопланинските ледници е значително по-голям и се измерва в милиарди. До 2100 г. по-малките ледници в Европа, Източна Африка, части от Андите и в Индонезия  ще загубят    при сценарий, в който продължи отделянето на значително количество емисии. \"Само\" метър?  Голяма част от сушата може да е високо над морското равнище. По крайбрежието обаче са половината от мегаполисите по света. Общо 2 млрд. души  . Би Би Си цитира изследване на климатичната група C40 - според което са застрашени градове като Лондон, Истанбул, Ню Йорк, Карачи, Мумбай, Шанхай, Джакарта, Буенос Айрес и много други. Дори ако повишаването на температурата на Земята е само 2 градуса по Целзий (а учени  смятат това за не най-лошия сценарий ), щетите  , мигрантите - милиони.      Когато морето се затопли Досега океаните служеха като буфер - поемаха голяма част от топлината, създавана от употребата на въглища, петрол и газ. Със загряването \"горещите вълни\" в океаните ще стават все по-чести, а заради въглеродния диоксид, който те поемат, средата става по-киселинна и това влияе на екосистемите. Променящият се състав на водата се изразява и в загуба на кислород близо до водната повърхност - \"мъртвите\" зони ще се увеличат. Промяната в температурите на океаните  , оформящи климата на огромни части от сушата, и ще доведе до много метеорологични явления като  Ел Ниньо . \"Океанът е поел над 90% от допълнителната топлина в климатичната система. До 2100 г. океанът ще поеме 2 до 4 пъти повече, отколкото между 1970 и (настоящия момент), ако глобалното затопляне се ограничи до 2 градуса по Целзий, и до 5-7 пъти повече при по-големи емисии.\" Океанът също така   от 1980 г. досега. Не са само океаните Близо 2 млрд. души зависят от ледниците, за да си набавят вода. Те също се топят бързо и тези процеси ще увеличат и образуването на свлачища, смята панелът.   като Ганг и Яндзъ - сред десетте големи в Азия, захранвани от хималайски ледници. Топенето на ледовете (високопланински и морски), което е главен фактор за повишаващото се морско равнище, е особено изразено в Северния ледовит океан. Там ледът \"намалява всеки месец през годината и изтънява все повече\", продължава докладът. Ако глобалното затопляне се ограничи до 1.5 градуса над доиндустриалните нива, в океана няма да има ледена покривка само веднъж на 100 г., вероятно през септември. Ако затоплянето обаче достигне 2 градуса, това ще се случва на всеки 3 години. Ако замърсяването с въглерод продължи, до края на века има между 10 и 35 процента вероятност всяка година арктическият воден лед да изчезва през септември. Горските пожари и топящите се ледове и сняг в тундрата са част от още по-тревожна картина. Проблемът е в очакването този и следващият век   на места като Аляска и Сибир - замръзнал слой, покриващ 24% от сушата в Северното полукълбо и съдържащ 0.022% от общото количество вода на Земята. Слоят е част от цикъла на въглеродния диоксид в почвата и атмосферата, а при топенето му би се освободило значително количество метан.      Почти сигурно е топенето на една четвърт от вечно замръзналия слой. По-голямата останала част също ще се стопи, ако не бъдат ограничени въглеродните емисии, а това би освободило в атмосферата стотици милиарди тонове въглероден диоксид и метан, продължава панелът. Още изводи Нивото на водата   с 3.66 милиметра годишно - 2.5 пъти по-бързо от темповете в периода между 1900 и 1990 г. Океаните на планетата   в горните си нива и ще губят още, ако затоплянето продължи. От 2006 до 2015 г. топенето на ледове от Гренландия, Антарктида и планинските ледници  . Понастоящем годишната загуба на лед се равнява на 720 млрд. тона. Арктическата юнска снежна покривка  до 2.5 млн. квадратни километра. Арктическият воден лед през септември, когато се отчита годишният минимум,   след 1979 г. Тази година бяха отчетени вторите рекордно ниска нива, откакто се води статистика. Заради климатичните промени морските животни   до края на века, а уловът - с между 21 и 24 процента. За панела на ООН  Международният панел за климатичните промени (с англоезично съкращение IPCC) е част от Организацията на обединените нации. Той систематизира и обобщава познанията за климатичните промени, цели да оцени риска от \"човешкия фактор\" в климатичните промени, потенциалния им ефект и мерките, които биха могли да се вземат. За всеки доклад се събират стотици учени. Тазгодишният доклад не е от \"специалните\" - по-големи с оценки за периоди от 5 до 7 години. Следващият ще се публикува през 2022 г. Миналогодишен доклад \"даде\" на човечеството 12 години да ограничи катастрофите, причинени от климатичните промени, макар един от докладчиците в IPCC наскоро да се усъмни в този срок и да предупреди, че състоянието на \"климатичен апартейд\"  може да е много по-близо .", "date": "2019.09.25", "title": "Морското равнище може да се повиши с метър и това не е най-лошият сценарий"}
{"url": "https://www.dnevnik.bg/sviat/2019/09/25/3968124_trump_e_iskal_ot_ukraina_da_razsledva_baidun_potvurdi/", "text": "Американският президент наистина е поискал от украинския си колега Володимир Зеленски да разследва дали водещият кандидат на демократите за изборите през 2020 г. Джо Байдън е използвал властта си на вицепрезидент, за да принуди прокуратурата в Киев да прекрати проверките срещу компания, в борда на която работеше синът му Хънтър. Това показват разпространените днес подробности от телефонния разговор на Доналд Тръмп със Зеленски на 25 юли. Президентът нареди вчера да бъде огласена \"разсекретена и нередактирана\" стенограма. Малко след това Нанси Пелоси, председател на Камарата на представителите, инструктира да започне проверка за импийчмънт на Тръмп по подозрения, включително злоупотреба с конституционни правомощия и призив чужда държава да му предостави очерняща политически противник информация. По закон това е забранено, защото е сговор за намеса на чуждестранни институции в американските избори. \"Доста се говори за сина на Байдън и че Байдън е спрял прокурорската проверка, и много хора искат да научат повече за това, така че би било страхотно да сторите, каквото е възможно, с главния прокурор\", заявил Тръмп според обобщение на разговора, разпространено в сряда от министерството на правосъдието във Вашингтон. \"Байдън обикаляше да се хвали, че спрял разследването, така че, ако може да видите това нещо... на мен ми звучи ужасно\", се казва в друг от цитатите на Тръмп. Броени дни преди разговора президентът нареди без ясни мотиви да се замрази превеждането на около 391 млн. долара американска помощ за Украйна. Сумата бе одобрена преди година от Конгреса, но 250 млн. бяха замразени от президента за почти 3 месеца, докато министерствата на отбраната и на външните работи казаха, че нямат нищо против парите да бъдат преведени на Киев. След избухването на скандала, започнало с разкрития за доклад за телефонния разговор на информатор от спецслужбите до Главния инспекторат на разузнавателната общност, Тръмп все пак размрази последните средства на 12 септември. Те помагат на Украйна да се бори с бунта на подкрепяни от Москва сепаратисти в източната част на страната. В действителност \"запис\" би трябвало да не съществува, тъй като в Белия дом няма практика и техника за записване на разговорите. Това се компенсира с протокола, според който при подобни разговори присъстват двама, трима или повече хора от екипа на президента и те си водят записки. Сглобяването на тези записки оформя и \"стенограмата\" на разговора. Но според източници на \"Ройтерс\" по принцип записващите се въздържат да включват конфликтни моменти и факти, които биха злепоставили държавния глава. А това означава, че е много вероятно Тръмп да оспорва докрай какво точно са си казали със Зеленски. Освен това близки на стопаните на Белия дом неведнъж са казвали, че той не дава преки инструкции, а говори в своеобразен общ код и всеки разбира и изпълнява според вложения смисъл, а не конкретните думи. Върховният съд на САЩ постановява преди години, че президентът има привилегия на изпълнителната власт, според която е в правото си да пази поверителни разговорите с близките си съветници и чуждестранни лидери, особено когато става дума за национална сигурност и външна политика. Тръмп отговори на искането на конгресмени и сенатори за подробностите от разговора Тръмп - Зеленски, макар че настояването им може да се изтълкува като нарушаване разделението на властите и създаване на пречки от законодателната власт за президента да си върши ефективно работата. Но през 1974 г. Върховният съд постановява също, че с тази привилегия на държавния глава не може да се прикриват негови незаконни действия.", "date": "2019.09.25", "title": "Тръмп е искал от Украйна да разследва Байдън, потвърди стенограмата на разговора"}
{"url": "https://www.dnevnik.bg/sport/2019/09/25/3968129_razgrom_klasira_levski_napred_za_kupata/", "text": "Левски\" прескочи първия кръг за Купата на България след разгром срещу \"Спартак\" (Варна). Сините не срещнаха съпротива и победиха съперника с 5:1 в мач, който се игра в Балчик. Два гола за \"Левски\" вкара 17-годишният Мартин Петков, като той беше близо да завърши двубоя с хеттрик. По едно попадение за успеха добавиха Франко Мазурек, Дани Алар и Насиру Мохамед. Очаквано \"Левски\" беше по-дейният отбор, като сините наложиха натиск още в началото. Първата възможност за гол се откри пред Алар, който засече с глава центриране от фаул, но ударът на австриеца не затрудни вратаря Иван Иванов. В 11-ата минута Мохамед вкара топката във вратата, но попадението беше отменено заради засада. В средата на полувремето ганаецът засече центриране по акробатичен начин, но Иванов спаси.      Защитата на \"Спартак\" удържа 28 минути, когато \"Левски\" взе преднина. Мазурек получи пространство да овладее и се разписа с удар от границата на наказателното поле. Сините удвоиха преднината си в края на полувремето чрез гол на Алар. Австриецът засече с глава центриране на Иван Горанов, който се отчете с добър пробив по левия фланг. Интригата приключи в началото на втората част, когато \"Левски\" вкара три гола за седем минути. Мохамед напредна в наказателното поле и плъзна топката под вратаря. Само две минути след появяването си в игра Мартин Петков успя да се разпише. Той направи добавка в 55-ата минута, а в следващата атака прецизно овладя дълго подаване на Филише Нашименто и завърши хладнокръвно с удар покрай вратаря.      \"Спартак\" върна един гол в 63-ата минута благодарение на грешка на Мартин Райнов. Той беше преодолян от настоятелния Янаки Смирнов, който центрира и Ивайло Русев отклони топката под краката на Николай Михайлов. Усилията на \"Спартак\" не стигнаха за нов гол, а в края на мача двубоят беше спрян за няколко минути заради излизане на фенове на \"Левски\" извън огражденията.", "date": "2019.09.25", "title": "Разгром класира \"Левски\" напред за купата"}
{"url": "https://www.dnevnik.bg/biznes/2019/09/25/3968132_ministerstvoto_na_turizma_shte_opita_da_zameni_tomas/", "text": "Министерството на туризма отваря горещ телефон, който ще работи 24 часа, във връзка с кризата с фалита на британския туроператор \"Томас Кук\", обяви министърът на туризма Николина Ангелкова, цитирана от агенция \"Фокус\". Тя посочи и че представители на ведомството обикалят хотелите по Черноморието, в които са настанени туристи на оператора, като целта е заедно с негов представител да се осигури връщането на туристите в техните страни. Ангелкова посочва, че ситуацията ще създаде голям проблем за планирането на следващия сезон. Тя съобщава, че е в контакт с ръководството и представителите на големите туроператорски компании, които оперират на българския пазар. Идната седмица пък ще посети Германия, за да се потърсят възможности капацитетът, договорен от \"Томас Кук\" за лято 2020 г., с общи усилия да бъде пренасочен към другите туроператорски компании. Изключително ключово е да спасим сезон 2020 г. от гледна точка на записванията и преговорите и записванията, които към момента текат. Туризмът е в огромна конкуренция и е изключително важно да бъдем сред първите, обяви още Ангелкова. Съобщава, че министерството ще съдейства на хотелиерите за завеждане на колективен иск за техните вземания за юли и август от \"Томас Кук\". След новината за фалита български хотелиери обявиха, че британският оператор плаща със закъснение осигурените почивки. 58 са хотелите в България, които имат договори с \"Томас Кук\", по данни на министерството, като те са основно в Слънчев бряг и Златни пясъци, има и няколко в Албена и Свети свети Константин и Елена.  На въпрос дали са възможни фалити на хотели Ангелкова поясни: \"Всичко е възможно. Те си знаят какво им е финансовото състояние. Не мога да коментирам.\"", "date": "2019.09.25", "title": "Министерството на туризма ще опита да замени \"Томас Кук\" с германски оператори за 2020 г."}
{"url": "https://www.dnevnik.bg/photos/snimka_na_denia/2019/09/25/3968150_snimka_na_denia_kitai_otkri_nai-goliamoto_letishte_v/", "text": "Президентът на Китай Си Дзинпин откри новото летище на Пекин - ултрамодерна инфраструктура във формата на морска звезда, предаде \"Франс прес\", цитирана от БТА. Това се случва само няколко дни преди честванията на 70-ата годишнина на комунистическия режим. Международното летище в Дасин, разположено на 46 километра южно от центъра на столицата, ще функционира с пълен капацитет през 2025 година със 72 милиона пътници годишно. Това ще бъде световен рекорд за един терминал според създателите му.", "date": "2019.09.25", "title": "Снимка на деня: Китай откри най-голямото летище в света"}
{"url": "https://www.dnevnik.bg/bulgaria/2019/09/25/3968151_kasacionniiat_sud_vurna_iskaneto_na_cacarov_po_deloto/", "text": "Върховният касационен съд (ВКС) отказа да образува производство по искането на главния прокурор Сотир Цацаров за възобновяване на делото за предсрочно освобождаване на австралиеца Джок Полфрийман и върна на Софийския градски съд (СГС) документите за окомплектоване, съобщи пресслужбата на съда. Разпореждането е от днес на зам.-председателя на ВКС и ръководител на Наказателната колегия Галина Захарова. Вчера Цацаров беше заявил, че определението на тричленния състав на Софийския апелативен съд (САС), с което беше освободен предсрочно осъденият за убийство Полфрийман, е постановено при съществено нарушение на процесуалните правила. В разпореждането на зам.-председателя на ВКС от днес се посочва, че в документите липсват данни условно предсрочно освободеният осъден Джок Полфрийман да е получил лично препис от подаденото от главния прокурор искане за възобновяване. Видно от предоставените на ВКС материали, въпреки че препис от искането е бил изпратен за връчване на условно предсрочно освободеното лице чрез началника на Дирекция \"Миграция\" по факс, по делото не е приложена надлежно подписана разписка, удостоверяваща, че преписът от искането за възобновяване е връчен на лицето, за което е предназначен. \"Осъденият Джок Полфрийман е основен адресат на искането за възобновяване. Целта на връчването на препис съгласно изискването на чл. 424, ал. 3 от НПК е процесуалният документ да бъде получен от съответния адресат – да стане негово достояние, за да може той лично да се запознае със съдържанието на искането за възобновяване и да организира защитата си\", се казва в разпореждането. В него се уточнява, че препис е изпратен на адвоката му Калин Ангелов, но той не е упълномощен да го защитава в тази процедура. Осъденото (и условно предсрочно освободено) лице е самостоятелна страна в производството по Глава тридесет и трета от НПК и има право на лична защита, се напомня в разпореждането. Ръководителят на Наказателната колегия на ВКС пише, че по тези съображения при извършената предварителна проверка за формална допустимост и редовност на подаденото искане приема, че невръчването на препис от искането е пречка да се образува производство пред ВКС. В разпореждането се подчертава, че изпълнението на вмененото от НПК задължение на първоинстанционния съд за връчване на искането за възобновяване е необходима предпоставка за правилното му администриране. Делото не може да се изпраща на касационния съд, без да е надлежно изпълнена процедурата по връчване на книжата съгласно правилата на чл. 180 – 181 от НПК. Не е допустимо предписаните от процесуалния закон задължения на първоинстанционния съд да се възлагат на касационната инстанция, се посочва в разпореждането.", "date": "2019.09.25", "title": "Касационният съд върна искането на Цацаров по делото \"Полфрийман\" заради пропуски"}
{"url": "https://www.dnevnik.bg/politika/2019/09/25/3968157_v_bjuletinata_za_sofiia_fandukova_shte_e_nomer_68_a/", "text": "Дългогодишният кмет на София и кандидат за нов мандат Йорданка Фандъкова ще бъде номер 68 в интегралната бюлетина за местния вот на 27 октомври т.г., а издигнатата от инициативен комитет Мая Манолова - 75. Номер 70 е за кандидатът на \"Спаси София\" за кмет Борис Бонев, а със 71 избирателите могат да подкрепят кандидатурата му за общински съветник. Номерата на местните коалиции и кандидатите на инициативни комитети са определени в решение на Общинската избирателна комисия (ОИК), след като по-рано днес Централната избирателна комисия (ЦИК) изтегли жребий за номерата в бюлетината на партиите и коалициите на национално ниво, които са 66. За ГЕРБ в страната се падна номер 43, но Фандъкова е издигната от местна коалиция - ГЕРБ/СДС, на която ОИК определи номер 68. За \"БСП за България\" се падна номер 56, а за \"Демократична България\" - 66 (всички номера вижте  тук ). Този номер в бюлетината ще има и кандидатът за кмет на обединението арх. Борислав Игнатов. Номер 4 - Волен Сидеров Номер 34 - Ангел Джамбазки Номер 66 - Борислав Игнатов Номер 68 - Йорданка Фандъкова Номер 70 - Борис Бонев Номер 75 - Мая Манолова", "date": "2019.09.25", "title": "В бюлетината за София: Фандъкова ще е номер 68, а Манолова - 75"}
{"url": "https://www.dnevnik.bg/sviat/2019/09/25/3968178_tri_balkanski_durjavi_planirat_maluk_shengen/", "text": "Сърбия ще събере необичайна компания на 9 и 10 октомври - президента Александър Вучич и премиерите на Албания и Северна Македония, Еди Рама и Зоран Заев. Тримата, отношенията между които невинаги са топли, ще обсъждат общи икономически проекти, наречени в местните медии с термина \"Малък Шенген\". Случаят с \"Фолксваген\" - за чийто завод (вероятно в Турция) Сърбия също се конкурираше с България - показва, че страните от Западните Балкани са \"твърде малк, за да привлекат глобални инвеститори\". Ако те работят заедно обаче, това може да се промени и да са конкуретни както в ЕС, така и на други пазари, смята вицепремиерът и транспортен министър Зорана Михайлович, цитирана от агенция  МИА . По думите ѝ не става дума за подобие на \"нова Югославия\" (Сърбия и Северна Македония бяха част от федерацията), а просто за проекти с икономическа логика и за действия като премахване на митнически и други бариери и стъпки, улесняващи свободно движение на хора, стоки и услуги - \"един вид малък Шенген\". Според Михайлович трите държави трябва да помислят и за съгласуване на инфраструктурната политика, а първа стъпка може да е \"създаването на регионална мрежа за зареждане на електрически превозни средства\". Съвместни действия като опростяване на тол такси (плащани на пунктове по пътищата) също са възможна стъпка, за да се осъществява без спиране. \"Епохална идея\"  Това е и причината вчера Вучич да каже на Общото събрание на ООН, че тримата лидери ще се съберат в Белград. Президентът твърди, че инициативата е била негова и че би искал да включи и Прищина в този формат. С Косово обаче Сърбия е в тежък митнически спор, след като кампанията на Белград за \"отмяна на признаването\" подтикна Прищина да въведе 100 процента мита върху вноса от северната съседка. Все пак Вучич казва, че иска да обедини в инициативата целите Западни Балкани (страните от тях извън ЕС), а това включва и Босна и Херцеговина (и нейният внос се отлага с косовски мита) и Черна гора. Вчера Вучич  нарече  тези планове \"епохална идея\", която по думите му е приета от Заев и Рама с \"пълен консенсус\". По думите му държавите искат \"да се свържат по-тясно политически и икономически\" и да \"излизат като блок пред Европейския съюз и други, а не поединично.\" Вероятно място на за срещата според него е Нови сад (министър Михайлович спомена столицата Белград).", "date": "2019.09.25", "title": "Три балкански държави планират \"малък Шенген\""}
{"url": "https://www.dnevnik.bg/bulgaria/2019/09/25/3968173_protestut_na_pravosudie_za_vseki_zapochna_s_priziv/", "text": "Хиляди се включиха в поредния протест на Национална инициатива \"Правосъдие за всеки\" срещу единствения номиниран за главен прокурор Иван Гешев. Протестиращите блокираха движението пред Народното събрание и тръгнаха на шествие към \"триъгълника на властта\". Организаторите го наричат \"марш за право и свобода\". Протестът започна с призив: \"Ако видите някой, който видимо не е част от нашето шествие, дайте знак на организаторите\". И депутатите трябва да се сетят и да ги питат как са взели решение да номинират единодушно Гешев\", заяви председателят на инициатива \"Правосъдие за всеки\" Велислав Величков.  Нека видят през колко сита премина румънката Лаура Кьовеши, за да заеме този пост и нека видят каква е процедурата тук. Да си зададат въпроса коя е Кьовеши и кой е Гешев. И къде има истинска процедура и избор\", призова от площада пред Народното събрание Величков. \"Днес трябва да ни чуят и от Народното събрание, и от президентството. Затова нашият марш днес е към триъгълника на властта\", каза Величков.      Протестиращите тръгнаха към крайната точка със скандирания \"Свобода\", \"Мафията вън\" и \"Гешев е позор\". \"Нас не ни е страх. Няма да мълчим\", скандираха протестиращите, преди да стигнат до сградите на Министерския съвет, партийния дом и Президентството.  , иронично заяви Величков. Някои от протестиращите носиха плакати с надписи: \"Стига вече нагласени \"избори\". Искаме независимо и справедливо правосъдие за всички, за свободна България\", както и: \"Няма значение за какво протестираме - в ПИК ще напишат, че не съществуваме, но за сметка на това сме платени\".      \"Едни герои играят в един филм един път, защото всички им запомнят лицата. Няма други хора, които са готови да изпълнят толкова мръсна поръчка\", обясни Величков причината на този протест да няма провокатори. По думите му, провокатори повече няма и да има.  и е поискал темата за Гешев повече да не се повдига. По думите му, прокуратурата трябва да направи проверка откъде идва натискът над радиото. \"Това обаче не може да стане, защото това е един от дефектите на системата\", каза Георгиев. Президентът трябва да бъде на висотата на своята отговорност, защото е политик, пряко избран от народа и то с нелош резултат. \"Събрали сме се, за да ни видите и да ни чуете, а не да се правите на трите маймунки, които не виждат, не чуват и не разбират\", заяви Георгиев. По думите му, президентът трябва да започне този закъснял разговор за изменение в Конституцията за реформа в съдебната власт. \"Искаме правосъдие и го искаме за всеки, заяви Георгиев. Д-р Христо Христев нарече публичен линч атаките към тримата съдии от САС, освободили Джок Полфрийман предсрочно от затвора. По думите му, това е недопустимо отношение към магистрати, които са приложили закона. Христев коментира и темата за БНР и заяви, че не може да има цензура над журналисти.      Величков заяви, че има хора, които не спират да питат и не ги е страх. Той обясни, че на 9 октомври ще има изслушване във ВСС на единствения безалтернативен кандидат. . Има 5 отрицателни мнения за Гешев и те са наши. Не трябва да има повече изнасилване на правото, а кандидатът няма качествата да заеме поста. ДАНС, СДВР, над 30 полицейски управления са го подкрепили - тези, които са в изпълнителната власт. Това е груба намеса на изпълнителната над съдебната власт. Ако трябва ще го атакуваме в Конституционния съд\", заяви Величков и подчерта, че е недопустимо полицаи да си избират главен прокурор.  Направи и сравнение с Кьовеши като посочи, че тя е избрана за европейски прокурор между десетки кандидати от много държави, а \"изборът\" в България е с един кандидат. \"Това не е избор, а назначение. Вземете си по един ден отпуск, защото си заслужава\", призова Величков присъстващите на протеста. Ако няма промяна и номинацията на Гешев не бъде оттеглена, ще има протест и на 24 октомври, когато е насрочен изборът на нов главен прокурор във ВСС. По думите му, протести ще има и пред президентството с настояване Румен Радев да наложи вето. На протеста се събира подписка с искане кандидатурата на Иван Гешев да бъде оттеглена. Участниците се насочиха символично към Съдебната палата, където протестът приключи.", "date": "2019.09.25", "title": "Протестът срещу избора на Гешев се обърна към \"триъгълника на властта\""}
{"url": "https://www.dnevnik.bg/sport/2019/09/25/3968189_avstraliecut_roun_denis_zashtiti_svetovnata_si_titla_v/", "text": "Австралийският колоездач Роън Денис стана световен шампион в индивидуалното бягане по часовник за втора поредна година, след като спечели старта в Йоркшир, Великобритания. Година след  триумфа си в Инсбрук , Денис срази конкуренцията и завърши с повече от минута пред втория. Шампионът измина дистанцията от 54 километра за 1:05.05 часа със средна скорост от 49.78 км/ч. Денис се готвеше целенасочено за световното в Йоркшир, след като през сезона не се представи добре за тима си \"Бахрейн Мерида\". През лятото австралиецът дори  напусна самоволно Тур дьо Франс  по време на 12-ия етап, само ден преди индивидуалното бягане по часовник. На шампионата в Йоркшир Денис не участва с велосипед на производителя \"Мерида\", с който участва в останалите състезания, а с такъв на швейцарската марка ВМС, с каквато караше до миналия сезон. Върху велосипеда на Денис нямаше никакви надписи, но правилникът не му забранява да използва такава вратичка. Денис е първият колоездач, който успява да защити титлата си в последните пет световни първенства. За последно това направи Тони Мартин, който взе три поредни титли (2011, 2012 и 2013). След това между 2014 и 2018 г. имаше различни шампиони – Брадли Уигинс, Васил Кириенка, Мартин и Том Дюмулен. С втората си титла Денис вече се приближава до сънародника си Мик Роджърс, който е трикратен шампион в дисциплината (2003, 2004 и 2005). В Йоркшир втори зад Денис се нареди 19-годишният  Ремко Евенепул . Белгиецът, който е професионалист едва за първа година, се представи много силно, въпреки че досега не беше карал толкова дълъг часовник в кариерата си. Той финишира на 1.09 минути зад Денис. Белгиецът стартира при мъжете, като реши да прескочи възрастовата група до 23 години. Преди година той стана световен шампион в часовника и общия старт при юношите до 19 години. Евенепул е актуален европейски шампион в бягането по часовник. На подиума се качи и италианецът Филипо Гана, който изостана с 1.55 минути. Гана, който е световен шампион в индивидуалното преследване на писта, изпревари само с по-малко от три секунди новозеландеца Патрик Бевин в спора за бронза.      В топ 10 се класираха още Алекс Даусет, Лоусън Крадък, Танел Кангерт, Нелсон Оливейра, Тони Мартин и Щефан Кюнг. Шампионът от  Обиколката на Испания  и сочен за предварителен фаворит Примож Роглич остана 12-и. Словенецът не успя да се представи добре и преди финала беше застигнат от новия шампион Денис, който стартира три минути след него. Белгиецът Виктор Кампенертс, който също беше сочен за фаворит остана 11-и след много неприятности по трасето. Световният рекордьор в едночасовата езда на писта, първо се удари в стена край шосето, а след това имаше механичен дефект, като отново трябваше да сменя велосипед.", "date": "2019.09.25", "title": "Австралиецът Роън Денис защити световната си титла в часовника"}
{"url": "https://www.dnevnik.bg/sviat/2019/09/25/3968183_povecheto_amerikanci_ne_iskat_trump_da_bude/", "text": "Докато расте броят на конгресмените, готови да подкрепят отстраняване от власт на президента Доналд Тръмп, ново социологическо проучване показа, че повечето американци продължават да са против тази процедура. Допитването е дело на Quinnipiac University и показва, че 37% от участвалите са за импийчмънт, но 57% са против. Резултатите се вписват в трайната тенденция, регистрирана от сайта за политическа статистика FiveThirtyEight. От началото на мандата му средно под 39% са за тази крайна мярка, а почти 56% са против. В тези данни се съдържа сериозен потенциал за \"бумеранг ефект\", в който губещи в крайна сметка може да се окажат демократите. Въпросите на Quinnipiac са задавани между миналия четвъртък и този понеделник - период, в който бързо набра сила скандалът около телефонния разговор на Тръмп с украинския президент Володимир Зеленски на 25 юли. Разпространено днес официално обобщение на разговора показа, че в него наистина е поискано от Украйна да разследва заедно с американското правосъдно министерство дейността в началото на десетилетието на Джо Байдън, тогавашният вицепрезидент и настоящ водещ кандидат на демократите за изборите през 2020 г. Проучването на Quinnipiac разкрива още и дълбокото разделение по темата по партиен принцип. Сред демократите 73% подкрепят импийчмънт, а против са 21%. Сред републиканците съотношението е 4% \"за\" и 95% \"против\". Подобно драстично разминаване демонстрира, че най-вероятно привържениците на двете големи политически партии ще останат \"глухи\" за доводите на другата страна по време на процедурата за отстраняване от власт. Започването ѝ изглежда все по-вероятно, защото в сряда вечерта българско време броят на конгресмените, готови да подкрепят процедурата, достигна 200, при праг от нужното при гласуване мнозинство от 2018 души. След това същинската част от процеса за импийчмънт преминава ръцете на Сената, контролиран от републиканците. Новите данни показват и отсъствие на промяна в одобрението/неодобрението на работата на Тръмп - 40% го харесват, а 55% не го одобряват, а това е стабилно съотношение почти за целия му мандат досега. Той е безспорен любимец на симпатизантите на Републиканската партия - 80% одобрение срещу под 2% за всеки от тримата му опоненти-републиканци за Белия дом. Нещо повече - 67% казват, че са много доволни от президента си като потенциален кандидат на партията за втори мандат, а 17% - че са общо взето доволни. (Статистическата грешка е +/- 3.2 процентни пункта)", "date": "2019.09.25", "title": "Повечето американци не искат Тръмп да бъде отстраняван от власт"}
{"url": "https://www.dnevnik.bg/analizi/2019/09/25/3968190_za_balansa_mejdu_pravoto_i_spravedlivostta/", "text": "                         През последните дни държавата бе разтърсена от крясъци за некомпетентност и недобросъвестност на Софийския апелативен съд, който си позволи да постанови предсрочно освобождаване на един затворник. Общественото недоволство беше подкрепено от възмутени политици. Млади партийци и опитни парламентаристи свикаха протест. Последваха митинги. Бащата на загиналото момче заяви, че съдиите, \"пуснали на свобода един доказан убиец, трябва да си намерят друга работа и вече нямат място в правосъдната система\". Той каза също: \"Преди да дойда във Вашата телевизия, минах по бул. \"Витоша\" спокойно\". И попита дали съдиите ще могат да направят същото.  Това е покана за линч. На този фон членовете на Съдийската колегия на Висшия съдебен съвет (ВСС) изразиха \"безпокойство от ескалиращото обществено напрежение\" и декларираха, че са съпричастни към \"болката и страданието на близките на Андрей Монов\" и споделят \"тяхното усещане за нарушен баланс между правото и справедливостта\". А не споделят ли усещането, че съдиите, които по свое вътрешно убеждение и в съответствие със закона освободиха затворника, няма да могат да се движат свободно по улиците на София? Че са застрашени не само те, но и техните деца? Не изпитват ли страх от лумпени, които, въодушевени от публичната кампания и състраданието на ВСС, могат да посегнат на охулените съдии? Не изпитват ли срам, че оставят улицата и политиците да решават делата и да обругават съдиите? И щом са орган, който \"не може да ревизира съдебните актове\", защо изпращат преписката на Инспектората към ВСС, който също не може да ги ревизира? Не са ли длъжни да обяснят на обществото, че съдебните решения може и да не се харесват на всекиго, но те са актове на държавата, които подлежат на изпълнение? Нямат ли конституционно задължение да защитават съдийската независимост? Не мислят ли, че като накърняват честта на съда, се лишават от смисъл? Съдът бездруго може да съществува без тях, но те съществуват заради съда. Главният прокурор вече поиска възобновяване на делото. Не, той не е неук. Той отлично знае, че тези дела не подлежат на възобновяване. Това го знаят и студентите. Но ако Върховният касационен съд спази закона и откаже да възобнови делото, виновен ще е пак съдът. И пак няма да се постигне така желаният \"баланс между правото и справедливостта\"! Лошият съд и добрият главен прокурор... Дерзайте! Следващият главен прокурор ще е още по-добър! \"Присъни ми се действителността. Събудих се с облекчение.\" (Станислав Йежи Лец)", "date": "2019.09.25", "title": "За \"баланса между правото и справедливостта\""}
{"url": "https://www.dnevnik.bg/evropa/2019/09/25/3967920_polsha_planira_novi_vuglishtni_mini_vupreki_priziva_na/", "text": "Управляващата в Полша партия \"Право и справедливост\" планира да въведе законодателство, което ще разреши на правителството да отвори нови въглищни мини без одобрение от местните власти, заяви полският енергиен министър, цитиран от \"Ройтерс\". \"Право и справедливост\" иска да изгради нови мини, очаквайки половината от електричеството на страната да идва от въглища до 2050 г., тоест по-малко в сравнение със сегашните 80%, но далеч от призивите на Европейския съюз държавите членки да постигнат нулеви въглеродни емисии до 2050 г. \"Това специално законодателство, което се подготвя от депутати, е свързано с факта, че местните власти не са заинтересовани от изграждането на нови мини в техните райони, докато ние се нуждаем от нови въглищни залежи, за да осигурим доставките за енергийната индустрия\", посочи министър Кшиштоф Тхужевски. По думите му новото законодателство ще помогне на Полша да развие планирания открит рудник за добив на лигнитни въглища \"Злочев\", който според екоактивисти ще бъде най-дълбоката открита мина в страната и ще принуди 3 хил. души да напуснат домовете си. Проектът е на контролираната от държавата енергийна група PGE и ще гарантира доставките за електроцентралата на PGE \"Белхатов\", един от най-големите замърсители в Европа. Тхужевски каза, че предложеното законодателство ще се обсъжда в парламента след  националните избори  през октомври. \"Право и справедливост\" се опитва да си осигури гласовете на миньорите, като в същото време е изправена пред критики от екоактивисти, че не прави достатъчно, за да подобри качеството на въздуха. Засега партията води в социологическите проучвания. Най-голямата опозиционна партия, \"Гражданска платформа\", иска да премахне въглищата напълно до 2040 г. През юни Полша  поведе група от няколко източноевропейски страни , които блокираха опита на Франция и други държави членки блокът да се ангажира с цел за нулеви нетни емисии до 2050 г. По думите на Тхужевски намаляването на употребата на въглища в производството на енергия до 50% до 2050 г. от около 80% сега може да се постигне с допълнителни средства. \"Казаха ни, че трябва да имаме по-амбициозни цели, що се отнася до възобновяемата енергия. Но моят отговор е – не можем да направим нищо повече като страна, защото енергийният преход зависи и от степента, в която Европейската комисия ще ни помогне\", подчерта министърът, като добави: \"Не можем да осъществим прехода по-бързо от обявеното от нас.\"", "date": "2019.09.25", "title": "Полша планира нови въглищни мини въпреки призива на ЕС за въглероден неутралитет"}
{"url": "https://www.dnevnik.bg/sport/2019/09/25/3968085_bulgariia_ochakva_da_specheli_55_kvoti_za_tokio_2020/", "text": "Увеличение на квотите за олимпийските игри в  Токио  и спечелване на повече медали очаква министърът на спорта Красен Кралев от българските спортисти. Пред парламентарната комисия по въпросите на младежта и спорта той представи прогнозата на министерството, която е за 55 квоти. Това е с 10 повече от игрите в Рио де Жанейро преди четири години. До този момент България има сигурни 10  квоти за Токио  – две в плуването, две в спортната стрелба, две в леката атлетика, три в художествената гимнастика и една в борбата. \"Пращаме 14 спортисти за тези десет квоти, които имаме за момента. Това обаче е първоначална цифра. За сравнение - в Рио имахме представители от 14 вида спорт, 45 квоти и 53 участници\", обобщи Кралев пред парламентарната комисия по въпросите на младежта и спорта. Министърът представи пред комисията прогнозите на спортното министерство за квотите, които България може да вземе за игрите в Токио. Според Кралев в почти всеки спорт може да има същия или дори по-голям брой участници от олимпиадата в Рио. \"Големият въпрос е в тениса, където не се знае дали Григор Димитров ще участва в купа \"Дейвис\".\" \"По начина, по който ги смятаме, сега очакваме 55 квоти да се получат. Това е оптималният резултат, който можем да получим. Надявам се и съм сигурен, че имаме възможности за по-добро представяне като брой медали\", каза Кралев. Спортовете, в които България нямаше представители в Рио, но се очакват такива в Токио, са карате, вдигане на тежести и таекуондо. В Рио България спечели три медала – сребро на Мирела Демирева в скока на височина, бронз на Елица Янкова в категория до 48 кг в борбата и бронз на ансамбъла по художествена гимнастика. Реформи в борбата Освен спортовете като бокс и художествена гимнастика, които получиха високи оценки от Кралев, на обратния полюс е борбата. Спортът, който е  №1 по получени държавни средства за финансиране , има само  една спечелена квота дотук . През 2019 г. Българската федерация по борба получи 3 милиона лева, от които 1.536 млн. лева са за олимпийска подготовка. \"За съжаление най-голямо отстъпление имаме в борбата. В Рио де Жанейро през 2016 г. имахме 11 състезатели, а засега сме спечелили само една квота. Очакваме още между седем и девет квоти. Вероятно ще имаме отстъпление в броя на състезателите, но се надявам на по-добър резултат в спечелването на медалите.      Според министъра на спорта България има шанс за минимум два медала в женската борба и медал в мъжката класическа борба. \"Отстъплението е много сериозно в свободната борба. Там положението наистина е много зле, много лошо. Многократно имахме разговори с ръководството на федерацията. Мисля, че трябва много сериозна реформа в борбата, особено в свободния стил\", уточни Кралев. По думите му в женската борба се отчита добра работа и увеличение на занимаващите се със спорта.", "date": "2019.09.25", "title": "България очаква 55 квоти за олимпийските игри в Токио"}
{"url": "https://www.dnevnik.bg/bulgaria/2019/09/25/3968206_podgotvia_se_podmiana_na_trudovite_knijki_s_nov_obrazec/", "text": "Всички трудови книжки да бъдат сменени с нови до 1 юни 2025 г., предвижда проект на Наредба за трудовите книжки и трудовия стаж, която министерството на труда и социалната политика публикува за обществено обсъждане. Една от причините да се предложи промяна е сигнал на синдиката \"Подкрепа\" за фалшиви трудови книжки, пояснява  news.lex.bg С новата наредба се променят някои графи в образеца на трудовата книжка – например въвежда се вписване на код по националния класификатор на професиите и на категорията труд. Освен това с нея се регламентира изрично изискване да се поставя щемпел в трудовата книжка при прекратяване на трудовото правоотношение, като в него ще има данни за датата на постъпване на работа, на напускане, основанието за прекратяване на трудовото правоотношение и продължителността на стажа. \"Към момента поставянето на този щемпел е установена практика, която обаче не се прилага във всички предприятия. Това ще доведе до намаляване на административната тежест за работодателите, които в редица случаи следва освен извършването на записи в трудовата книжка да издават и съхраняват за дълъг период образци на документи, удостоверяващи натрупания стаж. Също така ще допринесе и за по-добрата закрила на правата на работниците и служителите, които няма да е необходимо да съхраняват и/или изискват документи, свързани с трудовия им стаж след прекратяване на трудовото правоотношение\" обясняват от министерството на труда, цитирани от електронното издание. За първи път се регламентира процедура за вписване в трудовата книжка на прекратяването на трудовия договор чрез разпореждане от инспекцията по труда, когато работодателят преустанови дейността си, както за вписване на стаж, установен по съдебен ред. Първи от новите книжки ще получат хората, които тепърва започват трудовата си дейност или са загубили старата си книжка. След тях с новия образец на документа ще подновят книжките си хората с изчерпани страници. За всички останали се предвижда това да стане в рамките на петгодишен срок. ", "date": "2019.09.25", "title": "Подготвя се подмяна на трудовите книжки с нов образец"}
{"url": "https://www.dnevnik.bg/sviat/2019/09/25/3968213_kristalina_georgieva_be_odobrena_za_direktor_na_mvf/", "text": "Кристалина Георгиева е официално одобрена като управляващ директор на Международния валутен фонд. Това съобщиха международните агенции, а и написа самата тя в профила си в \"Туитър\". Георгиева става първият ръководител на МВФ от държава с развиваща се икономика, но и първият,  идващ от спасена от фонда държава . В \"Туитър\" Георгиева написа, че очаква с нетърпение да се присъедини към екипа на МВФ, за да работи за всички 189 държави, които са част от фонда и да работи за подобряване на икономиката и живота на хората. Решението бе очаквано - вчера тя бе  изслушана  от Управителния съвет на МВФ. Агенция \"Ройтерс\" се позова на свой източник в съвета, според който тя се е представила убедително. Втората жена начело на фонда след Кристин Лагард (която ще оглави Европейската централна банка) досега бе вторият човек в йерархията на Световната банка,  след като се оттегли от поста си  на зам.-председател на Европейската комисия през 2016 г. Тя ще ръководи в труден момент кредитна институция с близо 1 трлн.  долара . Петгодишният ѝ мандат започва на 1 октомври. Като управляващ директор тя ще оглави 24-членния съвет на МВФ и операциите на фонда, за който работят 2700 души. \"Това е огромно постижение за България\", написа във \"Фейсбук\" премиерът Бойко Борисов, който в момента е на посещение в Южна Корея. \"Сърдечно я поздравявам и съм убеден, че ще се справи прекрасно с ръководенето на една от най-големите световни институции\", добави той. Досегашният изпълнителен директор Кристин Лагард, която  предстои да оглави Европейската централна банка  и така освободи поста за Георгиева, я поздрави в социалната мрежа като я нарече \"добър приятел\". Лагард също пожела на Георгиева успех в ръководството на тази значима институция и илюстрира поздравлението с шеговита снимка.     ", "date": "2019.09.25", "title": "Кристалина Георгиева бе одобрена за директор на МВФ"}
{"url": "https://www.dnevnik.bg/photos/2019/09/25/3967880_fotogaleriia_svetovnite_snimki_na_denia_-_25_septemvri/", "text": "Сенатор откри огън с личният си пистолет, след като попадна сред привърженици на опозицията на паркинг пред парламента в Порт-о-Пренс, Хаити. При стрелбата беше ранен и фотограф на \"Асошиейтед прес\".", "date": "2019.09.25", "title": "Фотогалерия: Световните снимки на деня - 25 септември"}
{"url": "https://www.dnevnik.bg/sport/2019/09/25/3968224_zrelishten_obrat_beliaza_starta_na_ludogorec_za_kupata/", "text": "Лудогорец\" прескочи първото препятствие за Купата на България. Тимът от Разград се наложи с 4:1 срещу втородивизионния \"Нефтохимик\" в мач с две лица за шампиона в първенството. През първата част \"Нефтохимик\" взе преднина с гол на Радослав Апостолов, докато футболистите на \"Лудогорец\" се отчетоха с много пропуски. Тимът от Разград излезе преобразен през второто полувреме и обърна резултата в своя полза след хеттрик на Мавис Чибота и попадение на Джоди Лукоки. \"Нефтохимик\" влезе силно в мача. Още при първата си атака отборът стигна до удар, дело на Мирослав Радев. \"Лудогорец\" отговори с удар в гредата на Светослав Дяков, като вратарят Росен Андонов трябваше да спасява опити на Жоржиньо и Жордан Икоко. \"Нефтохимик\" излезе напред в резултата в 12-ата минута, когато Апостолов впечатли с изпълнението си. Той получи топката на границата на наказателното поле, финтира няколко футболисти на \"Лудогорец\" и вкара след красив диагонален удар от малък ъгъл. Тимът от Разград атакуваше, но не стигаше до гол. Удари на \"Лудогорец\" срещнаха още три пъти гредите, а от своя страна, \"Нефтохимик\" действаше опасно на контраатака. При една от тях тимът Апостолов се измъкна по страхотен начин по десния фланг и центрира пред вратарското поле, но нямаше кой да засече топката. \"Лудогорец\" се върна в мача в 53-ата минута, когато Яцек Горалски напредна и Чибота завърши хубава комбинация с Жоржиньо. Седем по-късно груба грешка на \"Нефтохимик\" доведе до втори гол на \"Лудогорец\", дело на Лукоки. Интригата приключи в 75-ата минута, когато Лукоки беше изведен по дясното крило и центрира към Чибота. Топката остана зад него, но той се разписа след акробатично изпълнение. В добавеното време Чибота оформи своя хеттрик.", "date": "2019.09.25", "title": "Зрелищен обрат беляза старта на \"Лудогорец\" за купата"}
{"url": "https://www.dnevnik.bg/sviat/2019/09/25/3968229_djonsun_kum_parlamenta_ili_me_svalete_ili_me_ostavete/", "text": "Британският премиер Борис Джонсън предизвика опозицията с думите, че парламентът, събрал се отново на заседание днес, или трябва да го свали, или да го остави да изпълни обещанията си. \"Парламентът или трябва да се отдръпне и да остави това правителство да довърши Брекзит, или да внесе вот на недоверие и най-накрая да се изправи пред избирателите,\" каза Джонсън малко повече от месец преди насроченото напускане на Европейския съюз. След връщането си от Общото събрание на ООН в Ню Йорк - часове след като Върховният съд  обяви за незаконно решението за спиране  на работата на парламента - Джонсън увери, че преговорите с ЕС за промяна на вече договореното споразумение са трудни, но продължават и има напредък. \"Готови ще сме, независимо има ли сделка или не,\" каза Джонсън в обръщението си към парламента, излъчвано по iTV. Той заяви, че не е трябвало съдът да се произнася за решението му за парламента, което върна депутатите на работа още днес. Речта на Джонсън, който разменяше и реплики с лидера на опозицията Джеръми Корбин, бе трудна за слушане, тъй като депутатите отправяха постоянни възгласи в реакция на двамата въпреки призивите на председателя на Камарата на общините Джон Бъркоу за мълчание. Думите на премиера са провокация към Джеръми Корбин - опозицията иска първо да бъде договорено удължаване на срока за Брекзит, за да бъдат насрочени избори. Част от торите обвиняват лейбъристите, че се крият за тези думи като оправдание, за да не се изправят пред волята на народа. Великобритания би трябвало да излезе от ЕС на 31 октомври и Джонсън уверява, че това ще се случи. Решението на съда за парламента обаче отваря няколко сценария. Повече за тях четете тук.", "date": "2019.09.25", "title": "Джонсън към парламента: Или ме свалете, или ме оставете да довърша Брекзит"}
{"url": "https://www.dnevnik.bg/sviat/2019/09/25/3968231_netaniahu_otnovo_poluchi_mandat_za_sustaviane_na/", "text": "Президентът на Израел Реувен Ривлин възложи на действащия десен премиер Бенямин Нетаняху да състави следващото правителство след неуспеха на преговорите за широка коалиция с центристкия му съперник Бени Ганц, предадоха \"Ройтерс\" и \"Франс прес\". Засега Нетаняху, с партията си \"Ликуд\" и други десни съюзници и религиозни партии, може да разчита на 55 места в 120-местния парламент при необходими за мнозинство 61. Бени Ганц , с партията си \"Синьо и бяло\" и леви и арабски формации, може да събере 54 места. \"С най-добри шансове (за съставяне на кабинет) е Нетаняху с подкрепата на 55 депутати. Ганц има 54, но 10 от тези 54 заявиха, че няма да участват в правителството\", каза Ривлин на пресконференция в присъствието на Нетаняху. Десет депутати от арабската Обединена листа, която стана трета парламентарна сила след изборите на 17 септември, бяха подкрепили кандидатурата на Бени Ганц за премиер, но без да се ангажират с участие в следващото правителство. Нетаняху разполага с 28 дни да състави следващото правителство, с възможност този срок да се удължи с още 14 дни. Той веднага поиска от Ганц да се присъедини към него в състава на правителство на националното единство, предаде \"Франс прес\". \"Мисля, че ние трябва да съставим правителство на националното единство заедно\", каза Нетаняху, обръщайки се към Ганц. /БТА", "date": "2019.09.25", "title": "Нетаняху отново получи мандат за съставяне на правителство"}
{"url": "https://www.dnevnik.bg/bulgaria/2019/09/25/3968238_ombudsmanut_na_bnt_otmenenata_pokana_na_aleksandur/", "text": "\"И без това вече не гледах културните предавания по БНТ, но от днес обявявам бойкот. А вие сами преценете, дали причините са лични или политически. Или морално-естетически\", написа в сряда вечер във \"Фейсбук\" профила си преподавателят по история на модерната европейска култура в Софийския университет \"Св. Климент Охридски\" Александър Кьосев. Възмутен, той разказва как първо е бил потърсен за участие в предаване на БНТ, посветено на паметта на проф. Никола Георгиев в неделя (29 септември), след което на следващия ден му е било обяснено, че не може да участва, тъй като е член на политическа партия \"Да, България\", а БНТ е вече в предизборна кампания (тя започва официално на 27 септември). Кьосев допълва:  \"Незрялост относно четенето на правилата\" и \"недоразумение\" - така омбудсманът на БНТ Иван Такев определи оттеглената от страна на националната телевизия покана към културолога и литературен теоретик. Пред \"Дневник\" той обясни, че обаждането е било от екипа на \"Денят започва с култура\" (бел.ред. - предаването вече се казва \"Култура.бг\" и според източници на \"Дневник\" поканата е била за предаването \"Библиотеката\" и от редактор, който работи и за двете). Според Такев отказът от участие се дължи на престараване от страна на юристите на БНТ, за което Кьосев, по думите му, справедливо се възмущава, защото \"дори да е в кампания, няма разумно обяснение защо той да не бъде поканен да говори в качеството си на ученик на такова светило каквото беше проф. Никола Георгиев\". \"Съжалявам, че покрай такъв неприятен повод се получи такава интерпретация\", допълни той и заяви, че лично се е обадил и е поднесъл извиненията си на Александър Кьосев за недоразумението. Такев поясни за \"Дневник\", че е уведомил за случая генералния директор на БНТ Емил Кошлуков, който е разбрал от него за казуса и също като него е бил изненадан от случилото се.", "date": "2019.09.25", "title": "Александър Кьосев: В БНТ страхът е станал институция"}
{"url": "https://www.dnevnik.bg/sport/2019/09/25/3968077_taksi_molia_ili_kogato_niakoi_koi_da_zakara_kontuzen/", "text": "Наличието на линейка на стадиона е задължително при провеждането на футболни мачове. Какво се случва обаче когато се стигне до инцидент и шофьорът на превозното средство го няма? Такъв е случаят с Марио Куелар, чиято контузия се превърна в приключение. В момент от мача между \"Ориенте петролеро\" и \"Гуабира\" бранителят чупи глезена си при опит за шпагат и е откаран на носилка до линейката. Шофьорът на линейката обаче не е бил на пост и никой не го е открил. В крайна сметка след кратка суматоха Куелар е бил откаран до болницата с такси, като футболистът е бил в багажника на автомобила. Впоследствие Боливийската футболна федерация излезе с изявление, че ще проведе разследване и ще използва доклада на комисаря на лигата, показания на съдията и телевизионни изображения, за да внесе светлина по случая.   От \"Ориенте петролеро\" съобщиха, че футболистът е с увредени връзки и ще бъде извън игра от три до шест месеца.", "date": "2019.09.25", "title": "\"Такси, моля\", или когато няма кой да закара контузен футболист до болницата"}
{"url": "https://www.dnevnik.bg/bulgaria/2019/09/25/3968202_okolovrustnoto_be_blokirano_s_iskane_kmetut_na_vitosha/", "text": "Десетки представители на граждански сдружения от шест квартала на София блокираха за кратко Околовръстното шосе около 19 ч. Протестът бе срещу кандидатурата на сегашния кмет на район \"Витоша\" Теодор Петков за нов мандат. Полиция охраняваше кръстовището на Околовръстното с бул. \"Братя Бъкстон\", докато протестиращите се наредиха с плакати на платното. Колоните от автомобили в двете посоки стигнаха поне километър, но никой не натискаше клаксона. Шофьорите четяха плакатите, които призоваваха \"да спрат безобразията\" в кварталите им – липсата на канализация, презастрояването, липсата дори на улици. На третата минута протестиращите сами освободиха платното и колите побързаха да потеглят.      Протестът беше свикан заради  съмнения за  спекула с общински имоти , но протестиращите обявиха други проблеми. С изричното уточнение, че протестът не е политически, а заради несвършеното. Владимира от инициативата \"Жените за Драгалевци\" коментира, че кметът на \"Витоша\" пречел за прокарването на канализация в квартала, защото \"просто това не го интересува\". Според нея той се занимавал през целия мандат с продажба на общински имоти на частни лица и фирми, за да се застроят и последните зелени пространства в Драгалевци. Хората от Владая имат същия проблем – липсва канализация. И те смятат, че не е направил нищо за благоустрояването на квартала им. \"А в кв. \"Манастирски ливади-запад\" направо нямаме улици, няма тротоари\", оплака се Веселин Кръстев. Кметът все се оправдавал с липса на средства и с неразбиране от Столичната община. \"Накрая стигнахме до Фандъкова и се сформира работна група заедно с главния архитект на София. Сега се прави карта, за да се отчуждят частните имоти, където може да се прокарат улици\", обясни активистът. \"Трябва ни кмет стопанин, а не склонен към далавери. Да се фокусира върху решаването на проблемите, а не просто да си ги говорим\", обобщи посланието на протестиращите преди местните избори Васил Николов от Владая.", "date": "2019.09.25", "title": "Околовръстното бе блокирано с искане кметът на \"Витоша\" да не се кандидатира"}
{"url": "https://www.dnevnik.bg/analizi/2019/09/25/3967635_dnes_cenzurata_brani_interesi/", "text": "                         През 1948 г. Общото събрание на ООН приема Всеобщата декларация за правата на човека. От тогавашните 58 страни, членуващи в ООН, 48 са гласували \"за\", нито един \"против\", осем са се въздържали и две не са гласували. Шест от държавите, които не са подкрепили Декларацията, са от новосформирания съветски блок.  През 2008 г. Народното събрание на Република България приема декларация, в която заявява своята категорична подкрепа на международния документ. Въпреки това, струва ми се, че в нашето общество и в нашите институции тази свобода не се оценява с полагащото ѝ се достойнство. Декларацията е приета именно защото посочените в нея свободи и в частност свободата на словото са били отнемани или ограничавани в миналото, а съществува такава опасност и за в бъдеще. Целта на Декларацията е да защити правата на човека, защото чрез тях се изразява свободата, а свободата се нуждае от защита и отстояване. В първия ден след деветосептемврийския преврат в Горноджумайския затвор е убит създателят и главен редактор на вестник \"Зора\" Данаил Крапчев. Впоследствие бруталното убийство е маскирано като самоубийство. По-късно убитият е осъден от т. нар. \"народен съд\". Последният брой на най-авторитетния в продължение на четвърт век български вестник излиза на 7 септември 1944 г. Той е бил трибуна на Димитър Талев, Йордан Йовков, Александър Божинов, Райко Алексиев. В първия ден на \"свободата\" е спрян и най-масовият български вестник \"Утро\", достигащ еднократен тираж 320 000 бр., но четен реално от над един милион читатели, който излиза без прекъсване от 1911 г. Негов редовен сътрудник е Борис Руменов – Борю Зевзека. На 10 октомври 1944 г. вечерта в дома му на ул. \"Добри Войников\" №29, идват двама въоръжени, единият от които е поетът и бивш партизанин Станислав Вихров. Казват му, че е арестуван, извеждат го и брутално го убиват. Трупът му, надупчен от куршуми, е намерен в Перловската река. След години убиецът казва на вдовицата му, че е застрелял мъжа ѝ по погрешка, защото го помислил за Елин Пелин. Въпреки че е ориентиран към хората с леви възгледи и е списван от леви интелектуалци, скоро след 9 септември 1944 г. е спрян и в. \"Заря\", който излиза от 1914 г. и достига тиражи до 112 000 бр. На 4 април 1945 г. издателят му Атанас Дамянов е осъден от т. нар. \"народен съд\" на дълги години затвор и са конфискувани всичките му движими и недвижими имоти. През следващите 45 години всяка дума е под контрола на идеологическата цензура. Една от първите свободи, които нашето общество усети след 1989 г., беше свободата на словото. Тя не беше пълна и не се постигна лесно, но все пак и до днес е една от реалните свободи.  В първите години на демокрацията обществото имаше чувствителност и реагираше срещу всеки опит за ограничаване на свободата на словото. Постепенно чувствителността се притъпи. Притъпяването беше контролиран и дирижиран процес. Днес цензурата не е идеологическа, защото няма идея, която да бъде бранена. Днес цензурата брани интереси. Процесите, които се развиват в Българското национално радио – тези, които се прикриват и тези, които успяват да изплуват на повърхността, са тревожни и опасни. Те са завоалирани във фрази, които ги омаловажават и оневиняват, но дори откъслечните фрази предизвикват тревога. Ние, които сме изживели половината от живота си в липса на свобода, знаем колко тя е задушаваща и смазваща. Затова сме особено чувствителни. Свобода за развлекателни предавания има и винаги ще има. Те не пречат на интересите на никого. Не се занимават нито с Гешев, нито с Решетников, нито с продаването на национални интереси, нито с купуването на политици. Те създават идеална среда всичко това да се случва. Силвия Великова беше заплашена, свалена от ефир и възстановена за часове. Това отключи верижен процес. Генералният директор на БНР уж се опита да я защити, но заплахите към самия него очевидно надвишиха смелостта му. Казал на Силвия Великова: \"Е, няма да си намериш работа никъде!\". Какво е изразил с тези думи – заплаха ли, съчувствие ли, предупреждение ли или просто констатация. Което и от тези предположения да е вярно, е еднакво тъжно и тревожно. Вече от трийсет години в ефира излъчват десетки радиостанции, появяват се нови, други замлъкват, но Националното радиото си остана едно. Самият този факт е вече признание и оценка на слушателите. В Радиото понякога се случват кризи, които са като концентрирана извадка от общото ни живеене в България. което за нас, обикновените граждани, си остава без цвят, без политическа окраска, без име, без лице, без дух, без свяст, но затова пък с излишък от арогантност, алчност, усещане за всевластие и с убеждението, че съвестта на всеки \"обикновен\" гражданин може да бъде контролирана и направлявана в желаната от тях посока. Последващите действия на новия генерален директор са панически и хаотични. Очевидно няма сили да застане срещу заплахата. Но няма и достатъчно вяра в закона, и в обществото. А човек не може да се бори сам, защото когато е сам, може спокойно да бъде заплашван.  Нищо не е такова, каквото е. Да, Радиото има нов директор, който би трябвало да го ръководи, но всъщност го ръководи друг. Има съд и прокуратура, но те не правораздават, защото са под контрол. Има здравна система, но тя е една бездънна яма, в която потъват парите на данъкоплатеца. Има училища и университети, в които преподавателите са административни служители. Над всичко витае усещането, че има невидим и недосегаем център, който дирижира живота в България. Не познаваме лицата на хората в този център, не знаем имената им, дори не знаем дали имат лица и имена. Заради всичко това председателят на Медийната комисия в Парламента може спокойно да каже: \"Айде стига с тая свобода на словото вече, вие луди ли сте, полудявате ли с тая свобода?\" В индекса за 2018 г. на международната организация \"Репортери без граници\", която изследва свободата на медиите в 180 държави, България заема 111-о място. Тези анализи се ползват с международен авторитет. Те са индикатори за обществата. Те очевидно показват, че в България има проблеми, защото с всяка следваща година нашата страна пада все по-ниско в класацията. И точно председателят на Медийната комисия избухва – \"Айде стига с тая свобода на словото вече, вие луди ли сте, полудявате ли с тая свобода? Кое не му е свободно?\" Оттук е само крачка до \"Айде стига с това минало, с този комунизъм, с тези учебници по история, трябва да се гледа напред към бъдещето\". Всичко остава без цвят, без политическа окраска, без име, без лице, без дух, без свяст, но затова пък с излишък от алчност, арогантност, усещане за всевластие и за това, че съвестта на всеки \"обикновен\" гражданин може да бъде контролирана и изменяна в желаната от тях посока. Председателят на Медийната комисия продължава: \"Ами те всички хора ме плюят като каруцари, всеки има свобода на словото. И какво по-свободно от това?\" Според него това е свободата, това е мерилото за свобода. Според него критиката е плюене. \"Репортери без граници\" не правят своите класации според това колко е \"оплют\" Вежди Рашидов. Изготвяният от тях индекс си е извоювал международен авторитет, защото се изготвя на професионално равнище. Когато му хвърлим дори бегъл поглед, едва ли бихме се усъмнили, че страните, които са на челните места ги заслужават. Последните места се заемат от Еритрея, Северна Корея и Туркменистан. Едва ли някой би се усъмнил, че и тези места са заслужени и реални. България е между Етиопия и Мали – това не е златната среда. Трудно ми е да кажа кое е по-печално – дали 111-то място на България или арогантното незачитане на този тревожен факт. Преди три дни чествахме 111-та годишнина от провъзгласяването на Независимостта на България. 111 години по формалните критерии нашата държава е независима. За 111 години независимост стигнахме до 111-то място по свобода на словото. Независимостта не може да бъде истинска без истинска свобода на словото. Само чрез свободно слово обществото може да бъде възпитавано да цени и отстоява своята свобода и независимост.", "date": "2019.09.25", "title": "Днес цензурата брани интереси"}
