{"url": "https://www.dnevnik.bg/sport/2018/09/25/3316567_seriiata_ot_pobedi_na_baiern_spria_pri_ravenstvo_s/", "text": "След четири поредни победи \"Байерн\" (Мюнхен) загуби първи точки от началото на сезона в Бундеслигата, завършвайки 1:1 с \"Аугсбург\". Първото баварско дерби за сезона се оказа много интересно и с неочаквана развръзка. Ариен Робен изведе \"Байерн\" напред в началото на второто полувреме, четири минути преди края Феликс Гьотце изравни. \"Байерн\" спази традицията да не губи домакински мач, докато трае Октоберфест. В последните си 17 мача тимът има 14 победи на \"Алианц арена\". Треньорът на баварците Нико Ковач обаче не успя да изравни рекорда на Карло Анчелоти от осем поредни победи в първите си срещи във всички турнири. Ковач направи четири промени в стартовия си състав от последната среща през уикенда. Треньорът на баварците заложи и на различна схема, използвайки трима централни защитници – Зюле, Хумелс и Хави Мартинес, а Серж Гнабри и Йошуа Кимих бяха в ролята на халф-бекове. През първата част \"Байерн\" контролираше играта, успя да стигне до няколко добри възможности, но не се възползва от тях. Сандро Вагнер остана изолиран в предни позиции и рядко получаваше топката. След паузата Ковач прибегна до смяна, като Давид Алаба замени Леон Горецка. \"Байерн\" премина в традиционната си постройка с четирима бранители, като Кимих премина в защита, а Мартинес – в халфовата линия. Много бързо след подновяването на играта баварците поведоха. След бърза контраатака в 48-ата минута Гнабри изведе Робен, той финтира вратарят и с мощен удар с левия крак се разписа. Холандецът отбеляза 98-ото си попадение в Бундеслигата. В историята на германското първенство само шестима чуждестранни футболисти имат повече голове от Робен. Последваха добри минути за баварците, които обаче с лека ръка пропиляха много положения да увеличат преднината си. В последните минути Нико Ковач остави на пейката Хамес Родригес и Роберт Левандовски, за да ги пази за предстоящия сблъсък с \"Херта\". В края обаче \"Аугсбург\" се възползва от пасивността на домакините и изравни. Само четири минути преди края на срещата гостите реализираха чрез Феликс Гьотце. Централният защитник, който премина в \"Аугсбург\" именно от \"Байерн\" през лятото, реализира с гърди. По-малкият брат на Марио Гьотце засече опит за удар на свой съотборник, след като Мануел Нойер сгреши и увисна при центриране от корнер. След пет мача \"Байерн\" води с 13 точки, а \"Вердер\" е втори с две по-малко. \"Аугсбург\" заема 12-ата позиция с пет точки.", "date": "2018.09.25", "title": "Серията от победи на \"Байерн\" спря при равенство с \"Аугсбург\""}
{"url": "https://www.dnevnik.bg/sport/2018/09/25/3316349_juventus_se_obvurza_s_blokchein_platforma_v_jelanieto/", "text": "Италианският шампион \"Ювентус\" обяви партньорството си с блокчейн платформата Socios. Споразумението е част от стратегията на клуба да разшири влиянието си, като бъде по-близо до феновете си. \"Това ще позволи на феновете по света да взаимодействат помежду си чрез мобилна платформа за гласуване. Това ще позволи да бъде чут гласът на привържениците и да създаде лична връзка между клуба и неговите фенове\", пише в сайта на отбора. Според информацията запалянковците ще могат да бъдат свързани чрез система за онлайн валута, която ще им позволи да участват в гласуванията по въпроси, свързани с клуба. Услугата ще бъде пусната в първите месеци на 2019 г. \"Следим внимателно и сме активни по отношение на иновациите и новите технологии. Вярваме, че заедно със Socios можем да предложим нови възможности за обвързването на феновете ни по света с техния любим клуб\", заяви Джордо Рики, председател на отдела по международни връзки. В последните години \"Ювентус\" предприе политика към новите технологии. В началото на 2017 г.  клубът смени логото си с поглед към бъдещето . Преди година  \"бианконерите\" подписаха споразумение с онлайн платформата \"Нетфликс\"  за заснемането на документална поредица  за представянето на отбора през миналия сезон.", "date": "2018.09.25", "title": "\"Ювентус\" се обвърза с блокчейн платформа в желанието си да бъде близо до феновете"}
{"url": "https://www.dnevnik.bg/sviat/2018/09/25/3316432_zashto_germanskite_turci_obichat_turciia_poveche_ot/", "text": "\"Културната война на Ердоган в Германия\" - под това заглавие вестник \"Ди Велт\" публикува обширен анализ от Йоахим Вагнер, писан по повод предстоящото посещение на турския президент в Германия. В анализа, част от който цитираме, става дума за нагласите на хората с турски произход, живеещи в Германия. \"Носят в гърдите си две сърца\" Снимките, които германските футболни национали Йозил и Гюндоган си направиха с турския президент Ердоган, за пореден път показаха, че мнозинството турци в Германия живеят с двойна идентичност, че \"носят в гърдите си две сърца\", както се изрази Йозил. Допитванията сочат, че 47% от турците в Германия се чувстват свързани с Турция, само 20% с Германия, а 31 на сто - и с двете страни. Телефонът, телевизорът и интернет осигуряват на турците в Германия непрестанна връзка с Турция. Така те на практика живеят в два свята. Едно изследване на фондация \"Ханс Зайдел\" показва, че в Бавария мигрантите от Турция гледат най-малко германска телевизия и четат най-малко германски вестници в сравнение с всички останали мигрантски общности. Причина за това е и целенасочената дезинтеграционна политика, водена през последните осем години от турския президент Ердоган, смята авторът Йоахим Вагнер. По-нататък в статията му четем: \"Ефектът от тази политика е проучен от социолозите. От 2010 година насам сред турците в Германия се забелязва все по-силна ориентация към Турция и нарастваща дистанция спрямо Германия. () А разломът между хората с турски произход и коренното германско население никога не е бил по-голям. През 2016 година в две различни проучвания над 80% от германците се обявиха против приемането на Турция в ЕС - рекордно висок процент в сравнение с предишни подобни допитвания. Отношението между турците в Германия и местното население започна да се влошава след две събития през 2010 година. Първото беше речта на Ердоган в Кьолн, където той заяви, че \"асимилацията е престъпление срещу човечеството\". А второто - вдигналата много шум книга на Тило Сарацин \"Германия се самоунищожава\", която повечето хора с турски произход приеха като сигнал, че не са добре дошли в Германия. По същото време 81% от турците в Германия смятат, че са дискриминирани - рекорден показател в историята на турската общност в тази страна. Тъкмо този вакуум използва правителството на Ердоган, което през 2010 създаде специална служба за турците зад граница. Тази служба има за цел да насърчава връзките и идентификацията на турците с тяхната родна страна и да се противопоставя срещу дискриминацията и изолирането им.\" \"Братя и сестри\" Пред вестник \"Ди Велт\" експертът Хаджи-Халил Узлуджан коментира, че Ердоган е съумял да създаде у турците в Германия \"чувството за гордост, че принадлежат към една все по-силна Турция\". С помощта на няколко държавни, партийни и религиозни организации Ердоган изгради една структура, чрез която силно обвързва турците към своята държава, твърди експертът пред \"Ди Велт\". \"Там, където има дори един наш сънародник, там сме и ние\" - така Ердоган описва ролята на Турция като закрилник и гарант на интересите на турците. Тази негова политика към диаспората, пише по-нататък \"Ди Велт\", има и други проявления: Ердоган призовава своите сънародници да учат турски, ласкае ги с обръщението \"братя и сестри\" и непрекъснато ги насърчава към повече национализъм и патриотизъм. През 2012 година той им осигури избирателни права в Турция, а преди последните избори за Бундестаг призова турците с германски паспорти да не гласуват нито за християндемократите, нито за социалдемократите и Зелените, защото всичките били \"врагове на Турция\". \"Ди Велт\" цитира редица изследвания, които сочат, че по показателя \"социална интеграция\" (училища, професионално образование, трудов пазар) турците в Германия имат най-сериозни проблеми в сравнение с всички останали групи мигранти. Същото важи и за културната им интеграция, за отношението им към правния и ценностен ред в Германия. По този повод авторът припомня, че близо две трети от турците в Германия, които имат право на глас в родната си страна, са гласували за трансформацията на Турция от демокрация в автократична президентска република. В края на статията четем: Турция си остава тяхната родина \"Очевидно и третото поколение турци, които са родени тук, нямат особен напредък в сближаването с Германия. Според мюнхенския социолог Детлеф Полак, те дори са по-малко склонни да се нагаждат към германската култура и повече държат на това със самочувствие да защитават своята собствена култура. А едно още непубликувано изследване на Института по криминология в Долна Саксония за интеграцията на турските подрастващи, редом с някои добри новини, стига и до един обезкуражаващ извод: в сравнение с другите мигрантски групи, при турските подрастващи културната интеграция (най-вече през езика) е най-ниска. Турските подрастващи в Германия имат сравнително най-малко германски приятели и в най-ниска степен се идентифицират с Германия. Центърът за турски изследвания обяснява тази тенденция \"на първо място с усещането за дискриминация, с липсващите икономически перспективи и с нарастващото влияние на религията\". Второто и третото поколение турци разглеждат Германия като свой дом, но Турция си остава тяхната родина. Политиката на Ердоган явно е попаднала върху благодатна почва, констатира в края на анализа си Йоахим Вагнер.", "date": "2018.09.25", "title": "Защо германските турци обичат Турция повече от Германия"}
{"url": "https://www.dnevnik.bg/sport/2018/09/25/3316449_levski_si_ustroi_golovo_shou_i_premina_v/", "text": "Левски\" постигна разгромна победа срещу \"Атлетик\" (Куклен) и се класира за осминафиналите за Купата на България. Сините се наложиха с 6:0 срещу аматьорския клуб в Пловдив. Разгром при включването си в турнира постигна и \"Берое\", който спечели с 6:1 срещу \"Хебър\". Славиша Стоянович направи доста промени в състава спрямо последния мач от първенството. На терена се появи Атанас Кабов, който откри резултата. \"Атлетик\" игра с настроение и положи усилия да затрудни съперника си. Дълго през първото полувреме \"Левски\" не успяваше да създаде добри положения. В 33-ата минута дори Димитър Джонджуров беше изведен сам срещу Кръстев, но стреля в тялото на вратаря. Сините реагираха и в края на първата част набързо вкараха два гола. Най-напред Васчук от аутлинията пусна пред вратата, където Кабов засече за 1:0. Секунди по-късно Серджиу Буш получи в наказателното поле и прати топката в долния ляв ъгъл, за да удвои. \"Левски\" удари греда чрез Паулиньо в 66-ата минута, а след това вкара три бързи гола и се насочи към разгром. В 72-ата минута резервата Станислав Иванов се възползва от центриране на Иван Горанов и отблизо засече във вратата. Две по-късно Гюзлев опита да изчисти, но си вкара автогол. След още две минути \"Левски\" стигна до петия си гол. Тогава Васчук направи втората си асистенция, като пусна към Иванов, който от точката за изпълнение на дузпа беше точен. Пет минути преди края Велипе Нашименто получи на границата на наказателното поле и с добре насочен удар вкара. \"Левски\" вече насочва вниманието си към дербито с ЦСКА. Двата отбора, които са с равни точки на върха в класирането на Първа лига, ще играят в събота в 17.00 часа.", "date": "2018.09.25", "title": "\"Левски\" си устрои голово шоу и премина в осминафиналите на Купата на България"}
{"url": "https://www.dnevnik.bg/biznes/2018/09/25/3316452_maikul_kors_smenia_imeto_si_na_kapri_sled_pokupkata_na/", "text": "Базираната в Лондон и търгувана на борсата в Ню Йорк глобална модна компания \"Майкъл Корс\" ще смени името си от  на   (по името на прочутия италиански остров - бел.ред.), след като приключи придобиването на 80% от италианската модна къща \"Версаче\" (Versace). Това бе  съобщено  във вторник заедно с официално потвърждение за сделката на стойност 1.83 млрд. евро ($2.12 млрд.). Донатела Версаче - сестрата на убитият през 1997 г. Джани Версаче, ще запази поста си на творчески директор. Тя контролираше 40%, колкото и брат ѝ Санто, като двамата стават акционери в \"Капри\" заедно с Алегра Версаче, дъщерята на Донатела. За това тримата ще получат още 150 млн. евро под формата на акции. Джонатан Ейкройд остава главен изпълнителен директор на \"Версаче\". Целта на Джон Айдъл, президент и изпълнителен директор на \"Майкъл Корс\", е да доведе \"Версаче\" до 2 млрд. долара приходи годишно, да увеличи от 200 на 300 магазините по света, да ускори продажбите онлайн и да разшири дела на аксесоарите и обувките в приходите от 35% на 60%. Заедно с придобитата преди година \"Джими Чу\", в бъдещия холдинг \"Капри\" се надяват да намалят от 66% на 57% тежестта на американския пазар, леко да увеличат от 23% на 24% европейския дял, но значително да увеличат от 11% на 19% дела на азиатския пазар за компанията.", "date": "2018.09.25", "title": "\"Майкъл Корс\" сменя името си на \"Капри\" след покупката на \"Версаче\""}
{"url": "https://www.dnevnik.bg/sviat/2018/09/25/3316344_revoljucionnata_gvardiia_na_iran_izglejda_uiazvima_no/", "text": "Смъртоносна атака срещу парад на Революционната гвардия в Иран беше неочакван и силен удар срещу апарата за сигурност на Иран. Негови представители често са заявявали, че могат да отблъснат всякакви заплахи, колкото и сериозни да са - дори от САЩ и Израел, пише \"Ройтерс\". Атаката в събота, сред най-лошите срещу гвардията, показва, че тези сили, които отговарят директно пред върховния водач аятолах Али Хаменей, могат и да са уязвими. В Иран имаше малко подобни атаки от 2011 г. насам в сравнение със съседни страни. Сега Революционната гвардия, която обвинява САЩ и арабските му съюзници, обещава да отмъсти. \"Ройтерс\" обобщава защо инцидентът е важен. Кой е отговорен Иран обвини САЩ и арабските му съюзници от Залива, без да предостави доказателства. Отговорност поеха две организации - опозиционното и етническо арабско движение \"Национална съпротива на Ахваз\", което иска отделна държава в богатия на петрол Хузестан,  и \"Ислямска държава\" . Групировката обяви миналата година, че стои зад атентата през 2017 г. в иранския парламент и мавзолея на аятолах Рухола Хомейни, при който загинаха 18 души. Нито една от двете групи не е предоставяла доказателства. Арабски опозиционни групи често изразяват негодуванието си срещу иранското ръководство. Югозападният и граничещ с Ирак район Хузестан, чиято столица е Ахваз, е и провинцията, където живеят по-голямата част от арабите в Иран. Особено силно бе засегнат Хузестан от икономически проблеми през последното десетилетие. Безработицата там (14.5%) е по-голяма от националната, която е 11.8%. Стандартът на живот спада допълнително заради проблеми с електроснабдяването и тежка суша, която местните свързват с грешки на правителството в Техеран. От това недоволство в последно време се опитват да се възползват въоръжени групи, а сред действията им са атаки по нефтопроводи в региона. Подобни проблеми имаше и с представители на кюрдската общност в Западен Иран - в началото на този месец загинаха най-малко 11 души, след като гвардейци изстреляха ракети по база на кюрдска опозиционна група. Реакциите в Иран Подобни атаки обикновено обединяват реформисти и хардлайнери въпреки различията помежду им. За президента Хасан Рохани ще е трудно след атаката да действа срещу нарастващото влияние на Революционната гвардия, както опитваше да прави през последните години. Гвардията според анализатори е увеличила подкрепата си след атаката и това ще бъде използвано, за да се запуши устата на критиците. От помощ за хардлайнерите е и решението на президента на САЩ Доналд Тръмп да изтегли страната си от ядреното споразумение с Иран. Какво ще направи гвардията Високопоставени командири от гвардията казаха, че нападението в \"Ахваз\" е извършено от бойци, обучени от съседи на Иран от Залива и Израел, подкрепяни от САЩ. Не се очаква обаче гвардията да нанесе директни удари по враговете. Това обаче вероятно ще доведе до нови акции, с които гвардията да покаже мощ, като например изстрелване на ракети по групировки, които действат в Иран и Сирия и които може да са свързани с бунтовниците, извършили според тях атаката. След атентата от 2017 г. гвардията изстреля ракети по групи, действащи в Сирия, едва дни по-късно. А след серия сблъсъци с кюрдски опозиционни групи в последните месеци гвардейците насочиха ракетите си и по кюрдска опозиционна база. Гвардията вероятно ще наложи и допълнителни мерки за сигурност в Хузестан и ще арестува противници в провинцията - включително активисти за човешките права.", "date": "2018.09.25", "title": "Революционната гвардия на Иран изглежда уязвима, но и още по-опасна след атаката"}
{"url": "https://www.dnevnik.bg/ot_vas/novini_ot_vas/2018/09/25/3316313_kujumdjievata_kushta/", "text": "Българското възраждане (XVIII-XIX век) е време, в което националният дух завладява сърцата на бедни и богати. Пловдивските занаятчии и търговци не правят изключение. Започва съревнование в строителството на нови къщи, сред които се раждат \"образци\". Над Хисар капия в ''Старинен Пловдив'' ще откриете къщата на богатия някога пловдивски търговец Аргир Христов Куюджиоглу. Къщата е от 1847 г. и е типичен представител на пловдивската симетрична възрожденска къща.", "date": "2018.09.25", "title": "Куюмджиевата къща"}
{"url": "https://www.dnevnik.bg/sviat/2018/09/25/3316386_sasht_otpuskat_nova_pomosht_ot_185_mln_dolara_za/", "text": "САЩ отпускат нова хуманитарна помощ в размер на 185 милиона долара за рохинджите, които бяха принудени да напуснат родните си места в Мианма заради операцията на силите за сигурност там, предаде агенция \"Асошиейтед прес\". Външни министри на над 10 страни се срещнаха при закрити врати в кулоарите на Общото събрание на ООН, за да обсъждат  съдбата на рохинджите  и неотдавнашния доклад на мисията на световната организация, в който се препоръчва военните лидери на азиатската страна да бъдат съдени за геноцид. Британският външен министър Джереми Хънт, който бе домакин на срещата, каза, че военните лидери на Мианма трябва да поемат пълната отговорност за всички  извършени жестокости . Той каза, че условията за 1 млн. засегнати хора не са се подобрили и допълни, че международната общност се е провалила в тази насока. Постоянният представител на САЩ в ООН Ники Хейли каза, че новата американска помощ ще бъде предназначена основно за  бежанците в съседен Бангладеш . Тя каза, че с новата сума американската помощ става 389 милиона долара от август 2017 г. насам. Същевременно в доклад на Държавния департамент се посочва, че американско разследване е констатирало, че мианмарските военни са взимали на прицел  цивилни рохинджи , като често пъти атаките са били изключително брутални. Това е било координирана кампания, за да се прокуди мюсюлманското малцинство от страната. Докладът се основава на анализ на съдбите на над 1000 бежанци измежду стотиците хиляди, напуснали Мианма и потърсили убежище в Бангладеш през последните две години. В документа не се казва дали издевателствата са геноцид или престъпление срещу човечеството, както бе отбелязано в доклад на инспектори на ООН. Но заключенията на авторите на доклада ще увеличат призивите към администрацията на Тръмп да засили санкциите срещу южноазиатската страна. Рохинджите идентифицират военните като извършители на 84 процента от убийствата и причиняване на травмите, на които те са станали свидетели.", "date": "2018.09.25", "title": "САЩ отпускат нова помощ от 185 млн. долара за рохинджите"}
{"url": "https://www.dnevnik.bg/sport/2018/09/25/3316409_manchestur_junaited_ochakva_rekordni_prihodi_za_sezona/", "text": "Манчестър юнайтед\" очаква рекордни нива на приходите за сезон 2018-19. От клуба уточниха, че високите финансови резултати ще се дължат благодарение на увеличените пари от телевизионното излъчване, като резултат от новата система на УЕФА за разпределение на средствата в евротурнирите. Очакванията са пръв път приходите да надхвърлят 600 милиона паунда, като прогнозата е те да са между 615 и 630 милиона. За миналия сезон  \"Юнайтед\" заработи рекодните 590 милиона паунда . \"Очакваното увеличение на приходите показват продължаващото ни силно финансово представяне в дългосрочен план, което е в основата на всичко, което правим и ни позволява да се борим за най-добрите таланти във все по-конкурентния пазар\", каза вицепрезидентът на \"червените дяволи\" Ед Уудуърд. От този сезон  УЕФА  увеличи парите в евротурнирите, като участниците в Шампионската лига, Лига Европа и Суперкупата на Европа ще си разпределят 2.5 милиарда евро. За сравнение преди година парите бяха 1.72 милиарда евро.", "date": "2018.09.25", "title": "\"Манчестър юнайтед\" очаква рекордни приходи за сезона"}
{"url": "https://www.dnevnik.bg/biznes/2018/09/25/3316480_raiuner_shte_leti_ot_sofiia_do_vtoro_letishte_v_milano/", "text": "Най-големият европейски нискотарифен превозвач \"Райънер\" започва да изпълнява полети от София до второ летище в Милано - \"Бергамо\". В момента полети по трасето се изпълняват до \"Малпенза\". Маршрутът ще се изпълнява от март 2019 г. Неотдавна компанията обяви, че от началото на ноември спира полетите от Пловдив до \"Бергамо\" и явно е решила да прехвърли маршрута към София. По-рано превозвачът напомни, че заради стачки на персонала в петък, 28 септември ще бъдат отменени 190 полета. Отбелязва се, че това са едва 8% от всички за деня и се дължи на \"ненужна стачка на малцина от кабинния екипаж\" в Испания, Белгия, Холандия, Португалия, Италия и Германия. Би трябвало пътниците по тези полети тази сутрин да са получи имейли и съобщения на мобилните си телефони.", "date": "2018.09.25", "title": "\"Райънер\" ще лети от София до второ летище в Милано"}
{"url": "https://www.dnevnik.bg/sviat/2018/09/25/3316377_kak_makedoniia_se_prevurna_ot_iznositel_v_potrebitel/", "text": "Македония, чиито \"фабрики\" за фалшиви новини във Велес бяха известни, сега, изглежда, е достигнала поврат в индустрията си. Страната, срещу която имаше обвинения, че е засипала американските избиратели с фалшиви истории преди президентския вот в Съединените щати, сега е застигната от такава кампания,  отбелязва радио \"Свободна Европа\" . Посланията, разпространявани от фалшиви профили, обикновено призовават за бойкот на референдума или за спасяване на Македония от \"унищожение\", а премиера Зоран Заев наричат \"предател\". Цитиран е професорът по югоизточноевропейски изследвания от университета в Грац Флориан Бийбер, който обяснява, че кампанията \"не е координирана от доминираща политическа партия\", а от \"множество актьори без централен контрол\". Темата същевременно е изкушаваща за писане, тъй като разделя мненията, продължава той. В подкрепа на думите му новото име на Македония, договорено с Гърция, дори не е част от въпроса, на който избирателите ще трябва да отговорят. Москва не е замесена в дебата, макар западни представители многократно да са предупреждавали (включително за Македония), че чрез тролове и \"хибридна война\" Русия опитва да разубеди източноевропейски държави, които още са извън НАТО или ЕС, да стават част от тези съюзи, пише изданието. Съмнителните профили и нови сайтове напомнят  за кампанията за изборите в САЩ преди 2 години . Тогава именно Македония \"нашумя\" с десетките си онлайн публикации с фалшиви новини, регистрирани там. И в сегашните събития американският министър на отбраната Джеймс Матис вижда случай, в който \"несъмнено (руснаците) са прехвърлили пари и извършват и по-големи кампании за влияние\". В тази кампания за манипулиране са важни и икономическите ползи за създателите на фалшиви новини в страна, където средната заплата е под 400 долара и дори създател на малък сайт получава добри възможности. А всеки ден според проучвания, цитирани в македонски издания, се появяват над 40 сайта. Подобно усилие може и да повлияе на референдума, където властите се надяват на активност от над 50% от избирателите. Очакваните ползи са големи за онези, които искат чрез масов бойкот да намалят активността в страна, която според скорошно проучване е на последно място по медийна грамотност в Европа.", "date": "2018.09.25", "title": "Как Македония се превърна от износител в потребител на фалшиви новини"}
{"url": "https://www.dnevnik.bg/sport/2018/09/25/3316491_bulgariia_shte_izprati_24_sportisti_na_mladejkite/", "text": "С 24 участници в 14 спорта ще се представя България в третите младежки олимпийски игри в Буенос Айрес. Те ще се проведат между 6 и 18 октомври. За трети път  Международният олимпийски комитет (МОК)  организира подобно събитие след Сингапур 2010 и Нанджинг 2014. От досегашните си участия България има десет медала – четири златни, четири сребърни и два бронзови. Страната ще преследва медали в следните спортове: спортна акробатика, бадминтон, бокс, борба, вдигане на тежести, джудо, спортно катерене, фехтовка, художествена гимнастика, спортна стрелба, плуване, лека атлетика, модерен петобой и тенис.", "date": "2018.09.25", "title": "България ще изпрати 24 спортисти на младежките олимпийски игри в Буенос Айрес"}
{"url": "https://www.dnevnik.bg/sviat/2018/09/25/3316436_sluchaiat_franken_-_potopen_ot_sssr_tanker_moje_da/", "text": "Танкерът \"Франкен\" е бил плаваща бензиностанция - кораб, който е снабдявал с гориво германските ВМС по време на Втората световна война в региона на Балтийско море. Можел е да пренася до 10 000 тона гориво. На 8 април 1945 година руснаците потапят танкера в близост до полуостров Хела край Гданск. Резервоарите на кораба са били почти пълни. Според тогавашното международно право след края на войната потъналият танкер станал полска собственост. \"По онова време не си струваше да се вадят останките от танкера. Той си лежеше на дъното и не пречеше никому\", казва Бенедикт Хак от Института за морето в Гданск. Той допълва, че днес ситуацията е различна и въпросът не е \"дали\", а \"кога\" ще се стигне да голяма екологична катастрофа. Бомба със закъснител Според последни информации, в резервоарите на танкера има още 3136 кубически метра гориво. \"Въпреки че по време на нападението е изтекла значителна част от него, трюмовете на танкера все още са почти пълни\", казва Бенедикт Хак. Някои от резервоарите на танкера и сега са в относително добро състояние и не пропускат. \"Добро постижение на германското инженерно изкуство\", казва Хак. Но и най-доброто инженерно постижение не може да отмени законите на физиката. Под влиянието на водата корозията прояжда стоманата с по един милиметър на всеки десет години. Това означава, че седемдесет години след края на войната вече са корозирали 7 милиметра от външните стени на резервоарите, които са дебели общо 12 милиметра. Според Бенедикт Хак по-нататъшната корозия ще доведе до разпадането на танкера и до неконтролирано изтичане на горивото в морската вода. Това би имало драматични последици за околната среда. Нещо повече. Балтийско море е вътрешно море, а в момента се наблюдава необичайно бавен обмен на водни маси със Северно море. Надежда за пари от европейските кризисни фондове Екипът на Бенедикт Хак години наред безуспешно тропа по различни врати на безбройни институции. Според изчисленията събирането на разлятото гориво от морската ще струва между 8 и 20 милиона евро. В тази сметка са включени и разходите за застраховка и обезвреждането на боеприпасите. Полската фондация \"Mare\" (Море) поде информационна кампания, както и пилотен проект, спонсориран от германската фондация Baltic Sea Conservаtion. Парите обаче стигат само за неинвазивно проучване на останките от танкера и за разработването на методи за събиране на опасните отпадъци. През февруари тази година германците все пак решиха да се включат в полския проект. На 23 април 2018 година екипажите на изследователските кораби IMOR и LITORAL започнаха своята акция от балтийската водолазна база. Водолазите прекараха под вода около 60 часа, 13 от които в останките от танкера. Инициирана бе и петиция до полското правителство за прочистване на резервоарите на \"Франкен\". Петицията вече е подписана от над 45 000 души. Да спасим екосистемата \"Не искаме да обвиняваме никого, а искаме да мобилизираме хората за спасяването на екосистемата в залива на Гданск\", казва председателката на управителния съвет на фондация \"Mare\" Олга Сарна. Еколозите са надяват да получат пари от европейските кризисни фондове за изваждането на останките от танкера. Става дума за голямо начинание, което ще завърши успешно, ако всички обединят своите усилия, казва и нейният колега от фондация Baltic Sea Conservаtion Петер Торклер.", "date": "2018.09.25", "title": "Случаят \"Франкен\" - потопен от СССР танкер може да отрови Балтика"}
{"url": "https://www.dnevnik.bg/biznes/2018/09/25/3316496_chez_iska_da_prikljuchi_sdelkata_s_inerkom/", "text": "Чешката компания ЧЕЗ (CEZ) е решена да доведе до край сделката, при която \"Инерком\" на Гинка Върбакова ще придобие българския бизнес на компанията. Това казва говорителят на ЧЕЗ Алице Хоракова пред сайта  3e-News . През юли Комисията за защита на конкуренцията не разреши на \"Инерком\" да сключи сделката. Компанията обжалва пред съда, но делото е  насрочено едва за догодина . Ето защо наскоро Гинка Върбакова излезе от няколко от фирмите си, за да няма основания за отказ и  отново подаде заявление  в антимонополната комисия. Говорителят на ЧЕЗ обяснява, че има валиден договор за покупка. \"Многократно получихме уверения, че \"Инерком\" иска да запази настоящия мениджърски състав на компаниите, за да гарантира приемственост в предоставянето на услуги\", казва Хоракова. В ЧЕЗ се обсъжда и възможността да се подаде жалба пред Европейската комисия срещу решението на КЗК. \"Считаме, че е много смущаващ фактът, че след подписване на договора за продажба на акции с \"Инерком\", набързо бе приета промяна в Закона за енергетиката в опит да се окаже влияние върху изпълнението на вече сключена сделка\", обяснява говорителят. Юристите на компанията анализират дали тези действия на българската държава не нарушават принципите за защита на инвестициите.", "date": "2018.09.25", "title": "ЧЕЗ иска да приключи сделката с \"Инерком\""}
{"url": "https://www.dnevnik.bg/sviat/2018/09/25/3316521_roman_abramovich_e_reputacionen_risk_za_shveicariia/", "text": "Руският олигарх  Роман Абрамович  би бил \"заплаха за обществената сигурност и репутационен риск\" за Швейцария, ако стане неин жител. Това гласи доклад на швейцарската федерална полиция, цитиран от в. \"Гардиън\". Собственикът на  футболния клуб \"Челси\"  загуби днес седеммесечна съдебна битка срещу местен издател на вестници, който искаше да публикува причините, поради които му е бил отказано право на пребиваване в европейската държава. Делото започна, след като издателят Tamedia се сдоби с писмо от полицията към секретариата по миграцията, в което силите за сигурност дават становище дали  Абрамович  трябва да получи местожителство в страната. Той поиска това през юли 2016 г. с надеждата да се премести за постоянно там. Силите на реда обаче сочат, че срещу него има подозрения за пране на пари и връзки с престъпни организации и че имат причини да смятат, че авоарите му поне отчасти са с нелегален произход. Данните не идват от съдебни решения, а от полицейска информация, която е трудно да бъде проведена.", "date": "2018.09.25", "title": "Роман Абрамович е репутационен риск за Швейцария, смята полицията"}
{"url": "https://www.dnevnik.bg/bulgaria/2018/09/25/3315949_oblachnoto_vreme_i_viaturut_se_zapazvat_do_kraia_na/", "text": "Максималните температури днес ще са до 17 градуса, като времето ще продължи да бъде облачно и ветровито, показва прогнозата на Националния институт по метереология и хидрология. Очаква се значителна облачност, но вероятността за валежи е малка. Силният вятър от вчера  откъсна част от фасадата на мол в Благоевград , прекъсна електричеството на 7000 хиляди домакинства и откъсна дървета в различни градове от страната. В сряда температурите ще са между 8 и 16 градуса, като едва в края на седмицата ще се повишат до 22-22 градуса.", "date": "2018.09.25", "title": "Облачното време и вятърът се запазват и днес"}
{"url": "https://www.dnevnik.bg/sviat/2018/09/25/3315085_mileniulite_koe_e_poslednoto_pokolenie_koeto_shte/", "text": "Те са най-шареното етнически поколение в историята на САЩ; живеят с родителите си до рекордно късна възраст, макар че работят повече; те са последните, които ще помнят света без интернет. Те са милениълите или поколението Y; родените между 1980 г. и 1996 г. За  потребителските им навици  и за политическото им влияние се говори все по-често и за да обясни какво стои зад феномена \"милениъл\", \"Дневник\" събра дефиниции и статистики от изследователския център \"Пю\". По-рано тази година учените от \"Пю\" определиха за целите на статистиката си 1996 г. като последната, в която са родени \"милениъли\", и прецениха, че след нея вече идва друго поколение, чието работно име е \"постмилениъли\". (Наричат ги още поколение Z, iGen и най-големите сред тях вече са пълнолетни.) Годините, в които започват и завършват определени поколения, не са точна наука, припомнят от \"Пю\", но могат да се използват като инструменти за анализ на група хора, израснали по едно и също време и повлияни от едни и същи икономически и политически събития. Освен милениълите,  поколението X  – родено между 1965 г. и 1980 г., също се простира в продължение на 16 години. 19 години заема групата на  бейбибумърите  – големият брой деца, родени след края на Втората световна война, и единствените, официално приети като демографска група и в държавната служба за статистика на населението на САЩ. Тяхната епоха се простира между 1945 г. и 1964 г. и е характерна с резкия скок и съответно спад на ражданията. Как пораснаха милениълите Те са били на между 5 и 20 години по време на  терористичните атаки от 11 септември 2001 г . - повечето достатъчно големи, за да разберат историческото значение на този момент. Израснали в сянката на  войните в Ирак и Афганистан , те са свидетели на рязката поларизация на политическите възгледи, която доведе до сегашната разделена Америка; помнят и изборите през 2008 г., когато именно младите хора избраха  първия черен президент на САЩ. Милениълите излязоха на пазара на труда в  пика на рецесията  и това определи много от житейските им избори – мнозинството живеят при родителите си или под наем, тъй като не могат да си позволят да купят собствен дом; не купуват луксозни стоки и много по-рядко сключват брак. Те пораснаха по време на бурното развитие на интернет, но помнят света и без него. Те вече са една трета от американците на пазара на труда и скоро ще станат по-многобройни от бейбибумърите – което означава, че техните нагласи ще насочват американската политика в продължение на десетилетия напред. Как гласуват Само 27% от тях  одобряват президента Доналд Тръмп , а 65% гледат негативно на работата му в първата му година като президент. 64% обаче са харесвали Барак Обама в същия период. Поколението е и изключително клонящо наляво - само 12% от милениълите се определят като \"устойчиво консервативни\" или \"предимно консервативни\", 31% имат смесени възгледи, докато 57% са предимно или устойчиво либерални. А това ги прави симпатизанти на демократите. Как живеят Само 56% от милениълите са бели – устойчив спад от времето на Тихото поколение, когато процентът е бил 79%. Над една пета от тях имат латиноамерикански произход, 13% са афроамериканци, 7% - азиатци. За сравнение, при бейбибумърите белите американци са били над 70%, а при поколението Х – над 60%. Поколенческите разлики си личат и в религията – ако почти 90% от Тихото поколение са определят като вярващи (предимно християни), при милениълите този процент пада до около 60%. 57% никога не са  встъпвали в брак , което е рекордно много; женените са само 37% в сравнение със 66% при поколението Х и бейбибумърите, но пък и разводите са много по-малко – 6% в сравнение със 16% или 18% за предишните две поколения. Те обаче са около половината от двойките, които съжителстват без брак. И макар да са най-много като брой, те все още не са настигнали родителите и бабите и дядовците си по брой глави на домакинство. Много милениъли все още живеят с родителите си или делят жилище със съквартиранти; освен това техни са и една трета от домакинствата, които живеят в бедност.", "date": "2018.09.25", "title": "Милениълите: кое е последното поколение, което ще помни света преди интернет"}
{"url": "https://www.dnevnik.bg/video/s_dve_dumi/2018/09/25/3315056_vajno_li_e_da_si_gramoten_video/", "text": "Важно ли е спазването на правилата за писане и говорене? Според някои е много важно, според други - не чак толкова. Навлизането на технологични устройства обаче променя поведението и на едните, и на другите. Как става това вижте във видеото.", "date": "2018.09.25", "title": "Vajno li e da si gramoten (видео)"}
{"url": "https://www.dnevnik.bg/evropa/2018/09/25/3314819_evropeiskite_resheniia_za_migraciiata_suzdavat/", "text": "Едно от главните решения на Европа за миграцията е пренаселеният нехигиеничен мигрантски лагер Мория в Гърция, където склонни към самоубийство деца живеят в условия, сравнявани от психиатри със \"старомоден приют за душевно болни\". В друго решение за имиграцията, също остро критикувано, са затворени мъже и жени, които са били изведени от едно бойно поле, само за да попаднат на друго, където са уязвими и за трафиканти, и за нов тормоз. Претъпканият лагер Мория на гръцкия остров Лесбос и опасните центрове за задържане на мигранти в Либия са сериозно напомняне към европейските лидери, че техният статистически успех в овладяването на миграцията към континента е породил нещо, което ООН и други заклеймяват като мащабен хуманитарен провал. Пристигналите по море в Европа мигранти намаляха рязко през тази година, но сега всяко такова пътешествие повишава риска от смърт или задържане за неопределено време в мизерни условия. Над 1700 човека са загинали от началото на годината при прекосяване на Средиземно море. Абас Елнасър, иракчанин, пристигнал в Мория преди три седмици, казва, че здравето на неговата осемгодишна дъщеря винаги е било крехко, а сега е влошило рязко в лагера, изграден за 3100 души, но сега събрал над 9 хил. \"Тя има проблеми с дишането през повечето време, тя има проблеми в дробовете\", казва той. По думите му палатката им е заобиколена от боклуци. Европа на практика е прехвърлила спасяването на мигранти в централно Средиземно море на либийската брегова охрана, която през тази година е върнала 13 хил. мигранти в либийските центрове за задържане. В някои от тези центрове около столицата Триполи мигрантите се озовават на фронтовата линия между милиции, които се сражават за контрол върху града. В един момент на боевете задържаните, изоставени от надзирателите си дни наред, избягват от най-малко един от центровете и попадат в престрелка. Шестима са убити според Ибрахим Юнис, ръководител на либийската мисия на хуманитарната група \"Лекари без граници\". Докато издействаното от ООН примирие в Триполи е пред провал, храната за задържаните там намалява. Либийски представители се оплакват, че и те, и мигрантите са до голяма степен В центъра за задържане \"Джанзур\" около 900 души са струпани на площ, предназначена за два пъти по-малко хора. \"Имаме трудности в осигуряването на насъщни нужди, трудности в доставките на храна и трудности в настаняването\", казва старши лейтенант Джамал Хусайн. Правителството, което ръководи обекта, отказа да разреши на кореспондента на \"Асошиейтед прес\" да разговаря със задържани. Официалният брой на кандидатите за убежище и бежанците в центровете за задържане в Либия е около 5 хил., но се смята, че още хиляди са в плен в складове и други сгради, откъдето идват множество съобщения за робство, сексуално насилие и други жестокости. По-рано този месец ООН наруши мълчанието си за политиката на Европа да остави на либийската брегова охрана да спира мигранти, като заяви, че тя е несъстоятелна и подлага хиляди хора на риска да бъдат затваряни за неопределено време в нечовешки условия. Като отправя подробни обвинения за изтезания, изнасилвания, насилие и \"кошмарни\" условия, агенцията на ООН за бежанците заяви, че Общо около 56 хиляди бежанци и кандидати за убежище са регистрирани от ООН в Либия и съседен Нигер. Двете страни са получили милиони евро в замяна на европейски обещания част от мигрантите да бъдат разселени. Но критици казват, че разселването на практика не се случва. До миналата седмица за разселване из Европа са били определени едва 657 човека измежду обещаните 3886 преди година за заселване в 11 европейски държави и Канада. Междувременно центровете за задържане в Либия и Гърция продължават да се пълнят с мигранти и бежанци, които чакат година и повече за решаването на техните случаи. Това обаче е много удобно за антиимигрантски популисти в Европа. \"След като бе отправено изключително ясното послание, че няма да бъдат приемани нелегални икономически мигранти и че лодките ще бъдат връщани, животът на още хиляди и хиляди тъжни и отчаяни хора ще бъде погубен; и всичко това заради вашите добродетелни чувства\", каза Нейтън Гил, британски член на Европейския парламент, който обвини колегите си законодатели, че са мекушави спрямо имиграцията. \"Вие всъщност не помагате на хората\", каза той. Ако мигранти са стигнали до гръцкия остров Лесбос, те вече са с една стъпка по-напред от блокираните в Либия. Но условията не са много по-добри. Канални води изтичат през главния вход на Мория, сметта се трупа около контейнерите, където спят мигрантите. Лука Фонтана, който работи за \"Лекари без граници\" на Лесбос, казва, че една четвърт от малолетните са извършили опити за самоубийство, склонни са към самоубийство или се самонараняват. \"Само през миналата седмица трябваше да зашивам китките на двама непридружени малолетни, опитали да прережат вените си в лагера Мория, казва той. Психиатърът Алесандро Барберо от \"Лекари без граници\" казва, че Мория е отблъскващ като старомодна лудница, каквато не може да се види в някои части на Европа от средата на 20 век. Изчезнала е всяка надежда за намирането на лесно решение за дилемата с имиграцията в Европа. Паоло Кампаня, който е изследвал трафикантските мрежи през Либия, смята, че единственото възможно решение е при същевременно възстановяване на мир, стабилност и благополучие в поразените от насилие страни като Ирак, Сирия, Етиопия и Еритрея. \"Трябва да сме хуманни, но и прагматици\", казва той. От началото на годината до миналата седмица в Европа по море са влезли 73 696 мигранти и бежанци с над 11 хиляди акостирания. През 2017 пристигналите по море са били 128 993, а през 2016 г. - 298 663. През юни европейските лидери предложиха създаване на центрове в Северна Африка за обработване на молбите за убежище на мигранти, но правителствата бързо отхвърлиха идеята. Сега ЕС готви планове за  укрепване на граничната полиция . Миналата седмица крайнодесните вътрешни министри на Австрия и Италия призоваха за извършването на проверки на мигрантите още на борда на корабите в Средиземно море. Това повдигна нови въпроси кои кораби и къде да се проверяват предвид факта, че Италия забрани на хуманитарни организации да акостират със спасени в морето мигранти, като предпочете либийски кораби. В опит за справяне с огромните проблеми в Мория  Гърция се съгласи да прехвърли  през този месец 2 хил. кандидати за убежище от Лесбос на континента. Този ход няма да бъда достатъчен за мигрантите там. Деветнайсетгодишният Али Саджад Файзи казва, че условията в Мория постоянно се влошават и обитателите трябва да чакат на опашка \"по четири или пет часа\", за да получат храна. \"Той е пълен до краен предел\", добавя Али. /БТА", "date": "2018.09.25", "title": "Европейските решения за миграцията създават хуманитарни кризи"}
{"url": "https://www.dnevnik.bg/skorost/2018/09/25/3314976_pejo_i-ledjunt_vduhnoven_ot_minaloto_s_pogled_v/", "text": "Пежо\" ще покаже на автосалона в Париж в началото на следващия месец прототип на автономен електрически автомобил, вдъхновен от легендарното \"Пежо\" 504 купе от 70-те години на миналия век. Моделът \"И-Леджънт концепт\"(e-LEGEND CONCEPT) е дълъг 4.65 метра, широк 1.93 м., висок 1.37 м и има междуосие от 2.69 м. Задвижването е поверено на електромотори с мощност 745 конски сили и максимален въртящ момент 800 Нм, които получават енергия от батерии с капацитет 100 киловатчаса. Задвижването е на четирите колела, като ускорението от място до 100 км/ч отнема 4 секунда, а пробегът достига 220 км/ч. \"Пежо И-Леджънт концепт\" предлага два режима на шофиране от водач и два автономни. Автомобилът е снабден с личен асистент с гласово управление.", "date": "2018.09.25", "title": "\"Пежо И-Леджънт\": Вдъхновен от миналото с поглед в бъдещето"}
{"url": "https://www.dnevnik.bg/sport/2018/09/25/3315880_video_kak_za_120_chasa_arena_armeec_premina_ot/", "text": "Най-голямата спортна зала в България \"Арена Армеец\" прие двете си най-значими спортни събития до момента само в рамките на две седмици. От 10 до 16 септември съоръжението посрещна световното първенство по художествена гимнастика. На 21 септември в залата вече се провеждаха мачове от втората фаза на световното по волейбол. От Българската федерация по волейбол (БФВ) показаха видео от пълната промяна на съоръжението. За 120 часа залата е преминала от художествената гимнастика към режим \"волейбол\". \"С това видео искаме да кажем огромно благодаря на всеки един, който помогна и бе заедно с нас в залата, за да можем само за 120 часа да трансформираме \"Арена Армеец\" от световно първенство по художествена гимнастика в световно първенство по волейбол\", написаха от волейболната федерация във \"Фейсбук\". Българската публика видя как гимнастичките спечелиха три медала, сред които и  златото на ансамбъла в съчетанието с пет обръча . Във волейбола поводите за радост в София се сведоха до  победата с 3:0 срещу Иран в първия мач на националите в \"Арена Армеец\" .", "date": "2018.09.25", "title": "Видео: Как за 120 часа \"Арена Армеец\" премина от художествената гимнастика към волейбола"}
{"url": "https://www.dnevnik.bg/sviat/2018/09/25/3316087_asandj_se_otkazal_ot_predostavenoto_mu_ot_ekvador/", "text": "Основателят на сайта Уикилийкс Джулиан Асандж, който от години живее в посолството на Еквадор в Лондон, се е отказал от предоставеното му от Кито убежище. Това става известно от писмо, подписано от него през декември, с което се е запознала агенция Франс прес, цитирана от БТА. В писмото с дата 4 декември 2017 г. Асандж отказва предоставеното му убежище в рамките на правителствена стратегия, която не довела до нищо и която целяла неговото назначаване за еквадорски дипломат във Великобритания, а след това и в Русия. Писмото, подписано от 47-годишния австралиец и от испанския му адвокат Балтасар Гарсон, е било предаденото от министерството на вътрешните работи на Еквадор на еквадорския депутат Паола Винтимиля, която разследва процеса на предоставяне на еквадорско гражданство на Асандж. Тя пък го е направила достояние за медиите. Асандж се отказал от убежището броени дни преди Кито да му представи еквадорско гражданство на 12 декември, а после да се опита да го назначи на дипломатически пост, за да може той да продължи да живее в посолството в Лондон и дори да отиде на мисия в Москва. Асандж се укри в посолството на Еквадор преди шест години, за да избегне екстрадиция в Швеция, където бе обвинен в изнасилване. Делото бе прекратено. Днес той се страхува да излезе от посолството и да бъде арестуван и екстрадиран към САЩ, защото е разпространил чрез сайта си хиляди поверителни американски дипломатически документи. Британското правосъдие има издадена заповед за арест на Асандж, защото той не е спазвал условията на освобождаване под гаранция по време на шведската съдебна процедура срещу него. Засега еквадорското министерство на външните работи отказва всякакъв коментар за писмото, подписано от Асандж или за неговия настоящ статут.", "date": "2018.09.25", "title": "Асандж се отказал от предоставеното му от Еквадор убежище, става известно от негово писмо"}
{"url": "https://www.dnevnik.bg/sport/2018/09/25/3315883_fotogaleriia_nai-vulnuvashtite_bulgarski_migove_ot/", "text": "Участието на българския отбор на световното по волейбол  . Националите бяха домакини на мондиала за втори път в историята, но сега напуснаха надпреварата със смесени чувства.", "date": "2018.09.25", "title": "Фотогалерия: Най-вълнуващите \"български\" мигове от световното по волейбол"}
{"url": "https://www.dnevnik.bg/sport/2018/09/25/3315909_sushtinskata_nadprevara_za_kupata_zapochva_s/", "text": "Купата на България влиза в същинската си фаза с  изиграването на 1/16-финалите . Днес в надпреварата се включват \"ЦСКА - София\" и \"Левски\", като победителят от всяка двойка ще бъде излъчен в един мач. \"Левски\" има наглед лесна задача в първия кръг, където ще срещне аматьорския \"Атлетик\" (Куклен). Съперникът на сините стигна до двубоя, след като спечели пресявките в зона Югоизток. Двубоят е от 16.00 часа на стадион \"Лаута\" в Пловдив, като ще бъде предаван по \"Диема спорт\". Очаква се треньорът на \"Левски\" Славиша Стоянович да даде възможност за изява на някои от новите попълнения Богдан Вашчук, Нуно Рейш, Луе Нганиони и Луи Виана. Сините започват участието си с  горчив спомен от миналия сезон , когато загубиха финала след дузпи от \"Славия\". \"Левски\" ще се опита да сложи край на десетгодишна суша без трофей, като за последно отборът спечели титлата в първенството през 2009 г. Последният триумф на сините в турнира за купата дойде през 2007 г. В късния мач от програмата \"ЦСКА - София\" среща трудно препятствие на старта на турнира. Червените гостуват на втородивизионния \"Монтана\", който е отправил поглед към промоция в Първа лига. След осем кръга във Втора лига отборът заема второто място. Мачът е от 19.00 ч. и също ще бъде предаван по \"Диема спорт\". В състава на червените се очакват промени, като Нестор ел Маестро ще се опита да запази някои играчи преди важния мач срещу \"Левски\" в събота. В момента двата тима делят първото място в първенството.", "date": "2018.09.25", "title": "Същинската надпревара за купата започва с включването на фаворитите"}
{"url": "https://www.dnevnik.bg/bulgaria/2018/09/25/3316092_kratki_novini_pojarut_v_tec-sliven_e_ovladian_i/", "text": "Данни са обобщени след специализирана акция в последния работен ден на миналата седмица и трите почивни дни, съобщава МВР. Проверени са 18 129 моторни превозни средства и 23 965 души. Издадени са 6 160 фиша и 2 631 акта за установени административни нарушения, както и 397 заповеди за принудителни административни мерки. Отнетите свидетелства за управление на МПС заради неплатени задължения са 194. Бивш член на КЕВР влиза в ръководството на \"Енерго-про\" Като нов член на Управителния съвет на \"Енерго Про\" постъпва Анжела Тонева, съобщават от дружеството. Тя е икономист и експерт по енергийно регулиране. Работила е в енергийния регулатор 13 години, като е преминала през всички нива от експерт до член на комисията и неин председател. Друга промяна, която се предвижда е, че главният изпълнителен директор на Момчил Андреев преминава в Надзорния съвет. Болница трябва да плати 25 хил. лв. заради лекарска грешка 25 хил. лв. обезщетение ще трябва да плати болницата в Силистра заради лекарска грешка, довела до ампутация на ръката на пациентка, информира в. \"Сега\". Тя счупила раменната си кост и след лечение лекарят я уверил, че няма нищо обезпокоително. Четири дни по-късно състоянието й влошило и съдов хирург във Варна препоръчал ампутация. В хода на делото силистренските лекари заявили, че случаят е \"вид капан\", тъй като скелетната травма маскирала съдова и неврологична. Експертите по делото смятат, че лечението е било правилно, но признават, че терапия срещу тромби е забавена поради по-ниското ниво на специалистите и оборудването в Силистра. Според съда това не оправдава различното качество на лечение. Прокуратурата отново внесе в съда делото срещу Мирослав Боршош Делото срещу бившия изпълнителен директор на НДК Мирослав Боршош отново е внесено в Софийския градски съд (СГС), информира  news.lex.bg . Преди три месеца съдът го прекрати и върна обвинителния акт на прокуратурата заради съществени процесуални нарушения, които не позволявали на Боршош да разбере в какво е обвинен. Държавното обвинение го прати на съд в края на май за присвояване на близо 4 млн. лева, заедно с бившия председател на борда на директорите на НДК Валентин Кръстев. В България е задържан издирван от Черна гора убиец Софийският градски съд постанови задържане за срок от 40 дни на мъж, избягал от затвора в Черна гора. Предраг Кнежевиц е издирван чрез Интерпол. Мъжът е бил осъден за опит за убийство като му е оставало да излежи осем месеца. Силният вятър прекърши дърво в Борисовата градина То е било маркирано с зелена точка, което означава, че е опасно и трябва да бъде премахнато, съобщава \"Нова телевизия\". Дървото се намира в по-гористата част на парка. Няма пострадали хора, въпреки че дървото се срутило непосредствено зад преминаващи. Медията уточнява, че повечето околни дървета са маркирани като безопасни – със синя точка. Тези, на които са с червена или зелена точка, предстои да бъдат премахнати от общината. Известен автокрадец е задържан в София след преследване Задържането е станало в столичния квартал \"Витоша\" при операция на Главна дирекция \"Национална полиция\" през изминалата нощ, съобщава БНР. По информация на медията, арестуваният е Георги Воденичаров, познат с прякора Кико. При акцията друг автокрадец, познат с прозвището Лъвицата, е успял да избяга. Очаква се той да бъде обявен за издирване. Арестът е станал след преследване, по време на което Воденичаров е ударил с колата си полицейски автомобил и няколко други коли Пожарът в ТЕЦ - Сливен e овладян и локализиран Балите горят и сутринта, но няма опасност за сградите, работата на ТЕЦ-а не е спирала, съобщава Би Ти Ви. Няма данни за пострадали хора. Огънят тръгна снощи от бали със слама в двора на дружеството, използвани за изгаряне на отпадъци. Причината все още се установява. Включили са се огнеборци от Сливен, Ямбол и Нова Загора.", "date": "2018.09.25", "title": "Кратки новини: Болница трябва да плати 25 хил. лв. заради лекарска грешка"}
{"url": "https://www.dnevnik.bg/evropa/2018/09/25/3316095_privurjenicite_na_tvurd_brekzit_preporuchaha/", "text": "Привържениците на \"твърд Брекзит\" препоръчаха споразумение за свободна търговия с Европейския съюз и призоваха министър-председателя Тереза Мей да се откаже от плановете си да поддържа тесни отношения с ЕС след оттеглянето на Великобритания, предаде \"Франс прес\". Институтът по икономически въпроси (IEA), обединяващ основните поддръжници на Брекзит без отстъпки, представи плана си за периода след Брекзит, според който Лондон няма да има никаква полза от плана на Мей, предвиждащ тесни икономически връзки и създаване на зона за свободна търговия за промишлени стоки и селскостопански продукти. Предложението на института предвижда реципрочен достъп на ЕС и Великобритания до техните пазари, да няма мита за търговията със стоки, включително селскостопански, както и максимално взаимно признаване на регламентите. Лондон обаче да си запази контрола върху търговската си политика и възможността да сключва собствени търговски договори с трети страни. Междувременно германският канцлер Ангела Меркел изрази надежда, че Великобритания ще напусне Европейския съюз по приятелски, предаде ДПА. \"За мен е важно (Брекзит да бъде осъществен) в приятелски дух\", каза Меркел по време на политическа дискусия с граждани в Хановер. Тя отбеляза, че много британски правителства са казвали негативни неща за ЕС в миналото. Така че за мен не е изненада, че това се отрази на общественото мнение във Великобритания за Брюксел, допълни Меркел, визирайки резултата от референдума за Брекзит. Тя подчерта, че Германия иска споразумение за Брекзит, което да остави Великобритания възможно най-близо до Европейския съюз, предаде \"Ройтерс\". Внимавайте с какъв тон говорите на Великобритания, призова Меркел европейските политици. Тя се аргументира, че има риск твърде острота реторика да подкопае проевропейските гласове в страната. /БТА", "date": "2018.09.25", "title": "Привържениците на \"твърд Брекзит\" препоръчаха споразумение за свободна търговия с ЕС"}
{"url": "https://www.dnevnik.bg/sport/2018/09/25/3316024_video_bezkrainite_prevurtaniia_na_veselin_ovcharov_po/", "text": "Веселин Овчаров  стана световен рекордьор в акробатичния парапланеризъм , като премина границата от 600 последователни превъртания (infinity tumbling). Преди дни той направи 613 превъртания и счупи досегашното върхово постижение. Предишният рекорд беше от 568 превъртания на  испанеца Орасио Фернандес . \"Всичко започна преди десет години, когато заедно отидохме в Непал, за да снимаме филм как за първи път чупи рекорда\", заяви Овчаров. Във \"Фейсбук\" той показа видео от забележителното си постижение. Инфинити тъмблинг е фигурата в акробатичния парапланеризъм (изпълняване на различни фигури във въздуха), по време на чието изпълнение центробежните сили, влияещи върху човешкото тяло, могат да достигнат до 7G. Тази фигура е смятана за една от най-трудните за изпълнение.", "date": "2018.09.25", "title": "Видео: Безкрайните превъртания на Веселин Овчаров по пътя към рекорда му"}
{"url": "https://www.dnevnik.bg/biznes/2018/09/25/3316094_nekorektnite_platci_na_smetkite_za_voda_shte_budat/", "text": "Недобросъвестните потребители на вода, които нямат водомер или не пускат инкасатора да го отчете поне веднъж годишно, ще поемат плащането на общото потребление на вода в блока. Това предвижда проект за нова наредба, представен пред БНТ от зам.-министъра на регионалното развитие Малина Крумова. Сега практиката е такава, че общото потребление се разпределя поравно между всички собственици, но тъй като некоректните не плащат, коректните плащат повече, напомни Крумова. \"Сега приемаме, че добросъвестният потребител ще плаща това, което е потребил. Когато всички в етажната собственост са си инсталирали индивидуални метрологично годни водомери и са осигурили достъп на инкасатор поне веднъж годишно, ако има общо потребление - а винаги в големите кооперации има общи нужди - миене, поливане, то ще се разпределя поравно между добросъвестните. Но ако има недобросъвестни, които не осигуряват достъп или са без водомери, или с предписание за подмяна на водомер, те ще се разглеждат като недобросъвестни и ще се разпределя поравно на тях\", каза зам.-министърът. Друга идея е да се насърчи монтирането на водомери с дистанционно отчитане. Така ще се премахне неудобството за гражданите веднъж в годината да осигуряват достъп на инкасатора. След приемането на наредбата при подмяна на водомер новият ще е задължително с дистанционно отчитане, каза Крумова. Няма да има срок за подмяната, това ще става постепенно с амортизацията на сегашните аналогови устройства, поясни тя. Друг текст в новия нормативен акт изрично посочва, че отговорността на ВиК оператора е за качеството на съоръженията извън частните имоти, а инсталациите вътре в имота са грижа на собствениците.", "date": "2018.09.25", "title": "Некоректните платци на сметките за вода ще бъдат наказани да поемат и общия разход"}
{"url": "https://www.dnevnik.bg/photos/snimka_na_denia/2018/09/25/3316103_snimka_na_denia_bebe_v_oon/", "text": "Новозеландският премиер Джасинда Ардърн, която през юни , родила бебе, докато е на власт, се превърна в хит в Общото събрание на ООН, където се появи с детето си, предаде \"Франс прес\", цитирана от БТА.", "date": "2018.09.25", "title": "Снимка на деня: Бебе в ООН"}
{"url": "https://www.dnevnik.bg/na_put/2018/09/25/3314844_fotogaleriia_priiatelstvo_v_planinata/", "text": "Младежкият клуб по пешеходен и вело туризъм - София организира фотоконкурс на тема \"Приятелството в планината\". С разрешението на организаторите \"Дневник\" публикува кадрите, подбрани от журито от общо над 170 фотографии, получени за конкурса. Залез в гората над Карлово, автор: Ивелина Иванова", "date": "2018.09.25", "title": "Фотогалерия: Приятелство в планината"}
{"url": "https://www.dnevnik.bg/bulgaria/2018/09/25/3316114_v_nju_iork_borisov_se_obiavi_sreshtu_nasilieto_po/", "text": "За премахване на насилието заради полова, религиозна и етническа принадлежност в Африка и в целия свят призова министър-председателят на България Бойко Борисов в Ню Йорк. Той направи изказване на Срещата на върха за мира \"Нелсън Мандела\" в рамките на Общото събрание на ООН в Ню Йорк, съобщи правителствената пресслужба. Форумът е посветен на 100-годишнината от рождението на Нелсън Мандела. Борисов се обяви и за овластяването на жените и на младите хора, които са бъдещето на света. Министър-председателят изрази и искрената съпричастност на българския народ към идеалите на Нелсън Мандела за свобода, равноправие и справедливост в отношенията между хората навсякъде по света. \"Нелсън Мандела остана завинаги в човешката история като ярък символ на стремежа на африканските народи, както и на всички народи по света, към свобода, мир, развитие и благоденствие. Неговото дело предизвика поредицата събития и промени, довели до утвърждаването на ново мислене и отношения в международен план, чиято основа е защитата на правата на човека, заедно с осигуряване на социална справедливост, развитие и насърчаване на помирението\", подчерта Борисов. Постигането на универсалните по характер, но тясно взаимосвързани цели за устойчиво развитие, заложени в \"План 2030\", са ключът към посрещането на съвременните глобални предизвикателства, каза българският премиер. Той изтъкна, че българското председателство на Съвета на ЕС през първата половина на тази година положи значителни усилия за постигане на напредък и консенсус между държавите-членки по основните направления в тази област. \"Гордеем се, че в този период беше приет мандатът на Европейския съюз за започване на преговори за сключване на ново споразумение за партньорство със 79 държави от Африка, Карибите и Тихоокеанския басейн. Преговорите имат за цел модерно и динамично партньорство с тези страни, като важен инструмент за справяне с глобалните предизвикателства – от борбата с бедността и неравенството до насърчаването на мира, сигурността и устойчивия растеж за всички\", подчерта Борисов. В Ню Йорк премиерът се срещна с грузинския си колега Мамука Бахтадзе. България е един от най-активните поддръжници на европейската и евроатлантическата перспектива на Грузия, като ще продължим да оказваме последователна подкрепа на Грузия в процеса на политическо асоцииране и икономическа интеграция с Европейския съюз, е уверил Борисов. ", "date": "2018.09.25", "title": "В Ню Йорк Борисов се обяви срещу насилието по полов, религиозен и етнически признак"}
{"url": "https://www.dnevnik.bg/detski_dnevnik/2018/09/24/3313162_za_purvi_put_profesionalnoto_obrazovanie_izprevarva/", "text": "За първи път тази учебна година професионалните паралелки в гимназиите и средните училища са повече от профилираните. След седми клас учениците са се записали в 1177 професионални и 1068 профилирани паралелки, показват данните на образователното министерство. Досега паралелките с езиков, математически и друг профил бяха повече от професионалните. Миналата година съотношението беше 50 на 50. Планът на образователното министерство е да направи професионалното образование по-атрактивно и да го развие. Един от начините е с т.нар дуално обучение или учене чрез работа. Интересът  Според зам.-министъра на образованието Таня Михайлова обществото вече е в процес на пречупване на стереотипа, че професионалното образование не е чак толкова добро. \"Доскоро се говореше за предимствата на профилираното образование, но сега вече родители и ученици осъзнават, че професионалното образование осигурява по-голяма конкурентноспособност на пазара на труда. След усъвършенстването на учебните програми по чужди езици вече се учи чужд език по професия, т.е. изучават се и специализирани термини в конкретната професия, заради което се променя нагласата, че в професионалните гимназии не се учат езици\", смята още Михайлова. Директори на училища изтъкват възможността за учене чрез работа като причина за интереса към професионалното образование. Според експерти в образователното министерство учениците вече избират професионално образование с мисълта, че не е трудно да продължат да учат в университет след това. За да насърчава записването в професионални паралелки, министерството осигурява безплатен транспорт на ученици до професионалните гимназии, както и възможност за съществуване на маломерни паралелки по защитени специалности. Най-търсените професии  Един от всеки десет ученика в професионалните паралелки тази година е приет в компютърна специалност, като в новата специалност \"Приложен програмист\" са записани над 600 гимназисти, показват данните на министерството. Сред най-желаните специалности в професионалното обучение са \"Компютърни системи и технологии\", \"Производство на кулинарни изделия и напитки\" и \"Автотранспортна техника\". В същото време обаче има защитени специалности и специалности с очакван недостиг на пазара на труда, в които министерството се опитва да увеличи приема. Сред защитените специалности \"Машиностроене\", \"Енергетика\" и \"Строителство\". Недостиг на кадри се очаква и в тях, и в специалности, свързани с транспорта и металопреработката. Според експерти от министерството има специалности, в които няма необходимост голяма част от кадрите да са с висше образование. Така е в туристическия бранш.", "date": "2018.09.25", "title": "За първи път има повече паралелки по професии, отколкото по профили"}
{"url": "https://www.dnevnik.bg/sviat/2018/09/25/3316109_suosnovatelite_na_instagram_napuskat_kompaniiata/", "text": "Съоснователите на социалната мрежа \"Инстаграм\", която е притежавана от \"Фейсбук\", обявиха, че подават оставки и че са готови да започнат нова глава в живота си, предадоха световните агенции. Причините за оттеглянето на Кевин Систром и на Майк Крийгър остават неизвестни. В изявление Систром споделя, че той и Крийгър ще напуснат в идните няколко седмици. Систром беше главен управляващ на мрежата, а Крийгър главен технически директор. Двамата работеха заедно от 2010 г. \"Майк и аз сме много благодарни за последните 8 години в Instagram и последните 6 във \"Фейсбук\". Ние успяхме от 13 човека да станем хиляди, с офиси из цял свят, и всичко това докато изграждаме продукт, който е използван и обичан от повече от милиард потребители\", написа Систром. \"Фейсбук\" засега не е коментирал новината. Компанията купи \"Инстаграм\" през 2012 г. за 1 млрд. долара – сделка, която беше широко критикувана, но която в момента е много успешна с оглед на милионите потребители на приложението.", "date": "2018.09.25", "title": "Съоснователите на \"Инстаграм\" напускат компанията"}
{"url": "https://www.dnevnik.bg/evropa/2018/09/25/3316110_italianskoto_pravitelstvo_prie_merki_ogranichavashti/", "text": "Италианското правителство одобри пакет от нови мерки за имиграцията, които целят да затруднят получаването на убежище и хуманитарна закрила, предаде \"Политико\". Според законодателството, което трябва да бъде одобрено от парламента и от президента, ако мигрант бъде сметнат за \"социално опасен\" или е осъден за престъпление, включително търговия с наркотици и сексуално посегателство, неговата молба за убежище може да бъде отхвърлена, а той да бъде незабавно репатритан. Друга мярка дава по-тясно определение на това кой може да получи хуманитарна закрила, която в момента гарантира двегодишно разрешение за престой в Италия. Това са например мигранти, които са били жертви на трудова експлоатация или на трафик на хора, които се нуждаят от непосредствена медицинска помощ или са избягали от природни бедствия в страната си. Досега дефиницията за хуманитарна закрила бе по-широко интерпретирана и можеше да варира според случая. Миналата година хуманитарна закрила получиха повече от 20 хил. души, или 25% от търсещите убежище, спрямо 16%, получили една от другите две форми на международна защита, отбелязва \"Ройтерс\". Според премиера Джузепе Конте хуманитарната защита би трябвало да се дава \"пестеливо\". \"В Италия имаше безразборно приемане (на мигранти) и правилата помогнаха за това\", добави Конте. Указът освен това увеличава от 90 на 180 дни времето, което мигрантите могат да прекарат в приемни центрове преди да бъдат репатрирани. Друго предложение ще позволи на правителството да отнема италианското гражданство на хора, признати за виновни за международен тероризъм. \"Това е стъпка напред, която ще направи Италия по-сигурна страна\", написа във \"Фейсбук\" вътрешният министър Матео Салвини. Според него мярката ще помогне за по-ефикасна борба с \"мафиотите и трафикантите, за намаляване на разходите за раздутата имиграция, за по-бързо експулсиране на престъпниците и фалшивите кандидати за убежище, за отнемане на гражданството на терористите, за даване на повече правомощия на силите на реда\". Предложенията бяха посрещнати с критики от хуманитарни групи и правни експерти, според които е възможно законодателството да нарушава италианската конституция. Салвини и Конте защитиха мерките на пресконференция, като заявиха, че законодателството ще изравни Италия с други европейски държави.", "date": "2018.09.25", "title": "Италианското правителство прие мерки, ограничаващи получаването на убежище"}
{"url": "https://www.dnevnik.bg/sviat/2018/09/25/3316116_maduro_obvini_chili_kolumbiia_i_meksiko_che_sa/", "text": "Президентът на Венецуела Николас Мадуро заяви, че разполага с доказателства за подкрепата, оказана, според него, от дипломати от Чили, Колумбия и Мексико на лицата, които са отговори за предполагаемия атентат срещу него на 4 август, предадоха световните агенции. Мадуро каза, че е склонен да бъде назначена независима комисия, която да разследва случая и подкрепата, оказана от чуждите дипломати. Той каза, че ще отправи призив в тази насока пред ООН. Трите страни отхвърлиха твърдението, че имат нещо общо със случилото се в началото на август. Министърът на комуникациите на Венецуела разпространи видео, което показва Хенриберт Ривас, мъжът, задържан миналата събота заради участие в атаката, да твърди, че дипломати от трите страни са му помогнали в бягството, което се оказа неуспешно. Мадуро разпространи друго видео, в което жена бе арестувана, защото укривала Ривас в дома си. Тя твърди, че организаторите на атаката са получили подкрепа от колумбийски шпиони. На 4 август предполагаема атака с дронове с експлозиви бе извършена по време на военен парад в Каракас и Мадуро беше мишената. /БТА", "date": "2018.09.25", "title": "Мадуро обвини Чили, Колумбия и Мексико, че са свързани с покушението срещу него"}
{"url": "https://www.dnevnik.bg/ot_vas/novini_ot_vas/2018/09/25/3316097_ohrid/", "text": "Охрид е град в югозападната част на Република Македония. Старото име на града е Лихнидос - \"Град на светлината\". Само 15 дни от цялата година в Охрид не грее слънце.", "date": "2018.09.25", "title": "Охрид"}
{"url": "https://www.dnevnik.bg/sviat/2018/09/25/3316118_hurvatskiiat_kabinet_predlaga_mujete_da_se_pensionirat/", "text": "Хърватия предложи увеличаване на възрастта за пенсиониране, която от 2031 г. да бъде 67 г., предаде ДПА. Синдикатите казаха, че ще протестират срещу предложението. Сега възрастта за пенсиониране е 65 г. за мъжете и 62 г. за жените, но се предвижда възрастта за пенсиониране на жените да се увеличава в идните 12 години, за да достигне 65. Според новото предложение на министерството на труда и пенсионната система мъжете и жените ще се пенсионират на 67 г. от 2031 г. Министерството предлага обществен дебат по предложението. Той ще се проведе в идните три седмици. Ведомството предлага също така пенсията да е с 4 процента по-ниска за всяка година ранно пенсиониране. Според министъра на труда и пенсионната система Марко Павич целта на предложението е да бъде по-устойчива пенсионната система и пенсиите да са по-високи в бъдеще. Основните синдикати казаха, че ще организират протести в идните седмици. Според синдикатите новата мярка ще засегне възрастните служители, които са често пъти под натиск да се пенсионират по-рано поради здравословни причини или защото работодателите искат да се отърват от тях. /БТА", "date": "2018.09.25", "title": "Хърватският кабинет предлага мъжете да се пенсионират на 67 г., жените - на 65 през 2031 г."}
{"url": "https://www.dnevnik.bg/evropa/2018/09/25/3316125_evropeiskata_levica_se_kani_da_bude_istinskata/", "text": "Партията на европейската левица се закани да бъде \"единствената алтернатива\" на консерваторите и \"истинската алтернатива\" на крайнодесните, се посочва в чернова на неин манифест, цитирана от EurActiv. Фрагментацията сред левите сили обаче създава бариери, отбелязва изданието. Европейската левица, която представлява левите политически лидери, твърди, че ЕС \"все още е в дълбока криза в икономическо, социално и политическо отношение\". Това доведе до възхода на крайнодесните и до дълбоката криза на социалната демокрация в Европа, подчертава партията. \"Левицата трябва да се превърне в силен партньор и политическа алтернатива на национализма и расизма на крайнодесните и на неолибералната политика\", се отбелязва в текста, който скоро предстои да бъде приет. Според левицата \"липсата на отговори на конкретни проблеми на европейските граждани е част от причината за възхода на крайнодесните\". Евродепутатът от СИРИЗА Димитрис Пападимулис коментира, че е необходим широк съюз \"от Макрон до Ципрас\", за да се спре възходът на десния екстремизъм. Левите и социалистите не са против идеята що се отнася до защитата на европейските ценности, но имат известни съмнения за социалния дневен ред на френския президент Еманюел Макрон. В  речта си за бъдещето на Европа  в Европейския парламент гръцкият премиер Алексис Ципрас, най-видният лидер от левицата, заяви, че  изборите за евродепутати догодина  \"ще бъдат нещо повече от поредния вот, те ще бъдат битка на основата на принципи и ценности\". Ципрас призова всички прогресивни, демократични и провропейски сили да се обединят срещу \"крайния неолиберализъм и крайнодесния популизъм\". Една от основните цели на групата Европейска обединена левица/Северна зелена левица в Европарламента е да сложи край на фрагментиацията сред левите партии преди изборите през май 2019 г. В интервю за EurActiv миналия месец нейният лидер Габриеле Цимер заяви, че сътрудничеството с групата на социалистите и демократите се е подобрило, откакто Мартин Шулц напусна парламента, но призова европейските леви сили да изгладят различията си.", "date": "2018.09.25", "title": "Европейската левица се кани да бъде \"истинската алтернатива\" на крайнодесните на евроизборите"}
{"url": "https://www.dnevnik.bg/sviat/2018/09/25/3316127_siriia_prehvurlia_boici_na_isliamska_durjava_v_idlib/", "text": "Близо 400 джихадисти от \"Ислямска държава\" пристигнаха вчера в северозападната провинция Идлиб, последната крепост на бунтовниците в Сирия, където бяха прехвърлени от силите на режима. Това съобщи Сирийският център за наблюдение на човешките права, цитиран от \"Франс прес\" и БТА Джихадистите били откарани от пустинен район в провинция Дейр аз Зур, разположена до границата с Ирак. Те пристигнали вчера призори в източната част на Идлиб, близо до сектори, където са разположени други джихадистки групи. Споразумение, постигнато миналата седмица  между Русия, съюзник на режима, и Турция, която подкрепя бунтовнически групи в региона, успя да отдалечи перспективата за офанзива на армията срещу Идлиб, отбелязва агенцията. Този граничещ с Турция регион е доминиран от джихадистите от групировката \"Хайят Тахрир аш Шам\" (ХТШ), сформирана от бившия сирийски клон на \"Ал Кайда\". Там се намират и други джихадистки групи, както и бунтовници, подкрепяни от Турция. Междувременно представители на ХТШ, цитирани от \"Ройтерс\", казаха, че ще съобщят позицията си за случващото се в Идлиб в близките няколко дни. Решението им ще е важно, тъй като в споразумението между Турция и Русия се предвижда всички радикални ислямистки организации да се изтеглят от т. нар. \"демилитаризирана зона\", преминаваща през провинцията, до 15 октомври. Освен ХТШ, която е най-голямата групировка в Идлиб, други джихадистки организации отхвърлиха споразумението.", "date": "2018.09.25", "title": "Сирия прехвърля бойци на \"Ислямска държава\" в Идлиб, съобщиха активисти"}
{"url": "https://www.dnevnik.bg/sport/2018/09/25/3316154_mesi_e_glasuval_za_pruv_put_za_ronaldo_v_klasaciiata/", "text": "Футболистът на \"Барселона\" Лионел Меси е дал една точка на дългогодишния си съперник Кристиано Роналдо в избора за най-добър футболист в света в анкетата на ФИФА (наградите The Best).  Наградата спечели Лука Модрич , който изпревари Роналдо и Мохамед Салах, докато Меси остана едва пети. ФИФА публикува избора на капитаните и селекционерите на националните отбори, които имат право да участват в анкетата. Меси е дал три точки на Модрич, две на Килиан Мбапе и една на Роналдо. За пръв път аржентинецът поставя бившия футболист на \"Реал\" (Мадрид) сред призьорите. От 2011 г., откакто участва в анкетата като капитан, Меси неизменно поставяше поне по един футболист от \"Барселона\". До момента аржентинецът беше давал гласовете си за Андрес Иниеста, Шави Ернандес, Серхио Агуеро, Неймар, Анхел Ди Мария, Хавиер Маскерано и Луис Суарес. В анкетната си карта капитанът на Португалия Роналдо отличава Рафаел Варан, Лука Модрич и Мбапе. Бившият съотборник на Роналдо и капитан на Испания Серхио Рамос пък гласува за Модрич, португалския нападател и Меси. С три точки за Меси гласува селекционерът на Испания и бивш треньор на \"Барселона\" Луис Енрике. Очаквано на първо място в анкетната си карта го е поставил и временният селекционер на Аржентина Лионел Скалони. Португалският треньор Фернандо Сантош пък избира Роналдо, Модрич и Еден Азар. Изборът на капитана на световните шампиони от Франция Юго Лорис е изцяло за негови съотборници. Вратарят дава три точки на Рафаел Варан, две на Антоан Гризман и една на Килиан Мбапе. Селекционерът на \"петлите\" Дидие Дешан залага на същите трима, но в различен ред – Гризман, Варан и Мбапе. Капитанът на  българския национален отбор  Ивелин Попов дава гласа си за Модрич, Антоан Гризман и Кристиано Роналдо. Изборът на селекционера Петър Хубчев е Лука Модрич, Еден Азар и Мбапе. Пълния списък с гласовете на всички капитани и селекционери можете да откриете  тук .", "date": "2018.09.25", "title": "Меси е гласувал за пръв път за Роналдо в класацията на ФИФА"}
{"url": "https://www.dnevnik.bg/biznes/2018/09/25/3316162_karakachanov_predlaga_vuvejdaneto_na_maksimalna/", "text": "Вицепремиерът и лидер на ВМРО Красимир Каракачанов обяви в профила си във \"Фейсбук\", че за основни хранителни продукти трябва да има точно определени ставки за печалба на производител и търговец. Целта е маржът за търговците да не може да бъде по-висок от този на производителите. Повод за коментара му е информацията за  очаквано поскъпване на хляба . Преди две седмици земеделският министър Румен Порожанов заяви, че има реални предпоставки това да се случи заради увеличението на цената на природния газ и електричеството. В отговор  БСП обяви, че ще предложи законови поправки , с които данъкът върху добавената стойност на хляба да бъде намален от 20 на 5 процентни пункта. Според Каракачанов определени политически сили спекулират, че през зимния период крайните цени и на други основни продукти ще поскъпнат значително. Именно заради това той е провел среща с експерти от ВМРО, на която било предложено изготвянето на т.нар. социална кошница с основни хранителни продукти. \"Ние смятаме, че тя трябва да включва храни от първа необходимост като хляб, кисело мляко, прясно мляко, краве сирене, краве масло, кашкавал тип \"Витоша\", пилешко и свинско месо, 10 броя яйца, брашно и олио от български производители. Идеята е този пакет от храни да имат ясно разписани ставки за печалба на производител и търговец – мярка, която ще гарантира балансирани крайни цени\", пише Каракачанов. Той уточнява, че е разбрал от производители на хляб, че печалбата им е 5 ст., а тази на търговците достигала до 30 ст. за един брой. \"Предлагаме да се постигне договорка за максимална ставка на печалба на определени хранителни стоки. Маржът за търговците да не може да бъде по-висок от този на производителите\", допълва вицепремиерът. Каракачанов пише още, че ще проведе разговори с представители на всички сектори на хранителния бранш, синдикатите и коалиционните му партньори, като целта ще е постигането на консенсус по този проблем.", "date": "2018.09.25", "title": "Каракачанов предлага въвеждането на максимална надценка на основни хранителни продукти"}
{"url": "https://www.dnevnik.bg/sviat/2018/09/25/3316150_trump_mnogo_skoro_shte_obiavi_nova_sreshta_s_kim/", "text": "Президентът на Съединените щати Доналд Тръмп каза, че очаква с нетърпение следващата среща на върха със севернокорейския лидер Ким Чен-ун, която ще бъде обявена \"много скоро\", предаде в. \"Гардиън\". Тръмп коментира темата по време на церемонията, на която заедно с южнокорейския си колега Мун Дже-ин подписа ново двустранно споразумение за свободна търговия. Мун, който се срещна с Ким в Пхенян преди седмица, обясни, че решението на Северна Корея  да сложи край на ядрената си програма  е \"необратимо\", но много експерти са скептични. \"Председателят Ким беше наистина много открит и страхотен, честно. И мисля, че иска нещо да се случи,\" добави Тръмп. \"Така че се справихме много добре по отношение на Северна Корея.\" По думите му втората среща ще бъде \"в не твърде далечното бъдеще\", а датата и мястото ще бъдат обвени в много кратък срок. Първата, на 12 юни в Сингапур, създаде прецедент - никога до момента севернокорейски лидер не бе разговарял очи в очи с президент на САЩ, който все още е на власт.", "date": "2018.09.25", "title": "Тръмп \"много скоро\" ще обяви нова среща с Ким Чен-ун"}
{"url": "https://www.dnevnik.bg/bulgaria/2018/09/25/3316164_muzikata_pomaga_za_susredotochavaneto_na_rabotnoto/", "text": "Понякога атмосферата на работното място може да се окаже доста напрегната. Много задачи за вършене, мъмрене от шефа и още, и още. Освен това лесно хубавият ден може да се вгорчи от някой намръщен колега. Много хора имат свои техники за успокояване и  повишаване на концентрацията в офиса . Слушането на музика по време на работа е предпочитано от много млади хора, а и не само. За мнозина обаче все още е странно, че музиката може да подпомага съсредоточаването, а не да пречи на работния процес. Действително изглежда, че продуктивността е под въпрос, когато работата върви паралелно с музика. Слушането разсейва, особено когато става дума за по-специфични дейности. Очевидно обаче не е точно така. Това се потвърждава от изследвания, в които са сравнявани хора, слушащи музика, и такива, които не слушат. Резултатът се оказва, че е в полза на първите.  Музиката концентрира , защото изолира от хаоса наоколо и със сигурност разнообразява работната среда, което пък е изключително важно за мотивацията, настроението и работоспособността. Все пак това е доста индивидуално и трябва да пробваме, за да видим как точно ще ни действа музиката, докато работим. Най-важно обаче е използването на слушалки. Според специалисти има огромна разлика между  слушането на музика от всички в офиса  и индивидуално. Колективното слушане има по-скоро разсейващ ефект. Добре е, ако избирате позната за вас музика. Непознатата музика действа разконцентриращо и задържа вниманието по-скоро върху себе си, отколкото върху работния процес. Най-добре е и да слушате мелодии без текст. Ето и някои парчета, които може да ви предложим, за концентрация в офиса: Alexi Murdoch – Breathe, Daughter - Get Lucky (Daft Punk cover), Gotye - Somebody That I Used To Know (feat. Kimbra), Dave Matthews Band – Mercy, Sea Wolf - \"Old Friend\". Вижте и актуалните обяви за работа на  Karieri.bg .  търси  HR Generalist  търси: Senior Auditor, Financial Services Accountant  търси  SEO Manager Off-Page  търси  Building Engineer търси  Мениджър на финансов център търси  Мениджър продажби търси: Junior Consultant – Aspiring Talent Senior Consultant – Leader, Dreamer & Achiever търси: Счетоводители в отдел \"Вътрешно счетоводство и планиране\" Счетоводители \"  търси  IT ръководител търси  Директор \"Кампании и комуникации\"", "date": "2018.09.25", "title": "Музиката помага за съсредоточаването на работното място"}
{"url": "https://www.dnevnik.bg/sviat/2018/09/25/3316180_v_karakas_prizrachni_apartamenti_napomniat_za_masovoto/", "text": "Часовникът на стената е спрял на 10:40 часа, а четките за зъби са все още върху мивката. Изоставените апартаменти във венецуелската столица Каракас се увеличават, тъй като жителите на града набързо събират най-необходимото и бягат от Венецуела, която е изпаднала в тежка криза, разказва АФП. Опустялата къщата на Франсиско Рохас и съпругата му Елена, която е плод на дългогодишен труд, сега е само символ за масовото изселване на жителите на града. В хладилника са останали ледени висулки и буркан от доматен сос, а на бара почти празна бутилка с ром. Преди три години двойката, притисната от икономическата криза, е сложила някои неща в четири куфара и е напуснала жилището си. Елена, която е на 33 г., си е намерила работа в Еквадор. Те не са се колебали. В момента тя печели за един месец колкото би могла да спечели за четири години в Каракас. Продажбата на апартамента им в източната част на венецуелската столица би помогнало, но те не са го направили, тъй като биха загубили 50 процента от стойността му. Преди избухналата през 2014 г. икономическа криза той е струвал 100 хил. долара. \"Искаме да видим какво ще се случи с нас. Сега, когато сме се установили, е абсурдно да продаваме\", обяснява Франсиско от еквадорския град Гуаякил. Той е спортен журналист и е на 28 г. Апартаменти с оставени да светят лампи, празни места на паркингите, препълнени пощенски кутии... все знаци на това внезапно напускане. Явлението е придобило такива измерения, че се предлагат услуги за поддържане на затворените къщи: плащане на сметки, представяне на събранията на домсъвета и дори палене на лампите за залъгване на крадците. По данни на ООН  около 2.3 млн. венецуелци  (7.5 процента от населението, което наброява 30.6 млн. жители) живеят извън страната. Сред тях 1.5 млн. жители са напуснали страната от 2015 г. Франсиско и Елена са заминали, тъй като не са издържали вече на несигурността, недостига на хранителни продукти и лекарства, инфлацията, която според Международния валутен фонд  може да достигне 1 млн. процента  тази година. Засега не влиза в плановете им да се върнат във Венецуела. \"Ако ситуацията се подобри, ще решим дали да се върнем във Венецуела или да продадем апартамента\", казва Франсиско Рохас.", "date": "2018.09.25", "title": "В Каракас призрачни апартаменти напомнят за масовото бягство от Венецуела"}
{"url": "https://www.dnevnik.bg/bulgaria/2018/09/25/3316198_ministerstvoto_e_skeptichno_za_premahvaneto_na_tavana/", "text": "Според социалния министър Бисер Петков въпросът с отпадането на тавана на всички пенсии има не само финансова страна, но е въпрос и на справедливост. Бисер Петков коментира, цитиран от БТА, предложение на пенсионерските организации за отпадане на тавана на всички пенсии, а не само на новоотпуснатите, което ще се дискутира утре на среща с техни представители в парламентарната социална комисия. В отговор на въпрос възможно ли е отпадането на тавана за всички пенсии, министър Петков каза, че всичко е възможно, въпросът е дали това би било справедливо и добре прието от обществото, защото действителните размери на някои от пенсиите, които са ограничени от таван, е доста висок. Друг е въпросът доколко обществото ще приеме, че тези пенсии са справедливо изчислени, допълни още Бисер Петков. Той подчерта, че за времето преди 1997 г. няма регистър на осигурените и не е тайна, че съществуват и опити за измама чрез представяне на неверни документи. Министърът припомни, че в Кодекса за социално осигуряване е записано, че таванът пада за новоотпуснатите пенсии от началото на 2019 г. и се запазва, или по-скоро се повишава, нивото за отпуснатите до края на тази година. Това е норма, която беше приета през 2015 година и предстои да влезе в сила в началото на 2019 година. За старите таванът ще се увеличи от 910 на 1040 лева. За новоотпуснатите от 2019 г. няма да има таван. Министърът подчерта, че ще участва в дискусията утре, но на този етап предвиденото е това, което е заложено в Кодекса за социално осигуряване.", "date": "2018.09.25", "title": "Министерството е скептично за премахването на тавана на старите пенсии"}
{"url": "https://www.dnevnik.bg/bulgaria/2018/09/25/3316189_edva_21_ot_signalite_za_korumpirani_policai_sa_prieti/", "text": "Близо 100 сигнала за корумпирани полицаи са приети за неоснователни от МВР. Статистиката е само за първите шест месеца на 2018 г., информира в днешния си брой в. \"Сега\" като се позовава на отчет на вътрешноведомствения съвет за борба с корупцията в министерството. Общо постъпилите сигнала са 178, от които са проверени 126. От тях за основателни или частично основателни са счетени едва 27. \"Неоснователните сигнали, съдържащи данни за корупционно поведение на служители на МВР, са 91\", се посочва в отчета. По сигнали на граждани все пак са образувани 15 разследвания. Те обаче се водят от прокуратурата и от отчета не се разбита какъв е изходът им. Сигналите за корупция в МВР постъпват по няколко линии - по административен ред, чрез специализирана телефонна линия и чрез сайта на ведомството. Те се обработват основно от дирекция \"Вътрешна сигурност\". Наказания за корупция все пак се налагат, се разбира от отчета. Например от Гранична полиция заради корупция са уволнени 8 души. Броят им е сравнително голям на фона на подадените сигнали - общо 29. Други 7 души са отстранени от служба. Корумпирани служители обаче не са намерени по граничните пунктове. Там са извършени 1988 проверки. Прегледани са и 189 записа от служебни камери от ГКПП-тата. Отново не са открити нарушения. Общо четирима са уволнени от полицията в Благоевград. Един служител на пловдивската полиция също се е разделил с работата си. Не е ясно каква част от уволнените са били възстановени на работа, след като често съдът отменя наказанията в системата на МВР заради различни нарушения при налагането им. Далеч по-малко данни за корупция сред служителите са установени в столичната полиция, става ясно от отчета. Срещу служители на дирекцията са подадени общо 41 сигнала. Едва 2 от тях са потвърдени. Корупция няма и в монтанската полиция. Там са подадени 2 сигнала, напълно неоснователни. Същото е било решението и за единствения сигнал срещу служител в Пазарджик. Три от общо шест сигнала във Варна също са неоснователни. Останалите се проверяват. Общо пет са сигналите срещу полицаи от София-област. Четири са счетени за неоснователни. По последния още тече проверка. В МВР все още не може да започне и прилагането на т. нар. детектор на лъжата. В отчета е посочено, че се залага създаването на специализирано звено в дирекция \"Вътрешна сигурност\", което да се занимава с полифизиографски изследвания. То обаче все още не работи.", "date": "2018.09.25", "title": "Едва 21% от сигналите за корумпирани полицаи са приети за основателни"}
{"url": "https://www.dnevnik.bg/evropa/2018/09/25/3316199_shvedskiiat_premier_zagubi_vot_na_doverie/", "text": "Премиерът на Швеция Стефан Льовен загуби вот на доверие в парламента, което означава, че ще трябва да оставка, предаде \"Ройтерс\". Тъй като обаче нито един политически блок не разполага с мнозинство, не е ясно кой ще сформира новото правителство. Парламентарните избори на 9 септември  не излъчиха ясен победител, като левоцентристите на Льовен спечелиха 144 депутатски места - с едно повече от десноцентристкия Алианс. Антиимигрантската партия \"Шведски демократи\" , която има 62-ма депутати, също гласува за отстраняване на премиера, но не е известно дали ще подкрепи евентуално правителство на Алианса. Анализатори очакват председателят на парламента да избере Улф Кристершон, лидер на Умерената партия - най-голямата в Алианса - да опита да състави ново правителство. Тъй като обаче Алиансът няма мнозинство, ще се нуждае от подкрепата или на \"Шведски демократи\", или на лявоцентристите. Социалдемократите на Льовен заявиха, че няма да подкрепят правителство на Алианса. Лидерът на \"Шведски демократи\" Джими Акесон каза, че партията му ще свали всяко правителство, което не дава на партията му дума за имиграцията, здравеопазването, пенсиите и престъпността. \"Ако Улф Кристершон иска да бъде премиер, това може да се случи само с моята помощ\", каза Акесон. Алиансът обаче заяви, че няма да преговаря с \"Шведски демократи\". Председателят има прави на четири опита за съставяне а ново правителство и ако ситуацията остане в задънена улица, в рамките на три месеца ще трябва да се проведат нови избори.", "date": "2018.09.25", "title": "Шведският премиер загуби вот на доверие, перспективата за правителство остава неясна"}
{"url": "https://www.dnevnik.bg/biznes/2018/09/25/3316204_bulgariia_e_mejdu_uganda_i_mongoliia_po_ikonomicheska/", "text": "България зае 46-а позиция от 162 държави в класацията по икономическа свобода за 2018 г.,  изготвяна от институт \"Фрейзър\" . Изследването е въз основа на данните от 2016 г. - последната година, за която има налични официални данни за всички страни. Резултатите от класацията бяха разпространени от Института за пазарна икономика (ИПИ). България е със 7.41 точки от максималните 10, като непосредствено пред нея са Ботсвана, а Уганда и Монголия се нареждат веднага след нея. Спрямо миналогодишното издание резултатът на България се увеличава с 0.01 т., но мястото ѝ остава същото. Тазгодишният резултат поставя страната на 19-о място в Европейския съюз. По критерия \"размер на правителството\" се запазва резултатът от миналата година, който е 7.02 т. България получава максимални точки за плоския данък, но общият резултат е намален заради размера на правителствените разходи и на държавните трансфери и субсидии. България продължава да получава най-ниска оценка в категорията за съдебната система и правото на собственост. За 2016 г. страната е с 4.83 т., като се отчита спад с 0.05. Основните причини за влошаването по този показател са ниските оценки за независимостта и безпристрастността на съда, както и за доверието в полицията. От всичките 42 индикатора в индекса най-ниските оценки за поредна година са именно за независимостта и безпристрастността на съда – с по 3.33 т. от максималните 10 т. в тазгодишното издание. Традиционно България се представя най-добре в категорията \"стабилни пари\" - 9.44 точки. Там е и най-голямата положителна разлика, която е 0.08 т. Високият резултат показва, че страната се характеризира с ниски и стабилни нива на инфлация, както и не ограничава обмяната на валута и възможността за свободно поддържане на банкови сметки в чужда валута. Сравнително висока е оценката на страната и по критерия международна търговия - 8.12 точки, като има спад с едва 0.01 т. Тук ключов момент е членството на България в ЕС и възприетата обща митническа тарифа на съюза с трети страни. Отчита се покачване на резултата на България в области като кредитиране, труд и бизнес. За 2016 г. страната получава 7.61 т,, като повишението е с 0.03. Резултатът е следствие от относително слабото регулиране на кредитните пазари и същевременно от тежките регулации за труда и бизнеса. Оценките отразяват сериозните регулации при наемането и освобождаването на работници, тежката и скъпа бюрокрация, множеството административни изисквания към бизнеса, както и високото ниво на корупция, подчертават от ИПИ. На челните две места тази година, както и миналата, са Хонконг и Сингапур, следвани от Нова Зеландия, Швейцария, Ирландия, САЩ, Грузия, Мавриций, Великобритания, Австралия и Канада. В дъното на класацията са Венецуела, Либия, Аржентина, Алжир и Сирия.", "date": "2018.09.25", "title": "България е между Уганда и Монголия по икономическа свобода"}
{"url": "https://www.dnevnik.bg/sport/2018/09/25/3316213_ferari_se_interesuva_ot_sina_na_mihael_shumaher/", "text": "Отборът на \"Ферари\" във Формула 1 обяви \"вратата за отворена\" за сина на седемкратния световен шампион Михаел Шумахер – Мик. Пилотът се представя впечатляващо във втория си сезон във  Формула 3  с екипа на \"Према\". Шумахер младши води в класирането три състезания преди края. \"Мик е голям талант, а с това име \"Ферари\" винаги ще бъде като дом за него. Неговият баща даде много на нашия отбор и всички обичаме фамилия Шумахер. Никой във \"Ферари\" обаче не иска да поставя под напрежение Мик. Смятам, че това е и семейно решение, но ако той иска да се присъедини към \"Ферари\", ние нямаме против\", каза шефът на \"Ферари\" Маурицио Аривабене. Италианецът призна, че от Скудерията следят внимателно кариерата на Шумахер от няколко години. Той обаче не е част от академията на \"Ферари\" за пилоти. В момента във Формула 3 Мик Шумахер се състезава с болид, задвижван от двигател на \"Мерцедес\". Въпреки това не е в програмата на нито един от големите отбори. Той не е правил и официални тестове с болид от Формула 1. \"Говорил съм с него, срещнахме се на \"Спа\" през миналата година, когато той  караше болид на Михаел от 1994 г.  Казах му да продължава да бъде концентриран, но и да се забавлява от това, което прави. Той не трябва да пораства прекалено бързо\", добави Аривабене. През юли Мик Шумахер спечели първата си победа във Формула 3,  триумфирайки на \"Спа\" 26 години след легендарния си баща . Преди това най-доброто класиране на 19-годишния германец беше стъпване на подиума. След \"Спа\" Шумахер стартира от полпозишън в следващите шест от девет състезания (пет поредни). Той спечели и още шест победи. Преди последния кръг за сезона на \"Хокенхайм\" Мик Шумахер води с 329 точки пред Дан Тиктъм от академията на \"Ред бул\" (280 точки). Очаква се през следващия сезон 19-годишният пилот да премине във Формула 2, което е последното стъпало преди Формула 1.", "date": "2018.09.25", "title": "\"Ферари\" обяви, че се интересува от сина на Михаел Шумахер"}
{"url": "https://www.dnevnik.bg/bulgaria/2018/09/25/3316185_simeon_sakskoburggotski_predcite_mi_sa_vnasiali/", "text": "За съжаление тези дни за мен атмосферата е извънредно тягостна и ми е болно да го кажа - понякога се стига да прелее чашата. Това ожесточено и систематизирано преследване, като се има предвид че в нашата страна всеки има право на собственост, още повече че това са наследствени имоти трето поколение... Бих искал да намекна на хората, които мерят с по-специален аршин, че съм възпитаван да служа, не да се облагодетелствам. И да напомня, че моите предци са внасяли милиони в България, не са изнасяли, а днес в някои страни се вижда, че политици изнасят немалко пари в други страни.\" С тези думи Симеон Сакскобургготски отбеляза темата за проблемите с имуществото на царската фамилия в словото си снощи на премиерата на книгата му с избрани статии под заглавие \"Една цел - България\". Книгата е издание на Алианса на либералите и демократите в Европа /АЛДЕ/ и съдържа статии на Симеон Сакскобургготски от периода 2010 - 2016 г., когато не е премиер. Само последната статия е от края на 2017 и се отнася за проблема с имотите. Предговорите са написани от почетния председател на ДПС Ахмед Доган и журналистката Красина Кръстева. Темата за имотите беше спомената и в приветственото слово на председателя на ДПС Мустафа Карадайъ: \"Въпросът за имотите, които са били отнети от държавата, вероятно стои в полето на законодателния орган и трябва дса бъде решен по достоен начин\", каза Карадайъ, препращайки проблема към парламента, макар и само като възможност, и то неопределена във времето. В речта си при откриването на събитието съпредседателят на НДСВ Станимир Илчев коментира остро проблема: \"Комбинация от неграмотност, завист, алчност и парвенющина днес чука на вратата на този парк и този дворец\", заяви Илчев. А за статиите в книгата каза, че са написани в \"типичния за Сакскобургготски успокоен и сдържан стил, от който прозира една ненатрапчива и многозначителна дълбочина\". Събитието посетиха бивши и настоящи депутати /Спас Панчев/, министри от кабинета на НДСВ, евродепутатът от Либералния алианс Илхан Кючюк, бившият премиер на Македония Владо Бучковски, който се познава със Симеон от времето на неговото премиерстване, хора на изкуството, много журналисти.", "date": "2018.09.25", "title": "Симеон Сакскобургготски: Предците ми са внасяли милиони в България, не са изнасяли"}
{"url": "https://www.dnevnik.bg/biznes/2018/09/25/3316225_za_potrebitelite_poskupvaneto_na_gaza_niama_da_e_s_nad/", "text": "За крайните потребители на природен газ поскъпването от 1 октомври няма да бъде с повече от 8 на сто. В това увери председателят на Комисията за енергийно и водно регулиране (КЕВР) Иван Иванов, цитиран от БТА. Това стана на общественото обсъждане на предложението на държавната \"Булгаргаз\" цената през четвъртото тримесечие да е с близо 14 на сто по-висока. В доклада се посочва, че \"Булгаргаз\" ЕАД предлага за IV тримесечие на 2018 г. да бъде утвърдена цена в размер на 456.65 лв./1000 куб. м или 43.41 лв./MWh (без цени за достъп, пренос, акциз и ДДС), което в сравнение с действащата цена е увеличение с 55.70 лв./1000 куб. м или с 13.89%. Увеличението е обосновано с поскъпването на алтернативните горива и по-високия курс на долара, от които тя зависи. В крайната цена на услугата обаче освен доставната цена на газа влизат и други компоненти - заплащане на достъп, пренос, разпределение и снабдяване, затова общото увеличение ще е по-малко, поясни Иванов, цитиран от \"Фокус\".  Омбудсманът Мая Манолова, която присъства на заседанието, настоя, че регулаторът дължи обяснение, подробно и детайлно, на всеки от ценообразуващите елементи, защото крайната цена ще повлияе на цените на много други стоки и услуги, съобщи БТА. Председателят на КЕВР отговори, че регулаторът не разполага с инструменти за въздействие върху цената на природния газ, защото тя се определя от външни фактори, които не са подвластни нито на КЕВР, нито на България. Планираното увеличение на природния газ ще се отрази на цените на парното и топлата вода, като се очаква между 3 и 9 на сто да се повишат сметките за топлинна енергия. Увеличението ще е различно за различните градове. Промяна в цената на парното от 1 октомври не се очаква в Русе, Перник, Сливен и Габрово, защото топлофикациите в тези градове работят на въглища. Цената на електроенергията от 1 октомври няма да бъде променяна, увери Иванов. Комисията е намерила необходимия буфер - излишък от средства във фонд \"Сигурност на електроенергийната система\". Окончателното решение за цената на природния газ ще бъде взето на 28 септември от 10.00 часа на закрито заседание на КЕВР.", "date": "2018.09.25", "title": "За потребителите поскъпването на газа няма да е с над 8%, успокои регулаторът"}
{"url": "https://www.dnevnik.bg/evropa/2018/09/25/3316234_kabinetut_na_mei_podkrepi_plan_rabotnicite_ot_es_da_ne/", "text": "За работниците от Европейския съюз трябва да важат същите правила за имиграцията като за тези, идващи от държави извън съюза, след като Великобритания изцяло го напусне. За това се договори британското правителство след препоръки в тази насока на Консултативната комисия по миграцията, независим орган, който дава съвети на правителството в областта. Източник заяви пред Би Би Си, че кабинетът единодушно е подкрепил система, основана на уменията, а не на националността. Съществуват обаче опасения, че евентуална забрана за нискоквалифицирани мигранти от ЕС може да навреди на бизнеса. \"Гардиън\" отбелязва, че министрите са се съгласили с плана, според който квалифицираните мигранти ще могат да получават визи по-лесно от тези без квалификации и няма да има преференциален достъп до британския пазар на труда за граждани на ЕС. Териториите, които сключат споразумения за свободна търговия с Великобритания, включително ЕС, ще получат засилен достъп до британския трудов пазар, но в бъдеще сред тях може да са също САЩ, Канада или други страни. Премиерът Тереза Мей многократно обеща да сложи край на неограничената имиграция от Европа след Брекзит. Източник от кабинета обаче коментира, че споразумението не представлява твърдо решение. Принципът за свобода на движението в ЕС в момента разрешава на хората от Европейското икономическо пространство (всички държави - членки на ЕС, Норвегия, Исландия и Лихтенщайн) и от Швейцария да пътуват и да работят в зоната без визи, независимо от уменията им. Миналата седмица  Консултативната комисия по миграцията призова  да се премахне годишният таван за броя висококвалифицирани работници от държави извън ЕС, които могат да получат разрешение за работа. В момента той е 20 700 на година. Според източници, цитирани от Би Би Си, има единодушно решение да се премине към новата система, основана на принципа за равен достъп, като обаче се приеме, че някои сектори ще се нуждаят от нискоквалифицирани мигранти от ЕС.", "date": "2018.09.25", "title": "Кабинетът на Мей подкрепи план работниците от ЕС да не ползват преференции след Брекзит"}
{"url": "https://www.dnevnik.bg/sport/2018/09/25/3316227_mesi_i_ronaldo_biaha_obvineni_v_neuvajenie_zaradi/", "text": "След десетгодишна доминация на Кристиано Роналдо и Лионел Меси  наградата за най-добър футболист в света в анкетата на ФИФА отиде в Лука Модрич . Внимание към церемонията привлече отсъствието на португалеца и аржентинеца. Това предизвика недоволството на ФИФА. \"Те дискредитират футбола и дори не разбират това\", каза представител на международната федерация, цитиран от \"Марка\". За награждаването в Лондон пристигнаха всички големи звезди на световния футбол с изключение на петкратните победители в анкетата. Това накара мнозина да определят поведението им за непристойно.  \"Това е липса на всякакво уважение от тяхна страна. Трябваше да бъдат тук\", каза Фабио Капело, който беше един от гостите. \"Когато се провеждат Оскарите, то всички номинирани са там. Вярвайте, че и актьорите не обичат да губят, а само да печелят, но са там. Трябва да бъдеш великодушен, когато губиш, точно както го правиш, когато побеждаваш\", заяви италианецът. Президентът на Хърватския футболен съюз Давор Шукер реагира с неодобрение. Бившият нападател беше в Лондон, за да уважи сънародника си Лука Модрич. \"Не искам да говоря точно в този момент за липсата на двамата, но в идните дни ще направя изказване. Когато губиш, то ти трябва да покажеш нужното уважение към колегите си. Конкретно за Лука съм много съм щастлив. Добре е за футбола, че Лука спечели, както и за всички хърватски футболисти. Това е заслужена награда, след като видяхме всичко това, което направи той в хода на годината\", каза Шукер. Модрич също трябваше да отговаря на въпрос за отсъствието на двете звезди на световния футбол. Хърватинът обаче отказа да ги обвинява. \"Всеки има своите причини. Аз бих искал двамата да бяха тук, но няма какво да направя. Не съм говорил наскоро с Роналдо, той ми изпрати съобщение след наградата от УЕФА. В момента телефонът ми не е в мен, така че може и да ми е честитил\", каза Модрич след церемонията. Халфът изведе Хърватия до финал на световното първенство и помогна на \"Реал\" (Мадрид) в спечелването на Шампионската лига за трета поредна година. Между 2008 и 2017 г. неизменно Роналдо (2008, 2013, 2014, 2016 и 2017 г.) и Меси (2009-2012, 2015 г.) бяха избирани за №1 от капитаните и селекционерите на националните отбори.", "date": "2018.09.25", "title": "Меси и Роналдо бяха обвинени в неуважение заради отсъствието им от наградите The Best"}
{"url": "https://www.dnevnik.bg/bulgaria/2018/09/25/3316251_bencho_benchev_beshe_osvoboden_kato_zam-predsedatel_na/", "text": "Зам.-председателят на общинския съвет в Бургас Бенчо Бенчев беше освободен от поста си. Това стана по предложение на председателя на съвета Константин Луков, съобщава БНР. Решението беше подкрепено от 29 общински съветници, като само двама бяха против. Преди това БСП го изключи от групата си в общинския съвет. Бенчев не присъстваше на днешното заседание. Искането за отстраняването му е заради разследването срещу него, след като беше задържан преди близо два месеца в Истанбул с Димитър Желязков–Митьо Очите. Прокуратурата обвинява Бенчев в укривателство на Желязков, който е сочен за организатор на престъпна група. За подобно престъпление той може да получи до 5 години затвор. Освен това ще му се търси отговорност за незаконно притежаване на боеприпаси. Бенчев обяви след задържането му, че случайно се видели с Желязков в Гърция, при което поел ангажимент да го превози до Истанбул, защото бил болен и имал нужда от лечение. Самият Желязков пък все още се намира в турския арест.", "date": "2018.09.25", "title": "Бенчо Бенчев беше освободен като зам.-председател на общинския съвет в Бургас"}
{"url": "https://www.dnevnik.bg/bulgaria/2018/09/25/3316253_ban_shte_suzdade_novo_zveno_za_izsledvane_na_klimata/", "text": "На мястото на Националния институт по метеорология и хидрология (НИМХ) в Българската академия на науките (БАН) ще бъде създадено ново звено, в което да извършва научна и изследователска дейност в областта на атмосферата, климата и водите. В новата структура ще работят учените, които решат да остават в академията след изваждането на института. Решението е взето от общото събрание на БАН. \"Научната дейност на новосъздаденото към Министерския съвет звено ще бъде по-скоро за обслужване на оперативната дейност, докато в БАН ние държим да запазим комплексния характер на академията и да имаме изследвания в тази толкова важна област, каквато са климатът, атмосферата, водите\", каза председателят на общото събрание проф. Евелина Славчева, цитирана от БНР.  Предстои инвентаризация на активите на Националния институт по метеорология и хидрология, който има 89 имота, от които 65 сгради. Голяма част от имуществото, което институтът използва, е собственост на БАН. Според председателя на Общото събрание академията имуществото трябва да бъде прехвърлено към новия принципал, който се очаква да бъде Министерството на образованието и науката. След дълги протести и преговори бе взето решение НИМХ да бъде изваден от структурата на БАН. Очаква се това да стане до 1 януари. ", "date": "2018.09.25", "title": "БАН ще създаде ново звено за изследване на климата след изваждането на института по метеорология"}
{"url": "https://www.dnevnik.bg/sport/2018/09/25/3316268_levski_e_poluchil_predlojenie_da_igrae_s_uest_hem_za/", "text": "Левски\" е получил предложение за двубой срещу английския \"Уест хем\" по случай 75-ата годишнина от рождението на Георги Аспарухов-Гунди. Организаторът на събитието \"Моко сълюшън\" съобщи, че обсъжданата дата за мача е 12 октомври. След пропадането на мача с \"Милан\" от агенцията са изпратили запитвания до много отбори. В понеделник от мейл е дошъл отговор от \"Уест хем\", като клубът от Висшата лига е изразил съгласие да играе в подобен приятелски мач на тази дата. В момента се очаква отговор от \"Левски\". Стадион \"Георги Аспарухов\" е единственият вариант за провеждане на срещата, тъй като на 13 октомври националите играят с Кипър в Лигата на нациите, посочи директорът на \"Моко сълюшън\" Димитър Дамянов. Първоначалните планове бяха \"Левски\" да играе с \"Бока хуниорс\" на 19 август. Дамянов обясни, че промяната е дошла заради неяснотата дали и кога аржентинците са щели да играят с \"Барселона\" в турнира \"Жоан Гампер\". Тогава възможностите били две - да се чака потвърждение от \"Бока хуниорс\" или да се търсят резервни варианти. От \"Моко сълюшън\" подписали предварителни договори с \"Ювентус\" и \"Милан\", каза Дамянов. В очакване на крайното решение срокът на този с италианския шампион изтекъл и бил избран вариантът с \"Милан\". Промените в ръководството на \"росонерите\" довели до отлагането. Според Дамянов в случая никоя от страните няма вина, а по-скоро развоят е резултат на стечение на обстоятелствата. Надеждите му са, че все пак мач по случай годишнината на Георги Аспарухов ще има. \"Искам това събитие да се състои от морална гледна точка\", посочи Дамянов.", "date": "2018.09.25", "title": "\"Левски\" е получил предложение да играе с \"Уест хем\" за годишнината на Георги Аспарухов"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/09/25/3316276_nie_ne_sme_izvunzemni_-_horata_s_uvrejdaniia_poiskaha/", "text": "Кампания в социалната мрежа \"Фейсбук\" на хора с увреждания \"Ние не сме извънземни\" се опитва да привлече вниманието към пропуските в новия закон, който се подготвя. Участниците в нея се записват във видеа с колажи на извънземни. \"Искаме да започнат да гледат на нас като отделни индивиди и хората да престанат да си мислят, че щом сме с увреждания, сме еднакви.\" Това коментира Капка Панайотова от Центъра за независим живот в ефира на \"Нова телевизия\". \"Искаме да предизвикаме общественото внимание, преди да бъде приет  Законът за хората с увреждания . Той не променя системата, тя ще продължи да ни убива\", смята тя. По думите й проблемът на закона е, че в него хората изглеждат по един и същи начин -  пак ще има ТЕЛК, пак ще има \"пари на калпак\" . \"Искаме преди законът да е приет, да предизвикаме общественото внимание – това да става малко по-внимателно и да се задълбочи в нещата, които представлява този закон\", каза тя. Според нея това, което се предлага, е почти същото, но за повече пари, а самият закон не променя системата, която ще продължи да убива. \"Самата идея ТЕЛК да остане, е порочна. Всеки, който увреждане, е минал първо през здравната система и след това всеки излиза с епикриза. Не знам защо ТЕЛК в България представлява такъв проблем, а в цяла Европа, хората с увреждания, живеят без ТЕЛК\", коментира Панайотова. Предложението й е да има акредитирани болници, които да могат да дават оценка на крайния дефицит. \"Едни пари се харчат от пациентите, въпросът е къде и как ще продължат да се харчат\", каза тя.", "date": "2018.09.25", "title": "\"Ние не сме извънземни\" - как хора с увреждания протестират срещу новия закон"}
{"url": "https://www.dnevnik.bg/sport/2018/09/25/3316256_real_madrid_ochakva_uvelichenie_na_prihodite_sus_150/", "text": "Реал\" (Мадрид) е един от клубовете с най-големи приходи, но търси начини да ги увеличи. Европейският клубен шампион за последните три години планира голям ремонт на своя стадион \"Сантяго Бернабеу\". Според предварителните сметки на \"Реал\" след поредното разширяване на съоръжението, приходите ще се увеличат с между 100 и 150 милиона евро на година. Президентът на \"Реал\"  Флорентино Перес  е много близо до одобрение за отпускане на банков заем от 500 милиона евро. Той ще бъде с погасителен план между 25 и 30 години. \"Сантяго Бернабеу\" е построен през 1947 година, като на два пъти претърпява основна реконструкция – 1982 и 2001 г. В четири други случая стадионът е разширяван, като за последно това се случи през 2011 г. Според плановете на \"Реал\" височината на \"Сантяго Бернабеу\" ще бъде увеличена с 12 метра, за да бъде поставен подвижен покрив. Централната трибуна също ще претърпи промени, а от клуба ще изградят нови зони за спонсори, почивка и забавления. Именно това ще вдигне много приходите. Стадионът на \"Реал\" е второто най-посещавано място в Мадрид след музея \"Прадо\" според официалната статистика. През миналата година \"Реал\" регистрира приходи от 750 милиона евро.", "date": "2018.09.25", "title": "\"Реал\" (Мадрид) очаква увеличение на приходите със 150 млн. евро след ремонт на стадиона"}
{"url": "https://www.dnevnik.bg/evropa/2018/09/25/3316290_avstriiskiiat_vutreshen_ministur_be_obvinen_v_opit_da/", "text": "Австрийският министър на вътрешните работи от крайнодясната Австрийска партия на свободата Херберт Кикъл бе обвинен днес от опозицията в опити да ограничава контактите между полицията и медиите, предаде \"Франс прес\". В основание за обвиненията се превърна изтекъл в медиите имейл, изпратен от кабинета на министъра до регионалните дирекции на полицията, в който се препоръчва комуникацията с три печатни издания да бъде ограничена до \"законния минимум\". Става дума за вестниците \"Курир\", \"Щандарт\" и \"Фалтер\", които имат критично отношение към вътрешното министерство. Автентичността на имейла е потвърдена от министерството. Освен препоръката за ограничаване на комуникацията с трите вестника, имейлът съдържа и инструкция в прессъобщенията на полицейските дирекции да се съобщава националността на заподозрените в извършени престъпления лица. Австрийската опозиция обвини днес Кикъл в опити за \"орбанизация\" на Австрия, намеквайки за политиките на унгарския премиер Виктор Орбан. Либералната партия \"Нова Австрия\" (НЕОС) поиска Кикъл да бъде разпитан от парламента. Австрийският канцлер Себастиан Курц, който в момента е в Ню Йорк за годишната сесия на Общото събрание на ООН, заяви във връзка със случая, че всяко ограничаване на свободата на печата е недопустимо./БТА", "date": "2018.09.25", "title": "Австрийският вътрешен министър бе обвинен в опит да ограничи контактите между полицията и медиите"}
{"url": "https://www.dnevnik.bg/sviat/2018/09/25/3316304_arest_po_podozreniia_v_shpionaj_obtegna_otnosheniiata/", "text": "Руското външно министерство привика норвежкия посланик, след като Осло задържа руснак, заподозрян в шпионаж. Мъжът, идентифициран като М. А. Бочкарьов, бе арестуван в петък на летището в Осло, преди да излети за Русия. Преди това той е участвал в международен семинар по дигитализацията, проведен в парламента на Норвегия, представяйки се за съветник в руския сенат, пише агенция \"Ройтерс\". Семинарът е бил организиран от Европейския център за парламентарни проучвания и документация и в него са участвали 79 души от 34 държави. Норвежката полиция обясни, че руснакът е бил арестуван по подозрения в нелегални разузнавателни дейности. Като предпазна мярка са изключени няколко от принтерите, намиращи се близо до мястото на провеждане на семинара. Запечатан е и кабинетът на комисията по външни работи и отбрана, който се намира един етаж под него. Москва нарече обвиненията \"абсурдни\" и настоя човекът да бъде освободен. Миналия декември Русия арестува пенсиониран  норвежки граничар на име Фруде Берг  по подозрения в шпионаж. Берг призна, че е бил куриер на военното разузнаване, но не е бил наясно в каква точно операция е участвал. Според адвоката му сегашният арест може да доведе до размяна на двамата мъже.", "date": "2018.09.25", "title": "Арест по подозрения в шпионаж обтегна отношенията между Осло и Москва"}
{"url": "https://www.dnevnik.bg/evropa/2018/09/25/3316309_uvelichava_se_broiat_na_bulgarite_spored_koito_na/", "text": "Броят на българите, според които на развиващите се държави трябва да се помага, нараства. Това показва  проучване , представено днес от Европейската комисия. Според 26 на сто от българските граждани този въпрос е изключително важен, а за 46 на сто е много важен. Статистиката отчита, че за последните две години се наблюдава ръст от седем процента на мненията сред българите в подкрепа на развиващите се страни. Въпреки това на общия фон в ЕС единствено в Естония гражданите изразяват по-слаба подкрепа за бедните държави по света. С осем на сто се е повишил за последните две години броят на българите, според които борбата с бедността в света трябва да бъде сред първостепенните задачи на ЕС, защото това е в интерес на Общността. Със седем на сто е нараснал броят на българските граждани, според които предоставянето на помощ на развиващите се страни е средство за борба с незаконната миграция. В България се наблюдава увеличение на броя на хората, според които помощта за тези страни трябва да нарасне. Намалява броят на онези, които предпочитат ограничаване на помощите. Според данните българите са най-несъгласните в ЕС (72 на сто) с твърдението, че в лично качество биха могли да имат някакъв принос в борбата с бедността в развиващите се държави. Посочва се, че само в три държави от ЕС около и над половината граждани осигуряват средства за организации за борба с бедността - Холандия (57 на сто), Швеция (54 на сто) и Малта (50 на сто). На обратната страна са България и Румъния (по два процента) и Латвия (3 на сто). Данните показват, че в последните две години в 14 страни от ЕС чувствително се е увеличил броят на хората, според които на развиващите се държави трябва да се помага като мярка срещу миграцията. Тази промяна в мненията е най-видима в Малта, Гърция и България. Над половината европейци са на мнение, че в лично качество могат да допринесат за развиващите се държави, например като предоставят средства на организации с нестопанска цел или полагат доброволен труд. На въпроса дали борбата с бедността в развиващите се страни трябва да бъде задача за ЕС 70 на сто от участниците в допитването са отговорили утвърдително. Гражданите на Латвия и на Естония са най-сдържани по този въпрос, като естонците и чехите не са съгласни и че политиката за развитие е добър начин за преодоляване на бедността в развиващите се страни./БТА", "date": "2018.09.25", "title": "Увеличава се броят на българите, според които на развиващите се държави трябва да се помага"}
{"url": "https://www.dnevnik.bg/bulgaria/2018/09/25/3316299_vlastta_speshno_no_sus_zakusnenie_se_priceli_v/", "text": "След акцията на прокуратурата и агенция \"Митници\" във \"Винпром Карнобат\" и арестът на собственика на групата компании около завода - Миню Стайков, властта видя нуждата от законодателни промени, които да направят нелегалното производство на цигари - престъпление. Управляващите се заемат спешно с ремонт на законодателството след среща при финансовия министър Владислав Горанов между главния прокурор Сотир Цацаров, правосъдния министър Цецка Цачева, вътрешния министър Младен Маринов и председателя на правната комисия в парламента Данаил Кирилов (ГЕРБ). Промяната, продиктувана от случая на Миню Стайков, няма да го засегне, тъй като законодателните промени важат занапред. Цацаров каза, че идеята за изменение била теза, която прокуратурата винаги е поддържала и имало спешна необходимост от него, макар и да призна, че то е вече закъсняло. От думите на Данаил Кирилов пък се разбра, че досега промяна не е имало, защото медиите и обществото щели да кажат, че държавата налага крайна репресия и искала с крайни мерки да обхване всичко. Сега депутатите щели да обсъдят именно дали е дошло време да се криминализира нелегалното производство на цигари. Темата бе осъждана миналата седмица в  парламентарната комисия  за контрол над приходните агенции, контрабандата и сивата икономика. Тогава главният прокурор напомни на депутатите, че липсва престъплението \"нелегално производство на акцизни стоки\". След заседанието на комисията пред журналисти Цацаров заяви, че не открива сега липсата в Наказателния кодекс и че и преди е сигнализирал за нея. Днес отново повтори, че прокуратурата отдавна поддържала тезата за нуждата от промяна. След репортерски въпрос обаче към Кирилов дали на депутатите е правено предложение за изменение и дали в правна комисия е обсъждана нуждата от промяна в Наказателния кодекс, Цацаров взе изпреварващо думата и каза, че писмени предложения прокуратурата не е правила. А Кирилов започна да цитира текстове от правилника на Народното събрание за взаимодействие на правната комисия с институцията на главния прокурор и да благодари лично на Цацаров за добрата работа. След това отговори, че предложение за сходна промяна е обсъждано в комисията, но тя засягала нелегалната търговия с лекарства. Процесът по въвеждане на наказателно преследване за определени деяния бил дълъг и участвала обществената оценка, която обхваща обществената опасност. Досега властта е смятала, че заложените в закона санкции са достатъчни, обясни още Кирилов.  Работна група в Министерството на правосъдието ще изработи законопроекта. Срокът за което е краят на другата седмица, обясни Цачева. Тя каза, че проектът ще бъде предоставен на депутатите, които да го \"припознаят\" и внесат в парламента, за да се избегне бавната съгласувателна процедура. Като министърът подчерта, че текстовете ще бъдат подробно обсъждани и в правна комисия, и в пленарна зала. Кирилов от своя страна заяви волята на съпартийците си от ГЕРБ да съобразят разработката, която им предложи работната група. Той пое ангажимента още днес да запознае коалиционните партньори от \"Обединени патриоти\" с нуждата от промяна в закона. Идеята е да бъде криминализирано нелегалното производство на цигари, както и приготовлението към производство. Освен това ще се обмисля думата \"продажба\" в закона да се замени с \"разпространение под всякаква форма\", както и да се въведе регистрационен режим на търговията и рециклирането на машини за производство на цигари. Повече за идеите за промяна четете  тук . \"Не може на всеки ъгъл и всеки кран да се постави митничар\". Това отговори финансовият министър Владислав Горанов на въпрос дали не е следвало и митничар да следи дейността на завода. След като е констатирало нарушение, финансовото министерство е предприело мерки, подчерта Горанов. Той твърди, че установеният през уикенда нелегален спиртопровод не е съществувал, когато на завода е издаден лиценз от министерството. \"Той е монтиран допълнително. Със сигурност през този кран може да бъде извеждана акцизна стока, без тя да минава през измервателните уреди на данъчния склад. Дали е правено - ще се установи. Но потенциално е възможно да е извеждана. Това, което изтича от него е горещ спирт с много висока чистота\", коментира още министърът. По думите на Горанов две теми се смесват - \"претенцията към това, че е създадена предпоставка в един от данъчните складове (във \"Винпром Карнобат\" - бел.ред) да бъде извеждана акцизна стока без тя да минава през контрол е тема, върху която агенция \"Митници\" ще продължи своята работа на основа акцизното законодателство\". Подобно тежко нарушение би могло да доведе дори до отнемане на лиценз, обясни министърът. От друга страна затварянето за 48 часа на фабриките на завода било свързано с процедурата в Данъчно-осигурително процесуалния кодекс (ДОПК), която дава възможност \"с оглед събиране на доказателства в определен икономически субект да бъде преустановена дейността му, за да се обезпечи това събиране на доказателства за наличието или липсата на икономическо престъпление на територията на този субект\". Двете били съвсем различни хипотези, водени по различно законодателство. Съдът в Карнобат решил, че няма защо да бъде повече удължаван срока за преустановяване на дейността на фабриките и агенция \"Митници\" си е свършила работата там досега.", "date": "2018.09.25", "title": "Властта спешно, но със закъснение, се прицели в нелегалното производство на цигари"}
{"url": "https://www.dnevnik.bg/bulgaria/2018/09/25/3316327_ianaki_stoilov_se_otkaza_ot_nadprevarata_za/", "text": "Юристът и бивш зам.-председател на Народното събрание Янаки Стоилов няма да бъде кандидат на БСП за Конституционния съд. В разговор с Корнелия Нинова днес той е обявил, че битката е предрешена от предварително договорено политическо решение, заради което не иска да участва в нея. По-късно през деня БСП ще обсъди дали да внесе друга кандидатура в парламента. Крайният срок за номинации е сряда - 26 септември. Народното събрание ще избере един съдия при тазгодишната рокада в Конституционния съд. Номинацията на управляващите от ГЕРБ и \"Обединени патриоти\" ще е доскорошният заместник-председател във Върховния касационен съд и  ръководител на гражданската колегия Красимир Влахов . Стоилов бе дългогодишен зам.-председател на БСП, а с подкрепата на предишния лидер Михаил Миков стана зам.-председател на парламента. След изискването за максимална мандатност за депутати, която новият председател Корнелия Нинова въведе, той остана извън листите и мнозина го причисляваха към вътрешната опозиция в партията. После обаче стана съветник на Нинова по законодателен процес в парламента.", "date": "2018.09.25", "title": "Янаки Стоилов се отказа от надпреварата за Конституционния съд, битката била предрешена"}
{"url": "https://www.dnevnik.bg/bulgaria/2018/09/25/3316214_za_burzo_predogovariane_na_cenata_na_gaza_s_rusiia/", "text": "Правителството в най-кратки срокове да започне преговори с \"Газпром\" за намаляване на цената на природния газ като българската позиция се съгласува с останалите страни от Източна Европа, а в преговорите участва представител на Европейската комисия. Това предлага извънпарламентарното обединение \"Демократична България\" по повод днешното обществено обсъждане на новата с 14% по-висока цена на природния газ, която трябва да влезе в сила на 1 октомври. Доклад на Комисията за енергийно и водно регулиране (КЕВР) вече потвърди, че разчетите за поскъпването са верни, а това означава, че ще се вдигне и цената на парното и топлата вода. Предоговаряне на формулата за цената с Русия обаче е възможно по силата на  споразумение между Еврокомисията и \"Газпром\" , сключено още през май. По-рано този месец стана известно, че  Русия е поканила България  за преговори по темата. Според \"Демократична България\" правителството е можело да предотврати поскъпването като диверсифицира доставките, но не е направило нищо и се крие зад \"счетоводителя\" - КЕВР. Нито едно от правителствата досега не е посмяло да заяви искане към Русия за надплатени сметки за стотици милиони, а за 10 г. строителство нито една от газовите връзки със съседните държави все още не може да се използва, се казва в декларацията на \"Демократична България\". Според политическата формация е безотговорно българските власти безропотно да приемат високите монополни цени на руски природен газ, докато Европейската комисия се бори за правата и интересите на българските потребители.", "date": "2018.09.25", "title": "За бързо предоговаряне на цената на газа с Русия настоява \"Демократична България\""}
{"url": "https://www.dnevnik.bg/sviat/2018/09/25/3316343_kitai_se_oplaka_na_shveciia_zaradi_satirichno_shou/", "text": "Китай се оплака на шведските власти заради сатирично шоу, което обиждало китайците. Сатиричното предаване \"Свенска нюхетер\" излъчи видеото седмици след като полицията принудително изведе от хотел в Стокхолм китайски туристи, които пристигнали ден по-рано от резервацията си и настоявали да получат стая. Пекин поиска извинение от Швеция и обяви предупреждение за безопасността на туристите там. Скечът цитира новини, че Китай е забранил на 169 души да напуснат страната, след като са били обвинени в дефекация на публични места в чужбина. Водещата предлага като полезни съвети за китайски туристи да не правят това, особено близо до исторически места; да използват вилици и ножове; и да не си мислят, че човек, разхождащ кучета, си е купил обяд. Външното министерство в Пекин нарече шоуто \"дискриминационно, пълно с предразсъдъци и провокации\" и \"изцяло отклоняващо се от професионалната медийна етика\". Посолството в Стокхолм също е изразило недоволство. Директорът на развлекателния отдел на шведската обществена телевизия Томас Хал коментира, че \"за хората, които говорят шведски, е очевидно, че става въпрос за комедия. Но разбирам, че ако не говорите шведски, е възможно да стане недоразумение\".", "date": "2018.09.25", "title": "Китай се оплака на Швеция заради сатирично шоу"}
{"url": "https://www.dnevnik.bg/evropa/2018/09/25/3316340_vse_po-veroiatno_e_leiburistite_da_glasuvat_protiv/", "text": "Британската Лейбъристка партия възнамерява да гласува против каквато и да било сделка за напускането на ЕС, сключена от консервативното правителството на премиера Тереза Мей. Това заяви днес Киър Стармър, говорител по въпросите на Брекзит на лейбъристите, които са главната опозиционна партия във Великобритания, цитиран от \"Ройтерс\". Той намекна, че лейбъристите, които тези дни имат партиен конгрес, са отворени по въпроса за насрочването на нов референдум за Брекзит. \"Всички признават, че преговорите вървят зле и сякаш отиваме към лоша сделка или даже без сделка\", каза Стармър по телевизия Би Би Си. \"Ние, Лейбъристката партия, ще гласуваме против лоша сделка или ще гласуваме срещу \"без сделка\", защото това не е добро за нашата страна, нито е това, за което хората гласуваха.\" Лейбъристите са огласили шест условия, на които трябва да отговаря споразумението за раздяла с ЕС, сред които са запазването на здрави връзки със съюза в бъдеще и оставането на Великобритания в единния пазар и митническия съюз. По този повод Стармър каза, че Мей е на път да не изпълни тези условия. В речта си пред конгреса в Ливърпул по-късно днес се очаква Стармър да каже, че кабинетът на Мей няма работещ план за Брекзит и че той няма да събере мнозинство в парламента за \"предложенията от Чекърс\" (наречени така по името на правителствената резиденция). Лейбъристите може да изиграят решаваща роля за одобряването или отхвърлянето на споразумението с Брюксел за развода, отбелязва \"Ройтерс\". Мей разполага с работно мнозинство от едва 13 гласа в 650-местната Камарата на общините, но миналия месец един бивш младши министър каза, че 80 консерватори ще гласуват в парламента против споразумение, основано на постулатите от Чекърс. Днес в Ливърпул делегатите на лейбъристкия конгрес ще гласуват по въпроса за евентуалното насрочване на нов референдум за Брекзит, в случай че Мей не успее да прокара своя план в долната камара на парламента. \"Въпросът който да бъде зададен (на референдума), е отворен, защото още не знаем обстоятелствата, в които ще се озовем\", каза пред Би Би Си Киър Стармър. Той добави, че в неделя членове на ръководството на Лейбъристката партия са решили \"много ясно\", че въпросът в референдума трябва да е достатъчно обхватен, така че да допуска и оставане в ЕС. Вчера министърът за Брекзит Доминик Рааб каза, че \"глупостите\" на лейбъристите за втори референдум ще подтикнат ЕС да предложи \"отвратително\" споразумение, докато повечето британци просто желаят политиците да продължат процедурата по излизането от ЕС. /БТА", "date": "2018.09.25", "title": "Все по-вероятно е лейбъристите да гласуват против сделката за Брекзит, каза техен говорител"}
{"url": "https://www.dnevnik.bg/biznes/2018/09/25/3316347_polsha_se_naredi_sred_25-te_nai-razviti_ikonomiki_v/", "text": "Почти 30 години след края на властта на компартията в Полша икономиката на страната бе призната за развита, с което тя се нареди сред 25-те водещи икономики в света. Това стана в понеделник с включването ѝ в нова категория на борсовия индекс FTSE Russell. Също на 24 септември такава промяна извърши и Stoxx - операторът на индексите на Deutsche Boerse Group. Това се случва за пръв път с държава от Източна Европа. Освен това за пръв път от почти десетилетие страна се изкачва в този индекс на борсата в Лондон от групата на \"напреднали развиващи се\" в тази на \"развити\". За FTSE Russell се използват фактори като регулаторна среда, качество на капиталовите пазари и статут на пазара за деривати. Според авторите на индекса Полша вече отговаря на същите стандарти като САЩ, Великобритания, Германия, Франция, Япония, Австралия и др. В официалното съобщение се изтъква и колко добре е развита Варшавската фондова борса, на която се проведоха около една трета от първичните предлагания на акции в Европа през миналата година. Марек Дитл, президент на Варшавската борса, коментира, че това е \"фундаментална промяна във възприятието за Полша сред глобалните инвеститори\". Общо 37 полски компании - от гиганти като PKO Bank Polski до малки като Lubelski Węgiel Bogdanka, попадат в индексите за развити пазари. Новината не е изненада, тъй като решението на FTSE Russell да включи Полша в най-високата категория е от 29 септември 2017 г. На 11 май 2018 г. бе публикувана и Бяла книга и организирана конференция, посветена на промяната. Полша е осмата по големина икономика в ЕС и ще бъде сред някои от най-динамичните развити икономики на FTSE. Страната е на четвърто място в ЕС по ръст на БВП на глава от населението (5.1% през второто тримесечие на 2018 г.). Инфлацията е ниска (2%), безработицата е 5.9%, а трите водещи рейтингови агенции ѝ дават висока оценка (А2 от Moody's, А- от Fitch и ВВВ+ от S&P). Около 87% от водещите в света инвестиционни фондове влагат в държави с най-развитите капиталови пазари. Според Варшавската борса досега е имало достъп до 12-13% от глобалния инвестиционен кешов пул, а от понеделник те стават 100%, като за да се случи реално това, ще са нужни няколко години на допълнителна реорганизация.", "date": "2018.09.25", "title": "Полша се нареди сред 25-те най-развити икономики в света"}
{"url": "https://www.dnevnik.bg/bulgaria/2018/09/25/3316367_i_finansoviiat_ministur_e_protiv_padaneto_na_tavana_na/", "text": "Таванът за всички пенсии би могъл да отпадне само тогава, когато всички изкривявания в пенсионната формула, натрупани от отменения Закон за пенсиите през Кодекса за задължителното обществено осигуряване до безбройните изменения в Кодекса за социално осигуряване, изчезнат. Това коментира, цитиран от БТА, финансовият министър Владислав Горанов. \"Тогава можем да говорим за премахване на тавана на пенсиите, защото той съществува, за да премахне несъвършенството на пенсионната формула и използването на относително кратки периоди, които разкъсват връзката между осигурителния принос и размера на получаваната пенсия\", коментира в отговор на журналистически въпрос Горанов. По-рано днес в същия дух  коментира темата и министърът на труда Бисер Петков.  Повод за журналистическите въпроси е предстояща утре дискусия в парламентарната комисия по труда и социалната политика по петиция на пенсионерски организации. Опитваме се в момента да преценим дали трябва да отпадне напълно таванът за всички, най-вероятно това няма да е възможното решение за 2019 г., каза Горанов и отново повтори, че основният мотив за подобно решение са натрупаните изкривявания в пенсионната формула. Вероятно ще се наложат минимални промени за 2019 г., които не засягат индивидуалните размери на пенсиите или променят параметрично модела, за премахване на някои от изкривяванията в пенсионната формула, каза финансовият министър. Той напомни, че миналата година е имало дебат за някои пенсии, които не бяха получили увеличение заради несъвършенство на пенсионната формула. Докато с времето не се изчерпят тези периоди, през които информационната система на НОИ не е функционирала и събирала данни за осигурителния принос, тогава можем да говорим, че всички пенсии се получават справедливо, с максимална връзка между приноса и размера, тогава можем с лека ръка да премахнем тавана, каза Горанов. Той напомни, че действащото законодателство предвижда увеличение на максималния размер на тавана за съществуващите пенсии и отпадане на тавана за новоотпусканите пенсии от началото на 2019 г. Цитиран от БНР министърът каза, че не одобрява и диференцирана ставка ДДС върху различни храни, каквато предлага БСП. \"Ако крайният ефект ще е намаляване на цените на определени стоки, има ясна гаранция, че това няма да се случи, или ефектът ще бъде изключително краткотраен, след което крайният резултат ще бъде само объркване на данъчната система на държавата и загуби за бюджета\", каза финансовият министър.", "date": "2018.09.25", "title": "И финансовият министър е против падането на тавана на старите пенсии сега"}
{"url": "https://www.dnevnik.bg/sviat/2018/09/25/3316373_tri_meseca_zatvor_-_purva_prisuda_za_tormoz_vuv/", "text": "Мъж, който плеснал жена по дупето в автобус във Франция, получи присъда от 3 месеца затвор плюс 300 евро глоба за обидните коментари, които направил по адрес на бюста ѝ, съобщи \"Ройтерс\". Това е първата присъда по новите строги правила за борба със сексуалния тормоз и сексизма в страната. Сцената с 21-годишното момиче се разиграла в час пик в обществения транспорт. Стигнало се и до сблъсък с шофьора, който блокирал вратите, докато пристигне полиция. Според съдията от Еври действията на мъжа са неприкрита сексуална агресия. \"Браво на водача на автобуса за бързата реакция и на съдията за наложеното наказание\", заяви Марлен Скиапа, министър за равенството между половете. Проучване, огласено неотдавна, показа, че във Франция 53% от жените казват, че са били обект на сексуални обиди, посегателства и агресия. Новият закон, позволяващ налагане на място на глоби до 750 евро, преследва обидни подвиквания, подсвирквания и следене по улицата.", "date": "2018.09.25", "title": "Три месеца затвор - първа присъда по новия закон за сексуален тормоз във Франция"}
{"url": "https://www.dnevnik.bg/evropa/2018/09/25/3316374_evrodeputatite_ne_sa_dlujni_da_davat_podrobnosti_kak/", "text": "Общият съд на Европейския съюз постанови днес, че евродепутатите не са длъжни да дават подробности как харчат отредените им надбавки, предаде ДПА. Случаят датира от 2015 г., когато журналисти поискаха документи с детайли за разходите на евродепутатите. След като Европейският парламент отказа да предостави такава информация, бе заведено дело в Общия съд на Европейския съюз. Месечните надбавки, които получават членовете на европарламента, достигат до 4416 евро, пише на сайта на институцията. Общият съд на ЕС постанови, че макар евродепутатите да изпълняват обществена служба, разкриването на информация за начина на харчене на надбавките ще засегне техни лични данни, което ще наруши европейското законодателство за защита на личните данни. Решението на Общия съд може да бъде обжалвано пред Съда на Европейския съюз, отбелязва ДПА. /БТА", "date": "2018.09.25", "title": "Евродепутатите не са длъжни да дават подробности как харчат надбавките си, реши съд"}
{"url": "https://www.dnevnik.bg/sport/2018/09/25/3316265_bundesligata_beleji_spad_na_cenite_na_biletite/", "text": "За пръв път от пет години цените на билетите в Бундеслигата са паднали, сочи проучване на специализираната компания Sponsors. Докладът показва намаляване на средната цена на най-евтиния сезонен билет и билетите за единични срещи. В момента те са по-ниски от показателите за сезон 2015/16. Средно най-евтиният билет за мач от Бундеслигата струва 15.20 евро спрямо 15.80 евро през миналата година. Най-скъпият билет е паднал от 72.9 до 70.6 евро. Междувременно сезонните билети бележат драстично намаление в Бундеслигата. Най-евтиният среден билет падна до 178.6 евро от миналогодишните 190.1 евро. Докато най-скъпият билет за сезона спадна още повече - средно на 700.30 евро, след като през миналия сезон отбеляза абсолюният си връх от 727.80 евро. Проучването показва, че най-евтините билети има новият член на Бундеслигата \"Фортуна\" (Дюлселдорф) – билетът за един мач е осем евро, а сезонният е 112 евро. Двата водещи отбора в страната \"Борусия\" (Дортмунд) и \"Байерн\" (Мюнхен) също намалиха цените на своите билети. Жълто-черните понижиха с 15% най-скъпите си пропуски, които сега възлизат на 56.6 евро. За мачовете на шампионите от \"Байерн\" те са 70 евро. Най-скъпи билети има \"Херта\" (Берлин). Тимът от столицата намали цената на годишните пропуски с 18% до 199 евро, но същевременно остави билети по 99 евро за единичен двубой.", "date": "2018.09.25", "title": "Бундеслигата бележи спад на цените на билетите"}
{"url": "https://www.dnevnik.bg/politika/2018/09/25/3316381_pravitelstvoto_predloji_na_prezidenta_10_novi_poslanici/", "text": "Правителството е предложило на президента Румен Радев да издаде укази за назначаването на 10 посланици. Решението е взето в секретната част на заседанието на Министерския съвет миналата сряда, а в петък всяко едно от предложенията e публикувано в правителствената система за правна информация. Всичките посланици са предварително съгласувани с администрацията на президента, който трябва да издаде укази за назначаването им. Боян Белев, който в момента оглавява дирекция \"ООН и сътрудничество за развитие\" в Министерството на външните работи, ще бъде посланик в Ливан със седалище в Бейрут. Иван Котов ще е посланик в Афганистан със седалище в София. За него няма данни да е заемал дипломатически постове на сайта на външно министерство. Посланикът в Индия Петко Дойков ще бъде сменен от Елеонора Димитрова, която е била консул в Бразилия. Бившият посланик в Швеция Светлан Стоев ще бъде посланик в Дания, където ще замени Руси Иванов. Маринела Петкова, която е и.д. посланик във Виетнам, ще стане титуляр, като Евгени Стойчев ще бъде освободен. Румен Петров ще замени посланическия пост в Египет с такъв в Алжир, на мястото на Звезделин Лалов. Генка Георгиева, която оглавява дирекция \"Политики и институции на Европейския съюз\", ще е посланик в Хърватия на мястото на Таня Димитрова. Костадин Коджебашев, който в момента е директор \"Двустранни отношения\" в МВнР, ще стане посланик в Украйна на мястото на Красимир Минчев. Посланикът в Македония Иван Петков ще бъде сменен от Ангел Ангелов, който също е директор в МВнР - \"Югоизточна Европа\". Посланикът в Саудитска Арабия Николай Николов ще бъде заменен от Димитър Абаджиев, който преди две години беше назначен за посланик в Словения, а преди това беше консул в Китай. Абаджиев беше депутат 1997-2009 г., първоначално от СДС, а после от ДСБ, наблюдател в Европейския парламент и кандидат за евродепутат от РЗС. Над 20 са местата с изтекли посланически мандати и преговорите между президента Румен Радев и правителството за тях продължат.", "date": "2018.09.25", "title": "Правителството предложи на президента 10 нови посланици"}
{"url": "https://www.dnevnik.bg/politika/2018/09/25/3316392_grupa_ot_bsp_otiva_v_chehiia_za_da_iziasni_koi_shte/", "text": "Няколко дни след като  дружеството \"Инерком България\" ЕАД отново поиска от Комисията за защита на конкуренцията (КЗК) да купи българските активни на ЧЕЗ , лидерът на БСП Корнелия Нинова обяви, че разполага с \"интересна информация\" за сделката. Заради това група от социалисти заминава в Чехия, където да бъдат проведени срещи и да бъде събрана допълнителна информация, за да разбере българското общество кой и защо купува ЧЕЗ. Първоначалната информация на \"Позитано\" 20 била след среща на представители на БСП с чешки депутати, чиято била инициативата за разговора. След това ръководството на БСП е поискало среща с Чешката социалдемократическа партия, която е в управляващата коалиция в страната. \"БСП ще изпрати група от експерти за исканата среща. Когато се върнат представителите на левицата с допълнителна информация към вече известната, най-накрая българското общество ще разбере истината - кой купува, защо купува и как ще бъдат засегнати близо 3 млн. български граждани от тази сделка\", обяви Корнелия Нинова днес. Тя отказа да каже каква е известната към момента информация, но я определи като интересна.  В средата на юли  антимонополният регулатор забрани сделката  заради опасения за концентрация, която ще окаже влияние на пазара на електроенергия. Причината за това заключение беше, че както дружество от групата \"Инерком\", така и дружества, собственост на ЧЕЗ, произвеждат и търгуват с ток от фотоволтаици. Преди седмица стана известно, че собственикът на компанията купувач Гинка Върбакова е  излязла от бизнеса със слънчева енергия.  Според Корнелия Нинова ходът на Гинка Върбакова е опит за отхвърляне на опасенията за концентрация и за положително решение за сделката.  БСП обяви, че ако е на власт, би разширила обхвата на енергийните помощи, за да може от тях да се възползват всички семейства, чиито разходи за отопление са над 10% от доходите. Така помощи щели да получат около 400 хил. домакинства, или двойно повече от сега. Освен това размерът на помощта щял да бъде увеличен от 374 на 403 лева. Разходът за бюджета щял да бъде 86 млн. лева, които можело да се вземат от резерва.", "date": "2018.09.25", "title": "Група от БСП отива в Чехия, за да изясни кой ще купува ЧЕЗ"}
{"url": "https://www.dnevnik.bg/evropa/2018/09/25/3316382_brekzit_bez_sdelka_shte_zatrudni_britancite_koito/", "text": "Собствениците на домашни любимци, които искат да пътуват с тях в Европейския съюз, ще трябва да направят плановете си поне четири месеца предварително, ако не бъде постигната сделка за Брекзит, предаде Би Би Си. Този най-лош сценарий бе представен в поредната серия от правителствени документи, предупреждаващи за  последиците от Брекзит без сделка . Сега животните могат да пътуват със собствениците си в ЕС благодарение на схемата за паспорти за домашни любимци. Без сделка за Брекзит обаче Великобритания ще се превърне в \"трета страна\". В момента хората могат да вземат кучетата, котките или поровете си от Великобритания в ЕС и обратно без карантина, използвайки паспорт за домашни любимци, за което животните се нуждаят от ваксина против бяс и микрочип. По-рано главният преговарящ на Брюксел за Брекзит Мишел Барние предупреди, че възможностите за пътуване с животни ще бъдат засегнати, ако Великобритания напусне ЕС без сделка –  сценарий, който и двете страни казват, че искат да избегнат . Според предупрежденията на правителството към собствениците на домашни животни степента на проверки, които ще се изискват в този случай, ще зависи от това в коя категория ще попадне Обединеното кралство. Правителството настоява Великобритания да стане \"регистрирана\" трета страна, когато напусне ЕС през март 2019 г., което би избегнало тежките промени в изискванията. Ако това обаче не се случи, притежателите на домашни любимци, които искат да пътуват с тях в страни от ЕС, ще трябва да обсъдят въпроса със сертифициран \"официален ветеринар\" поне четири месеца предварително. Те ще трябва да докажат, че животните им не са болни от бяс, което може да включва ваксиниране, последвано от най-малко 30-дневен период на изчакване за кръвен тест, последван от своя страна от три месеца изчаквателен период преди пътуването.", "date": "2018.09.25", "title": "Брекзит без сделка ще затрудни британците, които искат да пътуват с домашни любимци"}
{"url": "https://www.dnevnik.bg/sport/2018/09/25/3316345_radostin_stoichev_rusiia_produljava_da_igrae_na/", "text": "Радостин Стойчев, който е един от най-успешните волейболни треньори в последните години, разкри пред \"Дневник\" погледа си върху показаното дотук в турнира. Според него руският състав все още е на приливи и отливи, а Италия ще разчита на предимството си като домакин. Анализът на Радостин Стойчев пред \"Дневник\": Втората фаза Потвърдиха се очакванията ми САЩ, Италия, Бразилия да се класират с лекота за финалите на световното първенство. Изненадата дойде от загубите на отбора на Полша, който обаче,  както бяхме говорили , имаше възможност за поправителен срещу Сърбия и се възползва. Единственият въпрос, който стоеше за решаване, беше свързан със срещата между Сърбия и Франция, като сърбите победиха заслужено. Изненади във втората фаза не се получиха. Въпреки че имаше добри шансове, Холандия нямаше сили за нещо повече. Русия очаквано победи в групата си дори и Италия, така че абсолютно закономерно се класира за финала. \"Сборная\" обаче категорично не може да намери себе си, играе на приливи и отливи, зависи много от тактическата постройка на противниковия отбор. С много големи възможности са, но в никакъв случай не изглеждат непобедими. В един мач всеки отбор във финалната шестица има шансове срещу Русия. Продължавам да смятам, че италианците още не са имали сериозни мачове с изключение на този с Русия. Съставът на САЩ потвърди добрите си игри от първата група и беше категоричен и във втората фаза. При Полша вероятно някои проблеми с болни състезатели и един контузен повлияха на резултатите. Със завръщането на Кубяк станаха много по-балансирани и заслужено са в шестицата. Сърбия направи много добри игри, а резултатът в последния мач (0:3 срещу Полша) нямаше значение за тях. Финалите Ако спечелиш първия мач от финалите и след това имаш ден почивка, това носи предимство. Освен това така ще имаш и яснота какъв резултат да преследваш. Групата на Италия, Полша и Сърбия, макар да е изравнена като възможности, отстъпва като качества на другата. В никакъв случай не казвам, че някой от тези отбори след това не може да победи отбор от другата група, тъй като в директен мач всичко е възможно, но на хартия поне групата на САЩ, Бразилия и Русия е по-силна. Предвид  програмата и съперниците Италия  би трябвало да продължи. Не бих казал, че мачът, в който поляците биха много лесно Сърбия във Варна, ще им донесе предимство за двубоя им в Торино. Дори може да им изиграе лоша шега. Със сигурност домакинството е голямо предимство за Италия, както беше и за нас в България. Хората ще подкрепят много силно отбора, а състезателите дават всичко от себе си в такава атмосфера. Със сигурност им помага много. При изравнени възможности това е голям плюс за играчите и смятам, че те ще се възползват и ще се класират за полуфиналите. В другата група предпочитанията ми са за САЩ и Русия, ако играят добре. Там повече зависи как играе Русия, а не как играят другите отбори. Бих предпочел да видя на полуфинал Щатите и Русия. Правилникът Този вариант не беше толкова лош, тъй като даваше възможност на по-добрите отбори да продължат напред. Пряката елиминация е по-интересна и по-емоционална за зрителите, но там в един мач всичко може да се случи. Може да имаш контузен състезател или един гейм да се реши от две точки, от съдийско отсъждане. Затова сегашната система ми се струва справедлива. Имаше и \"за\", и \"против\", но важното е, че тя е еднаква за всички и всички са поставени при равни условия. Българското представяне Очакването ми, че България не може да загуби два пъти от Иран у дома, се потвърди. В останалите мачове не успяхме да се справим, но не бих искал да съм аз човекът, който да анализира причините. Има хора, които ще го направят. Жалкото е, че предишната загуба от Иран се оказа много важна. Иначе можехме и да имаме възможности да се класираме за финалите. За това можем да съжаляваме. Важно е публиката да продължи да следи и подкрепя волейбола в България.", "date": "2018.09.25", "title": "Радостин Стойчев: Русия продължава да играе на приливи и отливи"}
{"url": "https://www.dnevnik.bg/tehnologii/2018/09/29/3316320_iaponsko_zavedenie_shte_izpolzva_za_servityori_roboti/", "text": "Заведение в Япония ще използва роботи за сервитьори, като те ще бъдат управлявани дистанционно от хора с увреждания, съобщиха местни медии. Заведението ще бъде открито в края на ноември в столицата Токио. Подобни роботи вече има в Япония, но за пръв път те ще бъдат управлявани от хора с увреждания. Управителите на кафенето уточниха, че там ще работят и истински сервитьори, но с кампанията си искат да помогнат на хората с увреждания да се почувстват пълноправни членове на обществото. Роботите са високи 120 сантиметра и тежат 20 кг. Чрез излъчване на видео от заведението те ще предават информация на хората с увреждания. Така ще се разбира каква е поръчката и управляващият робота ще предава информацията към бармана. След като поръчаните напитки бъдат поставени на таблата на робота, той ще получи указания до коя маса трябва да ги занесе. Създател на роботите е Кентаро Йошифуджи, който е изпълнителен директор на компанията \"Ори Лаб\". Като дете той е имал заболяване, което му е пречело да излиза навън. Докато се лекувал, той започнал да проектира роботи. \"Още тогава исках да създам свят, в който хората, които не могат да се движат, също да могат да работят и да помагат на обществото. Доволен съм, че трудът ми вече дава резултати\", заяви Йошифуджи. Той има намерение да пусне на пазара още един робот, който обаче ще е в помощ на ученици. Машината е висока 21.5 см и тежи 600 г. Роботът ще може да се движи в класната стая и ще предава на живо урока директно на компютъра на отсъстващо от училище дете.", "date": "2018.09.25", "title": "Японско заведение ще използва за сервитьори роботи, управлявани от хора с увреждания"}
{"url": "https://www.dnevnik.bg/evropa/2018/09/25/3316380_sudebniiat_suvet_poluchi_oficialni_blagodarnosti_che/", "text": "Дeн cлeд  peшeниeтo нa Eвpoĸoмиcиятa  дa предаде Πoлшa на Cъдa нa EC зapaди промените в съдебната власт бългapcĸият Bисш съдебен съвет (ВCC) е пoлyчи блaгoдapcтвeнo пиcмo oт пpeдceдaтeля нa Haциoнaлния cъвeт нa cъдeбнaтa влacт в Πoлшa. Това се разбира от сайта на ВСС. Πoвoдът за благодарностите e peшeниeтo от 13 септември нa мнoзинcтвoтo в съвета той дa глacyвa \"въздъpжaл ce\" зa зaмpaзявaнeтo нa пoлcĸoтo члeнcтвo в Eвpoпeйcĸaтa мpeжa нa cъдeбнитe cъвeти (EMCC). Дни пo-ĸъcнo мeждyнapoднa opгaнизaция вpeмeннo лиши пoлcĸитe пpeдcтaвитeли oт пpaвo нa глac пpи взeмaнeтo нa peшeния c мoтивa, чe Haциoнaлният cъвeт вeчe нe пoĸpивa ĸpитepиитe дa e зaщитниĸ нa нeзaвиcимocттa. B пиcмoтo дo BCC, пoдпиcaнo oт пpeдceдaтeля нa Haциoнaлния cъвeт нa cъдeбнaтa влacт Лeшeĸ Maзyp, ce зaявявa: \"Hayчиx зa peшeниeтo нa плeнyмa нa BCC, взeтo нa 13 ceптeмвpи. Бългapcĸият cъвeт peши дa ce въздъpжи oт глacyвaнe и aз пpивeтcтвaм тoвa ĸaтo жecт нa дoбpa вoля. Haциoнaлният cъвeт нa cъдeбнaтa влacт в Πoлшa ce aнгaжиpa c диaлoг и пoлaгa ycилия зa нeзaвиcимa и eфeĸтивнa cъдeбнa cиcтeмa в пoлзa нa вcичĸи гpaждaни ĸaĸтo нa нaциoнaлнo, тaĸa и нa eвpoпeйcĸo paвнищe. Убeдeн cъм, чe нeзaвиcимo oт ceгaшнaтa cитyaция cъвeтитe нa цялa Eвpoпa щe пpoдължaт дa cи cътpyдничaт в дyx нa взaимнo дoвepиe и няĸoи oт липcвaщитe вpъзĸи cĸopo щe бъдaт възcтaнoвeни. Oт cвoe имe и oт имeтo нa цeлия съвeт биx иcĸaл дa изpaзя cвoятa блaгoдapнocт и нaй-дoбpи пoжeлaния зa ycпex ĸъм Bac, гocпoдин Πpeдcтaвлявaщ (Бoян Maгдaлинчeв - бел. ред.), ĸaĸтo и ĸъм вcичĸи члeнoвe нa Bиcшия cъдeбeн cъвeт нa Бългapия.\"", "date": "2018.09.25", "title": "Съдебният съвет получи официални благодарности, че не подкрепи евросанкции срещу Полша"}
{"url": "https://www.dnevnik.bg/sviat/2018/09/25/3316532_iarkorozov_diamant_izliza_na_turg_za_desetki_milioni/", "text": "Розов диамант  с тегло почти 19 карата вероятно ще бъде продаден за между 30 и 50 млн. долара, съобщи аукционната къща \"Кристис\" (Christie's). Изрязаният в правоъгълна форма \"Розово наследство\" е класиран като \"ярък\" по отношение на цвета си – най-високата оценка за  цветен диамант . Само 10  яркорозови диаманта , по-големи от 10 карата, са били продавани на търг някога. Рекордът за цена засега принадлежи на 15-каратовия \" Розово  обещание\", който бе продаден за 32 млн. долара в Хонконг миналата година. \" Розово  наследство\" ще бъде изложен в Хонконг, Лондон и Ню Йорк преди търга в Женева на 13 ноември.", "date": "2018.09.25", "title": "Яркорозов диамант излиза на търг за десетки милиони долари"}
{"url": "https://www.dnevnik.bg/evropa/2018/09/25/3316207_britanskata_leiburistka_partiia_vduhnoviava/", "text": "С около 550 хил. активисти и подкрепата на обществени движения и синдикати Лейбъристката партия, която е основната опозиционна сила във Великобритания, предизвиква завистта на други леви партии в Европа. \"Като организация и брой на активистите това е партия, която се представя много добре - нещо, което е чудновато и различно от онова, което се случва с повечето социалдемократически партии, чието положение се влошава, като това на Социалистическата партия (във Франция)\", подчертава пред АФП Филип Марлиер, преподавател по политически науки в Лондонския колеж. В Европа \"единственият друг пример за социалдемократическа партия, която е в добро състояние, е в Португалия\", смята той. След като трябваше да се наложи начело на партията, където подкрепяната от него линия твърде вляво и проявяваното в миналото бунтарство му костваха нападки и подлагане на вот на недоверие, Джереми Корбин вече е с добре утвърдени позиции. Той излезе по-силен от парламентарните избори през юни 2017 г. и може да разчита на подкрепата на \"Моментум\" - обществено движение, което иска да направи Лейбъристката партия по-открита и по-демократична. Заинтригувани от успеха на \"Моментум\", много европейски политически дейци от радикалната левица дойдоха да участват в културния и политическия фестивал на движението, организиран по време на конгреса на Лейбъристката партия в Ливърпул. В събота представители на германската партия \"Левите\", испанската \"Подемос\" и гръцката \"Сириза\" обсъждаха бъдещето на левицата в Европа, а на следващия ден членове на \"Сириза\" и на групата \"Каталуния ен кому\"  обсъждаха евентуален \"радикален съюз\" . Жан-Люк Меланшон, лидерът на движението \"Непокорна Франция\", се срещна вчера с Джереми Корбин, преди да произнесе реч пред активисти на \"Моментум\". Той заяви, че вижда паралели между пътя на двамата. Единият обаче остана в партията си и я насочи наляво, докато другият затръшна вратата на Социалистическата партия. Възходът на Джереми Корбин \"е уникален случай, при който социалдемокрацията беше подпомогната от \"бунтарската вълна\", която \"свали стария управляващ елит\", заяви френският политик пред медиите. Многообразие Лейбъристите са една от малкото социалдемократически партии в Европа, които продължават да се справят, защото техният лидер, \"говорейки по социални въпроси и заемайки по-лява позиция по икономическите въпроси, привлече избиратели, които се въздържаха\" до този момент, анализира Филип Марлиер. Освен това \"имаше политическа воля за развиване на гъвкави, демократични и отворени за всички начини на функциониране и на активистка дейност. Опитват се да привлекат младите, жените, етническите малцинства и им дават отговорни постове\", добавя той. Според него това е било \"шамар\" за традиционния ляв активизъм - \"свят на бели мъже на зряла възраст\". Макар че в Ливърпул дойдоха много представители на радикалната левица, за да обменят и получат идеи, самите социалдемократически партии отсъстваха. \"Никъде в Европа левицата не е преоткрила себе си, както Лейбъристката партия във Великобритания\", заяви с гордост лейбъристкият депутат Джон Трикет, член на \"правителството в сянка\" на Лейбъристката партия, в реч пред активисти на \"Моментум\". Ако иска да състави следващото британско правителство и да свали от власт консерваторите, (Корбин) ще трябва обаче да убеди и хора, които не са част от този електорат, който му беше спечелен от позиционирането силно вляво - особено сред младежите и онези, които не гласуват. За момента обаче Лейбъристката партия остава рамо до рамо с консерваторите в проучванията на общественото мнение, и то въпреки  тежките разделения по въпроса за Брекзит , които разкъсват партията на премиера Тереза Мей. /БТА", "date": "2018.09.25", "title": "Британската Лейбъристка партия вдъхновява радикалната европейска левица"}
{"url": "https://www.dnevnik.bg/photos/2018/09/25/3316140_fotogaleriia_svetovnite_snimki_na_denia_-_25_septemvri/", "text": "По залез в Ню Йорк,САЩ.", "date": "2018.09.25", "title": "Фотогалерия: Световните снимки на деня - 25 септември 2018 г."}
{"url": "https://www.dnevnik.bg/sviat/2018/09/25/3316470_iaponskite_naborni_slujbi_se_boriat_da_privlekat_vse/", "text": "Докато японска наборна служителка седи търпеливо на щанда си до супермаркет в северно Токио през един от последните уикенди, тя посреща един-единствен посетител, гимназиста Кадзуаки Мацумура. Мацумура, който възнамерява да влезе в университет, обаче не е там, за да се запише. На него просто му е любопитно. \"Има кадри в медиите, които предизвикват интерес към Японските сили за самоотбрана (ЯСС)\", каза 16-годишният младеж, имайки предвид японската армия, и добави: \"Има обаче и кадри, които показват, колко е трудно това и аз не смятам, че мнозина искат да се запишат. Те предпочитат да вършат други неща.\" Празните щандове за набиране на войници и незаинтересованата публика стават все по-разпространени що се отнася до ЯСС, след като демографските проблеми и силната икономика на Япония са създали онова, което някои хора от армейските среди наричат \"тиха криза\" в набирането. На фона на най-ниските досега темпове на раждаемост, броят японци на възраст от 18 до 25 години, ядрото на наборния контингент, е намалял до 11 милиона от 17 милиона през 1994 г. Прогнозите са тази група да се стопи до 7.8 милиона през следващите 30 години. Това не позволява на ЯСС да попълнят наборните квоти от 2014 г. Общо взето армията е успяла да набира само около 77% от 9734 заплануван персонал от низши чинове, която е търсила да набере през годината, завършваща през март. \"След 20 години, освен ако не успеем да заместим значителен брой от хората с роботи, ще бъде трудно да поддържаме настоящото ниво на военни способности\", каза Акихиса Нагашима, бивш парламентарен заместник-министър на отбраната и независим консервативен депутат, и добави: \"Японската ситуация (със сигурността) няма да стане по-мирна, затова смятам, че това е наистина сериозно\". Критичното положение с личния състав може да принуди японската армия да прави тежък избор относно бъдещите мисии, опитвайки се да сдържа китайската морска експанзия и да се справя с неустойчивото положение на Корейския полуостров. \"Недостигът на жива сила ще се отрази на ефикасността на операциите\", каза Хидеши Токучи, бивш заместник-министър на отбраната, който някога оглавяваше кадровия отдел на министерството, и добави: \"Това е голямо главоболие. Съществуват повече задачи за решаване, но от по-малко хора и не считам, че има някакво лесно решение\". Трудна задача С подобряването на икономическите условия безработицата спадна до най-ниско ниво от около 25 години. Повече абитуриенти се насочват към колежа. Това е добра новина за страната, но прави набирането още по-трудно. \"Въпреки че бюджетът ни е достатъчен, не можем да покрием отпуснатите места за военнослужещи\", каза Кенджи Вакамия, бивш заместник-министър на отбраната, който ръководи експертната група на управляващата партия за отбранителната политика. Япония отпусна бюджет за 247 154 души военен персонал на ЯСС в годината до март 2018 г., но армията привлече само 226 789 души. Най-големият недостиг е в низшите чинове на рекрутирания персонал, които бяха близо 26 процента под предвидените в бюджета нива. Тъй като военната повинност се счита за противоконституционна, армията се опитва да набира повече жени и от следващия месец максималната възраст за новите попълнения ще бъде вдигната на 32 години. Възрастта за пенсиониране може също да бъде вдигната. \"Имаше време, когато се смяташе, че младежта означава сила, но ако помислите добре . . . опитът и уменията станаха още по-важни за днешните ЯСС\", каза Рицуко Хироши, директор на звено \"Човешки ресурси\" в министерството на отбраната. Инициативата за привличане на жени в армията, обявена миналата година, цели да удвои процента на жените в ЯСС от 6.1 процента през 2016 г. до най-малко 9 процента до 2030 г. Това е спрямо дела от 15 процента в САЩ и 10 процента във Великобритания. Въпреки че японските жени могат да изпълняват по-широк кръг военни задачи отколкото преди, на тях все още се възлагат небойни функции, казаха служители и експерти. \"Това обикновено са длъжности, които традиционно са възприемани като запазени за жени . . . всичко, което не изисква носенето на оръжие\", каза Сабине Фрущук, професор в Университета на Калифорния, в Санта Барбара. По-привлекателен имидж Скорошните, свързани с поп културата кампании, като плакатите с анимационни герои тип \"манга\", помогнаха да се придаде по-привлекателен имидж на ЯСС сред обществеността, но влиянието върху набирането остана ограничено, казаха експерти. \"Едва ли някой се записва, защото той или тя са видели плакат. Те са насърчени да се запишат от родителите, роднините или от учителите си, който преди са служили в ЯСС\", каза преподавателката от университета \"Хитоцубаши\" Фумика Сато, която изследва набирането. Необходими са близо 5000 служители на ЯСС, мнозина от тях в регионалните центрове, за набирането на 14 000 нови военнослужещи всяка година. \"Това е отнемаща много време и трудоемка работа\", каза Токучи и добави: \"Наборните служители трябва да достигнат до гимназиите и родителите, за да обяснят какво трябва и може да се прави в армията . . . и след това да заведат юношите на прояви, организирани от силите за отбрана и да ги убедят да се явят на изпита\". Министерството на отбраната иска 5.8 процента ръст на военния бюджет за набиране на персонал за годината от април с 2.4 милиарда йени (21 милиона долара). Миналата година ЯСС използваха реклама чрез Интернет, която доведе до тройно увеличение на посещенията на тяхната електронна страница за набиране на персонал, каза майор Йошиаки Хаяшида от канцеларията на звеното \"Човешки ресурси\" на щаба на Сухопътните сили на Япония. Близо 90 процента от обществеността има положително отношение към ЯСС, показват проучванията, до голяма степен благодарение на операциите за овладяване на бедствия, извършени от армията, но това не означава задължително, че те искат да служат, казаха служители по набирането и експерти. \"Хората искат да се запишат, заради предизвикателството, поради това, че работата е стабилна и защото искат да бъдат полезни\", каза полковник Шудзо Йошида, началник на наборното звено в щаб-квартирата на токийското областно командване. Двайсет и четиригодишният Хироки Хашимото, който е учил във военен техникум и в Националната военна академия бе по-откровен по въпроса. \"Много хора се записват в ЯСС или учат в техникума ѝ, защото са бедни. Това е факт\", каза Хашимото, който не се записва в армията. Следвоенната привързаност към пацифистки идеи също затруднява набирането. \"В сравнение с времето от преди 10-20 години, сега ЯСС стоят по-здраво в обществото\", каза Нагашима и добави: \"Но тъй като в Япония има травма от поражението във войната и мнозина японци загинаха, смятам, че ще отнеме 100 години (тези настроения да се променят). /БТА", "date": "2018.09.25", "title": "Японските наборни служби се борят да привлекат все по-малкото млади хора"}
{"url": "https://www.dnevnik.bg/sport/2018/09/25/3316535_cska_produlji_kum_osminafinalite_za_kupata_sled_uspeh/", "text": "ЦСКА се класира за осминафиналите в  Купата на България  след победа с 2:0 над \"Монтана\" като гост. Червените стигнаха до успеха трудно с попадения на Евандро и Али Соу през второто полувреме. Двубоят не предложи качествени изпълнения, а повече битка и много нервни моменти. В големи периоди от срещата и двата отбора действаха грубо, а съдията Радослав Гидженов трябваше да показва доста картони. Успехът е втори пореден за ЦСКА на стадиона в Монтана, където няколко дни по-рано червените  надвиха и \"Ботев\" (Враца)  в среща от Първа лига. Треньорът на червените Нестор Ел Маестро продължи да прави ротации, както в последния мач за първенство. Кирил Десподов, Витаутас Черниаускас, Рубен Пинто, Ангел Лясков и Тиаго Родригес получиха почивка. Шанс да играят пък получиха резервният вратар Данте Стипица, Стойчо Атанасов, Жанио Бикел, Евандро и Жоржиньо. Сред титулярите се завърна и Мауридес. През първата част непобеденият отбор на \"Монтана\" предложи много дисциплинирана игра и впечатли с организацията си в защита. Футболистите на Ферарио Спасов почти не оставяха празни пространства и предоставиха топката на гостите от София. ЦСКА обаче така и не намираше начин да пробие защитата на \"Монтана\". След 15-ата минута играчите на ЦСКА започнаха да действат предимно с центрирания, които обаче не доведоха до успех. Мауридес трябваше да се бори постоянно с двама или трима в синьо, което не му остави шансове. Най-добрата възможност за ЦСКА пропусна Станислав Манолев, който стреля неточно с глава. През първата част вратарят на \"Монтана\" Малин Орлинов дори не трябваше да се намесва решително. След почивката ЦСКА вдигна оборотите и стигна до гол в 52-ата минута, дело на Евандро. Бразилецът засече центриране на Манолев от корнер. Защитата на \"Монтана\" изпусна Евандро, а вратарят Орлинов също излезе неразчетено, което помогна на бразилеца да се разпише. През втората част футболистите на Ферарио Спасов искаха и дузпа, след като Сергей Георгиев падна в наказателното поле след контакт със Стойчо Атанасов. Последваха добри минути за домакините, които имаха своите шансове и действаха по-добре на терена. ЦСКА заложи на контраатаки, но направи големи пропуски. Мауридес продължи с неубедителната си игра, пропускайки да се разпише в пореден мач. Все пак в добавеното време резервата Али Соу вкара втори гол. Той беше изпуснат от защитата и с удар от около 30 метра по тревата преодоля излезлия Орлинов - 2:0. По-рано през деня и другите елитни отбори си осигуриха продължаване напред.  \"Левски\" очаквано победи аматьорския \"Атлетик\" (Куклен) с 6:0 .", "date": "2018.09.25", "title": "ЦСКА продължи към осминафиналите за купата след успех над \"Монтана\""}
{"url": "https://www.dnevnik.bg/sport/2018/09/25/3316540_levski_lukoil_beshe_blizo_do_obrat_no_zagubi/", "text": "Левски Лукойл\" записа драматична загуба с 88:93 от финландския \"Карху\" в мач от  втория предварителен кръг на Шампионската лига . Българският тим изигра двубой с два лица срещу първенеца на Финландия, но лимитира загубите. Баскетболистите на Константин Папазов проспаха първите 30 минути и играха на висота само в последната четвърт. В нея българите реализираха 35 точки срещу 17 за гостите. Най-резултатен за \"Левски Лукойл\" беше Деян Иванов с 16 точки, който се отчете и с 11 борби. Калоян Иванов добави 13 точки и пет борби, а с двуцифрен актив завършиха още Христо Захариев (15), Патрик Рембърт (14) и Божидар Аврамов (13). За финландците Боян Шарджевич реализира 22 точки. Първата част беше оспорвана, като финландският отбор водеше с 20:19. \"Левски Лукойл\" не се възползва от големия брой нарушения на гостите и изоставаше. Във втората и третата четвърт българските баскетболисти не бяха на висота. Те се оттеглиха на почивка с пасив от девет точки. Общо във втората и третата четвърт \"Левски Лукойл\" отбеляза едва 34 точки. Финландският отбор увеличи преднината си над 20 точки, но в края срещата стана изключително завързана. \"Остава ни надеждата да играем във Финландия, както го направихме в края. Пет точки не са много и е важно, че трябваше да повярваме, че съперникът може да бъде победен. Последната част ни дава надежда и докато съществува шанс ние ще се борим\", каза Константин Папазов след двубоя. Най-голямата преднина за финландците стигна 23 точки и в един момент всичко за баскетболистите на Папазов изглеждаше загубено. В последните минути българите се вдигнаха на щурм и заиграха хазартно, което все пак им донесе успех. Няколко грешки на финландците, борби под кошовете и тройка на Мийович даде шансове на \"Левски Лукойл\", сваляйки изоставането под десет точки три минути преди финалната сирена. След това сините направиха още няколко успешни нападения, а два наказателни удара от Асен Великов свалиха пасива само на четири точки. При само две точки за финландския отбор Шарджевич от гостите беше изпуснат и реализира тройка, едва 26 секунди преди края. Последваха две борби на Деян Иванов в нападение, но след тях имаше и пропуски на Патрик Рембърт и Деян Иванов. При последните две атаки българските баскетболисти отново пропуснаха. Накрая Миливое Мийович опита отчаяна стрелба от центъра, която срещна таблото и излезе в аут. \"Левски Лукойл\" завърши с успеваемост 46% за две точки и 36% от тройката. Българският отбор взе с две борби повече от съперника си – 40 срещу 38. Реваншът е в петък във Финландия.", "date": "2018.09.25", "title": "\"Левски Лукойл\" беше близо до обрат, но загуби драматично от шампиона на Финландия"}
{"url": "https://www.dnevnik.bg/politika/2018/09/25/3316541_borisov_tvurde_sum_maluk_da_komentiram_iziavleniiata/", "text": "Премиерът Бойко Борисов, който води българската делегация за участие в  73-тата сесия на ООН в Ню Йорк коментира пред журналисти, че съжалява за създалата се по думите му истерия около  снимката, на която се вижда, че се здрависва  с президента на САЩ Доналд Тръмп. Двамата размениха няколко думи, заснети със смартфон от дама от екипа на Борисов. Веднага след това той прегледа записа, направен от неговата сътрудничка. \"Твърде съм малък да коментирам изявленията на президента на САЩ. Съжалявам за тази истерия, която се вдигна в България от хейтърите и платените тролове на БСП – Бог ми е свидетел, пък и вие, че по никакъв начин не сме парадирали и не сме казали каквото и да е, освен за това, че съм имал разговори с президента Тръмп. Не ми е целта да се снимаме. На някои може да им е, на мен не ми е. Надявам се това да престане, защото е непродуктивно и по никакъв начин не е добре\", заяви днес Борисов, цитиран от агенция \"Фокус\". По думите му в речта на американския президент прозират няколко неща, които обясняват защо той е толкова популярен сред голяма част от американците. \"На първо място е интересът на САЩ - няма да даваме повече пари за тези, които не ни уважават, няма да участване там, където не ни уважават, не допускаме да ни се месят във вътрешните работи\", коментира Борисов. Това, което той е прочел \"между редовете\", е, че тези, които ще купуват руски газ в Европа, ще имат проблем. \"Тук идва най-важният въпрос за цената – кой ще бъде по-евтиният, след като бъде доставен. Може да ни спаси само европейският газов хъб, чрез който конкуренцията да определя цената и българската икономика и потребители да имат възможност да купуват на най-ниската цена\", анализира премиерът. По никакъв начин не станах по-оптимист и не съм по-спокоен, макар че всички говорят за мир и разбирателство. И от изказванията на президентите Тръмп и Ердоган, и от тези на всички останали виждате, че всички са за ненамеса във вътрешните работи, за толерантност, но ако може другите да ги спазват, коментира още министър-председателят. По-рано той разговаря с президента на Турция Реджеп Ердоган като е посочил, че страната е важен партньор на България в областта на миграцията и борбата с тероризма. България ще ускори максимално подготовката си за членство в Организацията за икономическо сътрудничество и развитие (ОИСР), като се надяваме във възможно най-кратък срок да получим конкретна дата за започване на преговори за присъединяване към Организацията. Това е заявил министър-председателят Бойко Борисов по време на срещата си в САЩ с генералния секретар на Организацията за икономическо сътрудничество и развитие Анхел Гурия, съобщи правителствената пресслужба.", "date": "2018.09.25", "title": "Борисов: Твърде съм малък да коментирам изявленията на Тръмп"}
{"url": "https://www.dnevnik.bg/sviat/2018/09/25/3316544_bil_kosbi_e_purvata_zvezda_osudena_na_zatvor_v/", "text": "Бил Косби, една от най-прочутите звезди от американския шоубзинес в продължение на десетилетия, бе осъден на до 10 години затвор заради три случая на изнасилване. Той бе признат за виновен през април при особено тежки обстоятелства на извършване на престъпленията, а днес съдия от щатски съд в Пенсилвания произнесе присъдата, предвиждаща между 3 и 10 години лишаване от свобода в местен затвор, глоба от 25 000 долара и плащане на разходите по делото. Освен това 81-годишният Косби е обявен за \"брутален сексуален хищник\", което е специален статут, който остава неразделна част от репутацията му до края на дните му. Той изисква осъденията да се регистрира в специален списък и където и да отиде, местната общност бива предупреждавана, че в квартала или града живее опасен сексуален насилник. Жителите и в частност училищата ще бъдат уведомявани на кой адрес живее и какви са престъпленията му. Косби ще трябва да има специален надзорник в полицията и всеки месец да се подлага на терапия. Преди да напусне затвора той ще трябва да премине през серия психологични и психиатрични изследвания, за да се прецени дали и каква заплаха представлява освобождаването му. Това е голям ден за движението #MeToo, защото човекът, известен като \"американски татко\" за пример и един от символите на борбата на чернокожите американци за граждански права, завършва живота си с пълен морален провал. По-вероятно е съдията в крайна сметка да избере най-краткият срок затвор от 3 години, включително защото Косби е много възрастен и напълно сляп. Адвокатите му вече казаха, че ще обжалват присъдата, ако тя е осъдителна. Това ще стане, докато клиентът им е зад решетките, защото съдията нареди той да бъде незабавно задържан и отведен в затвора. Най-тежкият случай, за който бе признат за виновен е с бившата му приятелка Андреа Констанд, която той упоил и изнасилил в дома ѝ във Филаделфия през 2004 г. Над 50 други жени го обвиниха в сексуално посегателство и насилие в продължение на десетилетия, но повечето случаи бяха твърде стари, за да бъдат допуснати в процеса. Не е ясно колко от тези обвинителки ще потърсят правата си в граждански дела за милиони долари обезщетения. Първият процес срещу Косби през 2017 г. бе прекратен заради неспособност на съдебните заседатели да постигнат единодушие за вината или невинността му. Скоро след това една след друга жени започната да разкриват случаи на посегателства и изнасилвания, останали ненаказани, защото извършителите са известни мъже. Така се появи и движенията #MeToo и #TimesUp.", "date": "2018.09.25", "title": "Бил Косби е първата звезда, осъдена на затвор в кампанията #MeToo"}
{"url": "https://www.dnevnik.bg/bulgaria/2018/09/25/3316545_jiteli_na_mladost_protestiraha_sreshtu/", "text": "Жители на столичния квартал \"Младост\" протестираха срещу изграждането на нови жилищни блокове в непосредствена близост до вече съществуващи сгради, съобщи БНР. Около 100 жители на \"Младост 2\" настояха да се спре изграждането на нови жилищни блокове и поискаха да се направи разследване на възстановената собственост на земи в района, върху които се строи. Участници в протеста коментират, че искат преразглеждане на всичките разрешителни за строеж заради появата на сгради върху настоящи зелени площи. Протестиращите жители на столичния квартал блокираха за около 10 минути кръстовището на булевард \"Александър Малинов\" и улица \"Филип Аврамов\".", "date": "2018.09.25", "title": "Жители на \"Младост\" протестираха срещу презастрояването на квартала"}
{"url": "https://www.dnevnik.bg/video/2018/09/25/3316556_video_smiah_v_zalata_po_vreme_na_slovoto_na_trump_v_oon/", "text": "Президентът на САЩ бе изненадан от смеха, който предизвика част от изказването му днес пред Общото събрание на ООН. Още в третото изречение на словото си той заяви, че за по-малко от две години на власт неговата администрация има \"изключителни постижения\" - повече от \"вероятно всяка друга администрация в историята на САЩ\". Думите му веднага бяха посрещнати със смях и той прекъсна речта си, за да добави: \"Да, наистина\". Но през това време преводът стигна до всички в залата и се надигна отново смях и леки аплодисменти. Тръмп запази самообладание, усмихна се и каза: \"Не очаквах такава реакция, но е ОК\". Твърдението, че е постигнал за няма и две години повече от който и да е друг президент, често е използвано от него в началото на политически митинги с негови симпатизанти, като обикновено акцентът е върху добрите резултати на американската икономика.", "date": "2018.09.25", "title": "Видео: Смях в залата по време на словото на Тръмп в ООН"}
{"url": "https://www.dnevnik.bg/sviat/2018/09/25/3316561_trump_pred_oon_othvurliame_globalizma_pregrushtame/", "text": "Това заяви в  словото си  пред Общото събрание на ООН президентът на САЩ Доналд Тръмп. Той обясни защо страната му е предприела решителни действия в икономическите, търговските и международните отношения през изминалата година. \"Както администрацията ми демонстрира, Америка винаги ще действа в името на собствения ни национален интерес\", каза още Тръмп и подчерта това си послание под различни форми. \"По света отговорните нации трябва да се защитават от заплахи за суверенитета си не само от глобалното управление, но и от други, нови форми на съблазняване и доминиране\", добави той. Думите му в самото начало, че за по-малко от две години екипът му е постигнал вероятно повече от която и да е администрация в историята на САЩ, бяха посрещнати със смях в залата. По този начин Тръмп започва речите си на митинги със симпатизанти, като акцентът е върху икономическите резултати. Така бе и този път, но във встъпителното изречение бе пропуснат акцентът върху икономиката. Президентът изреди, че от избирането му насам САЩ са създали допълнителни 10 трилиона долара благосъстояние, борсите на на рекордно високи нива, безработицата е най-ниската от 50 години и са създаден инови над 4 милиона работни места. \"Прокарахме най-големите данъчни съкращение и реформи в американската история. Започнахме строителството на голяма стена по границата и значително подсилихме граничната си сигурност. Армията ни скоро ще бъде мощна, както никога досега. С други думи, САЩ са по-силна, по-безопасна и по-богата дъргава в сравнение с времето, когато поех управлението ѝ преди по-малко от две години.\" Америка няма да ви казва как да живеете Тръмп подчерта, че това е нещо добро да американците, но и за миролюбивите народи по света, като изтъкна известната си теза, че бъдещето е на националните държави. Затова Америка винаги избира независимостта и сътрудничеството пред глобалното управление, контрол и доминиране. Уважавам правото на всяка страна в тази зала да брани своите обичаи, вярвания и традиции. САЩ няма да ви казват как да живеете, да работите или да се молите. Само ще поискаме в замяна да уважавате нашия суверенитет.\" Президентът припомни за срещата си през юни със севернокорейския диктатор Ким Чен Ун, когото преди година остро нападна и предупреди да не навлича на страната си ядрено унищожение от същата трибуна в Ню Йорк. \"Ракетите вече не летят навсякъде, ядрените опити спряха, някои военни обекти бяха демонтирани.\" Той поздрави Ким Чен Ун за смелостта да предприеме тези стъпки, но предупреди, че \"санкциите ще останат до пълното ядрено разоръжаване\". За Близкия изток Тръмп говори за нов подход, целящ голяма историческа промяна. Той спомена Садитска Арабия, страните от Персийския залив, Йордания и Египет, на които Вашингтон помага да изградят стратегически алианс (медиите наричат тази структура \"арабско НАТО\" - бел.ред.). Когато говори за войната в Сирия и хуманитарната криза, предизвикана от нея, Тръмп премина към остри критики срещу Иран - \"бруталният режим, който я разпалва и финансира: бруталната диктатура в Иран\". \"Иранските лидери сеят хаос, смърт и разруха. Те не уважават съседите си, границите или суверенните права на народите. Вместо това иранските лидери ограбват ресурсите на страната си, за да се обогатяват и да разпространяват бъркотия в Близкия изток и по света. Иранците с право са гневни, че лидерите им измъкват милиарди долари от държавните сметки, завладели а ценни сектори от икономиката и ограбат религиозните фондации на населението, само за да пълнят джобовете си и да изпращат марионетките си да водят война.\" Тук той призова всички страни да изолират управляващите в Иран, докато агреията му продължава, и да подкрепят правото на народа му да си върне свободата. Говорейки за енергетиката, президентът обвини ОПЕК, че скубят света и това не му харесва, защото САЩ пазят сигурността им, \"а те ни връщат високи цени на петрола\". Затова искаме да започнат да понижават \"тези ужасни цени\" и вече да допринасят за военната си защита. САЩ са готови да изнесат излишъците от достъпна енергия под формата на петрол, въглища и природен газ, добави Тръмп и обвини Германия, че става тотално зависима в енергетиката си от Русия. За проблема с миграцията той каза, че всяка страна сама трябва да избере как да се справи с него, но че единственото дълготрайно решение е икономически да се замогнат странит, от които хората бягат. Тръмп критикува и управлението на Николас Мадуро във Венецуела, от която са избягали над 2 млн. души. \"Буквално навсякъде, където е изпробван социализъм или комунисзъм, той е довел до страдание, корупция и упадък. Жаждата на социализма за власт води до изключване, вклюване и потисничество. Всички народи трябва да се съпротивляват на социализма и на мизерията, която той носи за всички.\" Той припомни, че държавният секретар Майк Помпео прави ревизия на чуждестранната помощ, отпускана от САЩ и че страните получатели трябва да споделят и интереси", "date": "2018.09.25", "title": "Тръмп пред ООН: Отхвърляме глобализма, прегръщаме патриотизма"}
