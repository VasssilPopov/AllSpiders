{"url": "https://www.dnevnik.bg/video/2019/10/03/3971612_video_maikrosoft_se_vurna_na_pazara_na_mobilni/", "text": "Американският технологичен гигант \"Майкрософт\" (Microsoft) се връща на пазара на мобилни устройства със сгъваеми смартфон и таблет с двоен екран и операционна система \"Андроид\" (Android), които се очаква да излязат на пазара догодина, предаде \"Асошиейтед прес\". Компанията представи смартфона \"Сърфис Дуо\" (Surface Duo) като част от нова линия компютри \"Сърфис\" (Surface). По-рано \"Майкрософт\" се отказа от смартфоните след хладния прием на собствената му операционна система и злополучното придобиване на \"Нокиа\" (Nokia). Чрез устройствата \"Дуо\" могат да се правят телефонни обаждания, посочи компанията, макар да се въздържа да го нарече \"телефон\". Таблетът \"Сърфис Нео\" (Surface Neo) има подобен външен вид, но е по-голям и от него не могат да се правят обаждания. Двете устройства имат по два екрана, свързани с еластична връзка, и могат да се сгъват като лаптоп. На екраните могат да бъдат показвани различни приложения едно до друго или едно приложение, което да заеме и двата дисплея. Технологията не е толкова амбициозна като сгъваемите екрани на \"Самсунг\" (Samsung) и други производители, някои от които срещнаха технически затруднения. Сгънат, \"Сърфис Дуо\" е с големина на голям смартфон с два 5.6-инчови екрана. \"Сърфис Нео\" в \"компактната\" си форма по големина е близо до малък таблет като \"Айпад Мини\" (iPad Mini) или \"Амазон Файър\" (Amazon Fire). Първоначално устройствата ще бъдат достъпни само за програмисти, които разработват или тестват мобилни приложения. \"Майкрософт\" планира да ги пусне в продажба за сезона нa коледните покупки през 2020 година и засега не дава насоки за цената. По-скоро на пазара ще излязат \"Сърфис Иърбaдс\" (Surface Earbuds), с които компанията се присъединява към производителите на безжични слушалки. Те ще струват 249 долара. На събитие, което се проведе вчера в Ню Йорк, \"Майкрософт\" представи и два нови таблета, \"Сърфис Про\" (Surface Pro). \"Сърфис Про Екс\" (Surface Pro X) ще има 13-инчов екран вместо 12-инчовия на по-старите модели. Той обаче ще бъде с приблизително същата големина благодарение на по-малката рамка. /БТА", "date": "2019.10.03", "title": "На лумпенизираните политици трябва да се дава отпор"}
{"url": "https://www.dnevnik.bg/bulgaria/2019/10/03/3971616_daniela_kusovska_lipsata_na_rukovodstvo_poddurja/", "text": "Заместник главният редактор в оставка на програма \"Хоризонт\" Даниела Късовска изпрати отворено писмо до членовете на Съвета за електронни медии (СЕМ), в което изразява притеснение от случващото се в медията през последните две седмици. По думите ѝ \"повече от 13 дни програма \"Хоризонт\" продължава да работи без оперативно ръководство\", а всичко това ставало в навечерието на местните избори, които са в края на месеца. Късовска подчертава, че в момента програмата работи без директор, без главен редактор и без заместник главен редактор, който да отговаря за предаванията. Според нея това е \"допълнително поддържане на натиск и напрежение върху програмата и увеличаване на вероятността от допускане на грешки\". Всичко това тя обобщава като \"безотговорно управленско поведение\". \"На този фон, вместо да работи за успокояване на атмосферата и да търси диалог, генералният директор и членове на УС увеличават напрежението с неверни твърдения и лъжливи обвинения за налагана цензура от ръководството на програмата, за забрана на репортери да отразяват събития, за неправомерна редакторска намеса в новините, за нелегитимност на състава и на решенията на редколегията на програмата. Целенасочено се противопоставят работещите в различните програми и дирекции в системата на БНР\", пише в писмото си Късовска. Тя допълва, че все още оставката ѝ не е гласувана от управителния съвет на БНР и заради това все още била задължена да изпълнява задълженията си. Късовска подчертава, че не е забранявала да бъде отразявано дадено събитие, нито се е намесвала по какъвто и да било начин в реда и съдържанието на новините. \"Моля членовете на СЕМ според правомощията, с които разполагат, да направят всичко възможно за бързо решаване на проблема, за да не бъде задълбочена кризата в програма \"Хоризонт\" на БНР\", завършва писмото си тя. Вчера  медийният регулатор наложи две глоби  от 7 хил. лв. и 20 хил. лв. на БНР заради две нарушения - неспазване условията на лицензията и нарушаване правото на информация по чл. 10 от Закона за радио и телевизия. Лицензията на БНР е нарушена с изключването на сигнала на програма \"Хоризонт\" за близо 5 часа на 13 септември сутринта, с което е нарушено и правото на информация. А свидетелствата на журналистката Силвия Великова, отразяваща процедурата за избор на главен прокурор, и на редколегията на БНР пред СЕМ за упражнен натиск и заплахи от и над генералния директор Светослав Костов за отстраняването й са изпратени на прокуратурата на 25 септември. Миналия петък СЕМ поиска оставката на генералния директор на БНР, като му даде възможност до края на тази седмица да я подаде, в противен случай съветът започва да пише основания за предсрочно прекратяване на мандата му, и обяви, че този въпрос ще бъде решен до 11 октомври. Всичко за натиска върху БНР в последните седмици четете  тук. Уважаеми членове на СЕМ, след поисканата от вас оставка на генералния директор на БНР и отказът на Светослав Костов да се оттегли, за да бъде решена кризата в БНР ви информирам, че повече от 13 дни програма \"Хоризонт\" продължава да работи без оперативно ръководство - без директор, без главен редактор и без заместник-главен редактор, който да отговаря за предаванията. Моля това да бъде прието като предупреждение за допълнително поддържане на натиск и напрежение върху програмата и увеличаване на вероятността от допускане на грешки. Оставянето на програмата в това положение за дълго време е безотговорно управленско поведение, а по нищо не личи, че тази задача може да бъде решена от настоящия генерален директор и действащия УС. В такава ситуация водещата програма на БНР влезе и в предизборната кампания преди вота за кметове и общински съветници. На този фон, вместо да работи за успокояване на атмосферата и да търси диалог, генералният директор и членове на УС увеличават напрежението с неверни твърдения и лъжливи обвинения за налагана цензура от ръководството на програмата, за забрана на репортери да отразяват събития, за неправомерна редакторска намеса в новините, за нелегитимност на състава и на решенията на редколегията на програмата. Целенасочено се противопоставят работещите в различните програми и дирекции в системата на БНР. В интервю със Светослав Костов публикувано на сайта \"ОФНЮЗ\" на 28.09.2019 той заявява, че \"има разпореждане на ръководството на \"Хоризонт\" да не бъде отразявана\" работната среща между членовете на медийната комисия в НС и ръководствата на БНТ и БНР посветена на проекто- бюджетите на двете медии за следващата година. Фактите са следните: на срещата е присъствал един от парламентарните репортери, който е и в медийния ресор, според Заповед №ИС-144/13.05.2019г., която определя разпределението на ресорите. В новините на програма \"Хоризонт\" в 17ч. същия ден е излъчена информация с коментар от Светослав Костов. Това дори е първата новина в тази емисия. Всичко останало са спекулации. Нещо повече, в същия ден, в предаването \"12+3\" беше излъчено интервю с Елица Доцева, една от синдикалните активистки в БНР, която събира подписи в подкрепа на генералния директор. Казаното от нея беше включено и в новинарската емисия на програма \"Хоризонт\" в 14ч., както и в Новинарския час същия ден. Приемам това твърдение на г-н Костов като лична атака срещу мен, заради присъствието ми по същото време на срещата на редколегията на \"Хоризонт\" с вас, членовете на СЕМ, по време на която информирахме за безпрецедентния опит за цензура и нерегламентирана намеса в редакционната политика на програмата от генералния директор Светослав Костов. Бихте могли да се информирате и от програмния директор Мартин Минков, който наблюдава програмата, дали има информация за забрана от мен да бъде отразявано събитие или намеса по какъвто и да било начин в реда и съдържанието на новините, както твърди Светослав Костов. Напомням, че аз подадох оставка от поста заместник-главен редактор на програма \"Хоризонт\" още на 12.09.2019, но тя все още не е гласувана от УС, с което аз съм задължена да продължа да изпълнявам задълженията си. Програмата продължава да изпълнява обществената си функция, като спазва високи редакционни стандарти и законови изисквания свързани с предизборната кампания благодарение на усилията, отговорността и професионализма на всички работещи в нея. Моля членовете на СЕМ, според правомощията, с които разполагат, да направят всичко възможно за бързо решаване на проблема, за да не бъде задълбочена кризата в програма \"Хоризонт\" на БНР. С уважение: Даниела Късовска Заместник главен редактор / в оставка/ на програма \"Хоризонт\" 02.10.2019", "date": "2019.10.03", "title": "Даниела Късовска: Липсата на ръководство поддържа натиска и напрежението в \"Хоризонт\""}
{"url": "https://www.dnevnik.bg/analizi/2019/10/03/3971619_sramut_v_referendum/", "text": "                         На 1 октомври вечерта БНТ на практика прекрати излъчването си. Наложи се заради разбеснелия се Волен Сидеров да се спре по средата предизборният дебат в предаването \"Референдум\". С това \"60 години БНТ\" попълни архива си с един доста  срамен епизод , а българският политически живот затъна в поредната тиня. Така – в рамките само на две седмици! – и двете обществени медии (БНР и БНТ) \"спираха\" поради политическа намеса. Независимо че двата случая са много различни.  дойде в резултат на подмолна намеса от неназовани (четири?) \"страшни лица\". Сиреч на \"неотговорни фактори\" (ако заимстваме прискръбната историческа терминология от 20-те години на ХХ в.), дотолкова стреснали генералния директор Светослав Костов, че той да е готов да изпълни поръчката им с цената на всичко, дори дръпвайки шалтера на предавателите на националното радио. Очаква се СЕМ да започне процедура по прекратяването на мандата на генералния директор на БНР, след като той категорично отказа да подаде оставката си. Което не пречи да продължим да питаме \"кои?\" точно са били тези лица и \"Кой?\" е поръчителят зад тях, пожелал Силвия Великова да не работи като журналист в ефира на \"Хоризонт\" до избора на главен прокурор на 24 октомври. Питанията трябва да продължават, колкото и малък да е шансът да получим конкретен отговор. А и отдавна върви шегата, че е все \"Той\". . Предизборният дебат в БНТ бе превзет от лидера на \"Атака\", все още част от управляващата коалиция. А агресивността на Волен Сидеров е добре позната, тя избликва, когато му е предизборно изгодно и при всякакви завъртания на политическата рулетка. Спомнете си лятото на 2013 г. Тогава Волен Сидеров бе заложил на \"червено\" и играеше ролята на \"златния пръст\" в подкрепата за правителството на Орешарски (което и Мая Манолова бранеше на амбразурата, твърдейки, че протестите срeщу \"Кой?\" били платена \"форма на заетост\"). И пак тогава Сидеров, заобиколен от гологлави момчета, вилнееше из центъра на София, опитвайки се за извършва незаконни \"граждански арести\". Стигна се дотам, че останалите националпопулисти, смятайки го за \"продажник на ДПС\", обсадиха централата на \"Атака\", докато самият той, скрит под пластмасова маса от момчетата с черни тениски, държеше с часове несвързани речи. След изборите през 2016 г. последва \"римейк\" и тогава той тръгна да превзема НАТФИЗ. В резултат на този акт – и на други срамни изпълнения с френска дипломатка в самолета във Варна – той сключи поредица от съдебни споразумения и изтърпя някаква пробация.  Защото от май 2017 г. той отново е в \"коалицията на власт\", от която продължава да е част въпреки разпада на \"обединените патриоти\". И явно сега, скаран с доскорошните си коалиционни партньори, реши \"да вдигне акциите си\" и да се пробва като кмет на София. По-точно – да отвоюва своята част от \"гневните\", преминала към ВМРО на европейските избори. И затова реши театрално да превземе публичното пространство, устройвайки \"психодрама\" в дебата по БНТ. Всичко това e много тъжно и жалко. Показателно не само за манталитета на подобни персони, но и за групата на подкрепящите ги в обществото. Защото Сидеров не просто играе на Жириновски, той въплъщава мечтите на всички онези, които биха искали да устроят подобен срамен скандал на \"форума\", държейки подобен език. Тези политически трикове са познати и добре известни. И най-радикалният печели. . И за онези, което не са гледали този \"Референдум\" по БНТ, ще си позволя да дам извадка от скандала в предаването. Струва ми се, че в тези разменени реплики се откроява нещо наистина важно: реплика от един от участниците Спирам дотук, защото е ясно какво искат самозабравили се типове като Волен Сидеров. А и не само той. Мнозина политици искат журналистите (включително и тези от обществените медии) да бъдат техен обслужващ персонал. Който усмихнато кима с глава и им подава в паузата съответната реплика. Затова се разигра драмата със Силвия Великова. Затова и в \"Референдум\" Добрина Чешмеджиева трябваше да понесе – и изтърпя с достойнство – цялата агресия от страна на Сидеров и фенките му от публиката, всичките апострофирания с \"Кажи, ма\". Призовавам ръководството на БНТ да върне записа на този \"Референдум\" в сайта на телевизията. И без това го има в   (качен от привърженик на Сидеров, тържествуващ, че Волен е казал \"такива неща\"). . На базата на него все пак могат да се предприемат и някакви стъпки. Включително и по депутатския му имунитет. Не мога обаче да разбера защо представителите на другите политически сили останаха в студиото на БНТ, за да могат накрая (след напускането на Сидеров) да кръстосат няколко реплики и да кажат номера на бюлетината си. Техен избор. Иска ми се да вярвам, че парламентът някак ще реагира по случая. И че този отвратителен прецедент няма да се размине само с глоба от ЦИК в размер на 5000 лв. А уроците от този \"Референдум\" са наистина важни. Включително и като изборен \"референдум\" в София – колко гласа носи подобно арогантно безочие на един самозабравил се политик?", "date": "2019.10.03", "title": "Срамът в \"Референдум\""}
{"url": "https://www.dnevnik.bg/politika/2019/10/03/3971632_market_links_manolova_vodi_s_malko_pred_fandukova/", "text": "Минимална преднина на независимия кандидат за кмет на София Мая Манолова (подкрепена от БСП, ДБГ и др.) пред кандидата на ГЕРБ Йорданка Фандъкова, показва експресно проучване на \"Маркет линкс\" по поръчка на Би Ти Ви. Проучването е проведено сред 500 души над 18 г. в периода 23-28 септември по метода на прякото-лично интервю в София. Ако изборите за кмет на София бяха днес, Мая Манолова би получила 27.4% от гласовете, а Йорданка Фандъкова – 25.8%.   и социологът Христина Тодорова коментира в сутрешния блок на Би Ти Ви, че не е сигурно, че тя ще се запази. По думите ѝ   от този зад Мая Манолова, а сравнено с предходно проучване през август, дистанцията между двете се скъсява в полза на Фандъкова. Кандидатът на \"Демократична България\"  , а независимият Борис Бонев (\"Спаси София\") е след него с 4.4% подкрепа. Подкрепата към Игнатов се запазва в рамките на очакваното и резултатът му оттук нататък ще зависи от посланията му в кампанията, отбеляза Христина Тодорова. Ангел Джамбазки от ВМРО остава пети с едва 2.2% подкрепа, като социолозите очакват в течение на кампанията резултатът му да се повиши. Бившият районен кмет на \"Младост\". Десислава Иванчева се нарежда след него с 0.6% подкрепа. \"  и ДБ даже да излезе на втора позиция\", каза днес Христина Тодорова.", "date": "2019.10.03", "title": "\"Маркет линкс\": Манолова води с малко пред Фандъкова, възможни изненади при общинарите"}
{"url": "https://www.dnevnik.bg/bulgaria/2019/10/03/3971625_kum_juli_brutnite_zaplati_na_sestrite_v_durjavnite/", "text": "Към юли средната брутна работна заплата на професионалистите по здравни грижи в държавните болници е между 1100 и 1500 лева, като средната брутна работна заплата за страната към второто тримесечие е 1253 лв. Това каза пред журналисти министърът на здравеопазването Кирил Ананиев, цитиран от БТА.  Сумата, която е била предвидена за заплати, е 86 млн. лв., от които 36 млн.лв. се осигуряват през бюджета на Министерството на здравеопазването и те са за отдалечени болници, за белодробните болници, за психиатричните болници и за спешна помощ, обясни министър Ананиев. Останалите средства са от резерва на здравната каса. Никога, по думите на министър Ананиев, не е ставало въпрос за отпускане на суми в размер на два пъти по 50 млн. лв. и веднъж на 30 млн. лв. Такова твърдение отправи от парламентарната трибуна тази сутрин  депутатът от БСП Георги Михайлов . Дали парите са дадени от държавния бюджет или от бюджета на касата, това са публични средства, подчерта още Ананиев и добави, че са дадени целево за болнична помощ и отиват и за заплати на персонала. Винаги, когато сме желали да помогнем - и аз, и премиерът, и правителството, винаги сме се стремели това да бъде законосъобразно и никога не сме си позволявали да правим крачки, различни от спазването на закона, допълни той. Ако ние бяхме дали всички 50 млн. лв., които гласува правителството на Министерството на здравеопазването, ние щяхме да отидем на свръхнива на надфинансиране, каза още министър Ананиев. Когато излезе първото постановление на Министерския съвет - за 30 млн. лв., тогава правителството реши, че трябва да направи втора крачка, за да се успокоят медицинските сестри. Когато се вземат решения от днес за утре, винаги се слага някаква възможност, каквато позволява бюджетът и преценихме с Министерството на финансите, че границата, която можем да си позволим, е до 50 млн. лв. Анализите показаха, че можем да предоставим само 6 млн. лв., обясни още той. До два дни болниците трябва да предоставят на Министерството на здравеопазването информация за увеличението на заплатите на персонала. От ноември всеки месец на интернет страницата на здравното ведомство ще се публикуват данни за нивата на средните основни и брутни работни заплати във всяка държавна болница, увери Ананиев. Проблемът с преведените суми на болниците е, че няма нормативен документ, който да ги задължи да ги използват за повишаване на заплатите на медицинските сестри и болниците използваха парите за други свои разходи. Ананиев участва в събитие по приемането на нови линейки, доставени по европроект за различни населени места. Те вече са 82, още 70 се очаква да бъдат доставени поетапно до 2021 г., съобщава министърът, цитиран от пресцентъра си. ", "date": "2019.10.03", "title": "Към юли брутните заплати на сестрите в държавните болници били 1100-1500 лв."}
{"url": "https://www.dnevnik.bg/sviat/2019/10/03/3971651_holandiia_obiavi_che_e_po-pritesnena_za_severna/", "text": "Холандия е по-малко загрижена за Северна Македония, отколкото за Албания заради решението да се определи дата за начало на преговорите за членство тази есен. Това заяви холандският премиер Марк Рюте на среща с германския канцлер Ангела Меркел, предаде \"Дойче веле\". Рюте, който гостува на Меркел в Берлин, е лидер на една от двете държави, чиито позиции изглеждаха проблемни за Скопие и Тирана в навечерието на Европейския съвет в средата на октомври. На практика утвърдителното решение за дата за преговори се отложи с над година - през юни миналата година се взе решение стъпката да бъде приета или отхвърлена \"до края на 2019 г.\" На заседание 12 месеца по-късно то бе отложено с няколко месеца. Холандия преди одобряваше идеята Северна Македония да започне преговори, но изразяваше резерви за Албания. Френските резерви се отнасяха и за двете държави. Рюте заяви, че страната му се пита \"колко напредък е постигнат в Албания\" и поради това е по-загрижена. Коментарите му съвпадат с продължаващия дебат дали не трябва двете балкански държави да бъдат \"разделени\" в преговорите - нещо, което не среща подкрепа на част от членките на ЕС, включително България (която даде сигнал, че  няма да блокира началото на преговорите ). Бундестагът, след като това лято отложи решението, даде \"зелена светлина\" на Северна Македония и условна за Албания. Междувременно македонската агенция МИА съобщава, че френската позиция зависи лично от решението на президента Еманюел Макрон. От Съвета на Европейския съюз са заявили за агенцията, че няма предварителни заключения за Тирана и Скопие. Освен това Франция не се очаква да вземе решение преди Съвета за общи въпроси на 15 октомври, чиито позиции би трябвало да препотвърди Европейският съвет два дни по-късно. В началото на седмицата агенция \"Блумбърг\" съобщи,  че е имала достъп до документ , който потвърждава решението и двете държави да започнат преговори.", "date": "2019.10.03", "title": "Холандия обяви, че е по-притеснена за Албания, отколкото за Северна Македония"}
{"url": "https://www.dnevnik.bg/bulgaria/2019/10/03/3971638_lozan_panov_poiska_dokazatelstva_che_kandidatut_za/", "text": "Председателят на Върховния касационен съд (ВКС) Лозан Панов изпрати писмо до главния прокурор на Сотир Цацаров, в което поставя въпроса за необходимостта от преценка на качеството на изготвените от кандидата за главен прокурор Иван Гешев обвинителни актове, а не само на количествените показатели за неговата дейност, съобщи пресслужбата на ВКС. Копия на писмото са изпратени и до Комисията по атестирането и конкурсите при Прокурорската колегия на Висшия съдебен съвет и ръководителите на Софийската градска прокуратура и Специализираната прокуратура. Гешев е единственият кандидат за поста, който Сотир Цацаров предстои да освободи след като през декември изтече седемгодишния му мандат. Гешев е издигнат от прокурорската колегия на Висшия съдебен съвет, а писма в негова подкрепа изпратиха прокуратури, полицейски структури, ДАНС, УНСС,  група учени  и фигури, свързани с дейността на  бившата Държавна сигурност.  Срещу Гешев обаче имаше и  масови протести  на граждани заради противоконституционния му коментар, че разделението на властите е ненужно. Междувременно активността на Гешев, който в момента заема поста зам.-главен прокурор, нарасна с участието му в шумни дела и пресконференции за тях, кавито бяха показният арест на бившия кмет на софийския район \"Младост\" Десислава Иванчева,  разследването за шпионаж  срещу членове на \"Русофили\",  източването на данни  от Националната агенция за приходите, задържането на  престъпна група , занимавала се с рекет и наркотици. В неговата концепция за управление на прокуратурата е залегнала и вече прилаганата избирателно идея  да се огласяват доказателства  по все още водени разследвания. \"За обективна преценка на професионалните и делови качества на кандидата за длъжността главен прокурор следва да се формират непосредствени впечатления от нивото на правните му познания, умения и лични способности, проявени при изпълнение на функциите му\", пише Лозан Панов до Цацаров. На 24 октомври предстои изслушване на Гешев в съдебния съвет, след което ще се гласува кандидатурата му. \"Тиражираната изключителна оценка на способностите на кандидата неминуемо означава, че прокурорските актове, които е изготвил, отразяват задълбочени и системни познания в областта на наказателното право и процес; способност за идентификация на подлежащите на доказване съществени факти по съответното дело; умение за подбор на релевантните доказателствени материали; умение за правилна квалификация на значимите факти и законосъобразно определяне на приложимия закон; познаване на съдебната практика. Съдържанието на актовете на кандидата е източник и на информация за прецизността на използвания от него правен език, общата езикова култура и умение за ясно изразяване\", напомня председателят на ВКС. Известно е също така, че преценката за професионалната квалификация на магистратите се гради освен на общи количествени, преди всичко на качествените резултати, постигнати в практическата му дейност. Те могат да бъдат преценени и коментирани само при наличието на непосредствени впечатления от конкретната му работа като прокурор, продължава писмото. Затова председателят на ВКС предлага, членовете на съдебният съвет да се запознаят непосредствено с работаа на Гешев по конкретни дела, с изготвените от него обвинителни актове по приключили наказателни производства, за да могат да гласуват информирано. Докладът на Комисията по атестирането и конкурсите (КАК) при Прокурорската колегия на Висшия съдебен съвет по чл. 173, ал. 9 от ЗСВ относно професионалните качества на кандидата (конкретно: р. II) е основан върху документи и статистически данни за неговата дейност като прокурор, като отразява обема на неговата дейност само в количествен аспект. Липсва каквато и да е информация за качествения аспект на извършената от него работа, подчертава Панов. Той цитира стр. 7 от раздел II от доклада, където е обобщено, че за 10-годишен период (от 2006 г. до 19.07.2016 г., вкл. времето, когато е бил прокурор в СРП) кандидатът е внесъл в съда 230 прокурорски акта, като по внесени от него прокурорски актове са осъдени общо 233 лица. \"В тези констатации липсва яснота и конкретика относно точния брой изготвени и внесени в съда обвинителни актове, както и относно броя и крайния резултат на окончателните съдебни актове, поставени по внесени от кандидата обвинителни актове. Тази част на доклада не съдържа нарочен анализ и коментар на конкретни прокурорски актове на кандидата, поради което няма как да се изведат обосновани изводи за качествената страна на дейността му\", подчертава Панов. Резултатите от съдебния контрол по наказателните производства, инициирани по изготвени от него обвинителни актове, правната и фактическа сложност на производствата, биха илюстрирали с висока степен на обективност квалификацията на кандидата, добавя той. Председателят на ВКС смята за необходимо да се уточнят залегналите в доклада статистически данни, като се съобщи информация за точния брой внесени в съда обвинителни актове, изготвени от кандидата, за периода от май 2012 г. до 19.07.2016 г. По това време Гешев е бил прокурор в Софийската градска прокуратура, което предполага, че внесените от него обвинителни актове са по дела с по-висока сложност. За да се убедят всички във високите професионални качества на кандидата, Панов очаква за този период да бъдат предоставени преписи от изготвените от кандидата обвинителни актове по окончателно приключили към настоящия момент наказателни производства, по които са били образувани съдебни производства, ведно с информация за номерата на съответните съдебни дела и крайните резултати от съдебното разглеждане на делата. В писмото до Цацаров председателят на ВКС посочва и други конкретни периоди от професионалната кариера на Гешев, за които иска същата информация - 18.02.2014 г. – юни 2016 г., когато той е разпределен в специализирания отдел на Софийската градска прокуратура и се е занимавал със сложни дела от обществен интерес, както и за времето, когато е бил административен ръководител на Специализираната прокуратура между юли 2016 и юли 2018 г., когато е  разследвал корупцията  по високите етажи на властта. \"Най-достоверна база за изводи относно правната компетентност на кандидата са окончателните резултати от съдебното разглеждане на делата, образувани по внесени от него обвинителни актове, поради което следва да се предостави информация за номерата на съответните съдебни дела и резултатите от инстанционния контрол по окончателно приключилите наказателни производства,\" обобщава председателят на ВКС.", "date": "2019.10.03", "title": "Лозан Панов поиска доказателства, че кандидатът за главен прокурор работи качествено"}
{"url": "https://www.dnevnik.bg/biznes/companii/2019/10/03/3971676_oshte_13_dni_se_priemat_proekti_za_nagradite_na/", "text": "Тринадесет дни остават до крайния срок за подаване на проекти във второто издание на конкурса \"Иновации и добри практики в здравния сектор\", организиран от вестник Капитал и биофармацевтичната компания АбВи. Всички желаещи могат да изпращат попълнена  формата  за участие на e-mail:  desislava.nikolova@capital.bg  не по-късно от 15 октомври 2019 г. Най-добрите проекти ще бъдат отличени по време на Шестата годишна конференция \"Иновации и добри практики в здравния сектор\" на 12 ноември 2019 г. и ще бъдат представени на страниците на в. Капитал. По традиция проектите ще бъдат оценявани от жури от доказани експерти в сферата на здравеопазването, начело с д-р Даниела Дариткова – председател на Комисията по здравеопазване към Народното събрание. Най-високо ще бъдат оценени проектите, които демонстрират внедряването на иновация или добра практика, която до момента не е била реализирана у нас. Кандидатурите трябва да показват ясно какви са ползите за пациентите и как дадената практика е подобрила или спасила техния живот. Най-добрият проект ще бъде награден с 5000 лв., а вторият и третият - съответно с 3000 лв. и 2000 лв. Тази година ще бъдат връчени и специални награди за инициатива на пациентска организация и за дигитална иновация в здравеопазването. Сред миналогодишните победители в конкурса бяха Сдружение \"Образование и здраве\" от Пловдив, с чиято помощ в детската клиника към Университетската болница \"Св. Георги\" в града е създадена среда, в която малките пациенти могат да учат, да творят и да се забавляват, паралелно с процеса на лечение. Награда получи и Фондация Българско рационално общество, в която млади хора се борят срещу псевдонауката. Д-р Нурфет Алиоски и екип от лекари от столичната болница \"Св. Анна\" бяха отличени за прилагане на механична тромбектомия при лечение на исхемичен инсулт. С използването на иновативната терапия са спасени 44 пациенти с тежък инсулт. Д-р Иван Георгиев и екипът на \"Аджибадем Сити Клиник Онкологичен център\" получиха награда за въвеждането на по-ниска доза облъчване и успешно лъчелечение на над 200 пациентки с рак на лявата млечна жлеза. Проф. д-р Иво Петров от \"Аджибадем Сити клиник\" получи голямата награда за лечение на дисекация на аортата без обща анестезия и без престой в реанимация, при което пациентът се възстановява за броени часове и е изписан на следващия ден след интервенцията.", "date": "2019.10.03", "title": "Още 13 дни се приемат проекти за Наградите на Капитал и АбВи за здравни иновации"}
{"url": "https://www.dnevnik.bg/evropa/2019/10/03/3971640_i_frenskiiat_kandidat_za_komisar_moje_da_bude/", "text": "Евродепутатите искат повече и по-добри отговори от Силви Гулар. Французойката, номинирана за еврокомисар по вътрешния пазар, не успя да убеди по време на изслушване в сряда депутатите от ресорните комисии в ЕП, че са били изяснени всички правни и етични съмнения около нея. Тя ще се изправи пред нов кръг от писмени въпроси, а може би и пред второ изслушване, пише \"Политико\". Представители на ключови политически групи се срещнаха, за да обсъдят кандидатурата й след изслушването. Според двама евродепутати, участвали в разговорите, всички групи, с изключение на тази на Гулар, центристката \"Обнови Европа\", са поискали да бъдат изпратени три допълнителни въпроса, фокусирани върху правни и етични опасения. \"Имаше почти единодушие за изготвянето на въпросите\", каза Виржини Жорон, френски крайнодесен евродепутат, според която единствените, гласували против, са били от \"Обнови Европа\". По думите на Жорон проблемите са свързани с прозрачността и интегритета. Полският евродепутат Марек Краснодембски от групата Европейски консерватори и реформисти потвърди, че евродепутатите ще изпратят още писмени въпроси на Гулар. Евентуалното й отхвърляне ще е огромен удар за бъдещия председател на Европейската комисия Урсула фон дер Лайен, след като правната комисия на Европарламента блокира нейните кандидати за еврокомисари от  Унгария  и  Румъния  заради  конфликт на интереси . Според източник от ЕП, цитиран от EurActiv, \"ЕНП и социалдемократите изгубиха своите кандидати. Сега те искат да си отмъстят с кандидат от \"Обнови Европа\". Заради  слабо представяне  полският кандидат за еврокомисар също може да трябва да отговаря на допълнителни запитвания. Провал на Гулар би предизвикал и сериозен смут за френския президент Еманюел Макрон, който е близък до нея и използва политическата си сила, за да гарантира, че тя ще получи голямо и влиятелно портфолио, свързано с надзора на вътрешния пазар на ЕС. Макрон опитва да представи себе си и политическото си семейство \"Обнови Европа\" като водещи обновяването на ЕС и на неговите институции. Гулар бе изслушана от евродепутати от комисиите по промишленост и по вътрешен пазар, отговарящи за въпроси, включени в нейното портфолио. Гулар обеща да \"уважи резултата\" от съдебната проверка във връзка с фиктивни назначения за сътрудници на евродепутати, настоя, че е \"чиста\" и призова евродепутатите да уважат нейната \"презумпция за невинност\". Попитана дали ще подаде оставка от Европейската комисия, ако бъде осъдена, тя отговори: \"Очевидно ще уважа един такъв резултат, но за мен това е хипотетичен въпрос\". Тя все пак каза, че от 90-те години във Франция има практика всеки разследван министър да подаде оставка, но добави, че в евроинституциите подобна практика не съществува. Гулар не успя да убеди евродепутатите по въпросите за разследването и за нейната работа в института Berggruen, докато е била евродепутат. Базираният в Калифорния тинк-танк е плащал на Гулар над 10 хил. евро на месец преди данъци, за да действа като \"специален съветник\". \"Надвиснали са съмнения над кандидатурата на Силви Гулар\", коментира Кристиан Елер, координаторът на Европейската народна партия в комисията по промишленост. По думите му тя не е успяла да отговори на много въпроси около съдебните й проблеми във Франция, но и за ЕС. Служител от групата на социалистите и демократите изказа същото мнение. Преди срещата на групата си Виле Ниинисто, координатор на Зелени/Европейски свободен алианс в промишлената комисия, каза: \"Ще поискаме втори кръг писмени въпроси за нея; основно за изясняване какви конкретни законодателни предложения иска да представи за засилване на кръговата икономика и справяне с последиците от скандала \"Дизелгейт\". Ако комисиите продължават да не са доволни, след като Гулар отговори на новите писмени въпроси, председателят на Европарламента и лидерите на политическите групи там може да организират второ изслушване. Обект на съдебно разследване по случая с фиктивните назначения за сътрудници на евродепутати от партията Демократично движение (Модем), което я принуди да подаде оставка от френското правителство, 54-годишната французойка бе разпитана от полицията същия ден, в който беше представена новата комисия. Разследвана същевременно и от Европейската служба за борба с измамите (ОЛАФ), тя вече прие да възстанови на Европейския парламент сумата от 45 хил. евро заради един от своите сътрудници. Франсоа-Ксавие Белами, френски евродепутат от ЕНП, започна изслушването като попита Гулар дали приема сериозно мандата си. \"Как да разберем, че това, което ви накара да се оттеглите от правителството във Франция, не ви пречи да изпълняване с необходимото спокойствие и независимост работата на комисар?\" Жорон, от крайнодясната партия Национален сбор, я попита за работата в Berggruen: \"Колко французи печелят 13 хил. евро, за да се обаждат по телефона?\" Притисната още повече по тази тема от евродепутатите, Гулар каза, че \"съжалява\" за ситуацията и \"разбира много по-добре\" защо парите \"може да са обезпокоили хората\". \"Признавам, че тези суми са високи\", посочи Гулар, като в същото време защити работата си в института като начин да \"върши неща с хора, които имат влияние и талант\". Политическата й група опита да я зашити след изслушването. \"Тя е правилният човек на правилното място да ръководи ключовото портфолио за вътрешния пазар\", коментира след изслушването Дита Харанзова, зам.-председател на ЕП и координатор на \"Обнови Европа\" за комисията по вътрешен пазар. По същество EurActiv коментира, че изслушването не е било фокусирано толкова много върху същността на портфолиото на кандидата. EUObserver отбелязва, че 11 от 25 евродепутати, задали въпроси, са игнорирали портфолиото й и са я питали за финансовите й въпроси. Но що се отнася до ресора Гулар демонстрира добри познания за задачите си. Отговаряше на въпросите на четири различни езика – умение, с което малко други кандидати могат да се похвалят. Изрази мнение, че европейската индустрия ще трябва да \"премине през дълбока трансформация\", за да се съревновава на световната сцена. По думите й ще трябва да се инвестира в нови технологии, като автономни автомобили и нискоемисионни индустрии. Законите на ЕС за технологичните гиганти като \"Фейсбук\" ще трябва да намерят \"баланс\" между свободата на словото и блокирането на \"хората, (които) подбуждат към омраза онлайн\", допълни тя. Накрая евродепутатите я аплодираха.", "date": "2019.10.03", "title": "Европарламентът не остана доволен от изслушването на френския кандидат за комисар"}
{"url": "https://www.dnevnik.bg/politika/2019/10/03/3971635_izborna_hronika_djambazki_shte_spre_gei_parada_v/", "text": "                         Джамбазки щял да спре гей парада въпреки подкрепата на \"София прайд\" Кандидатът за кмет на София от ВМРО Ангел Джамбазки благодари на \"София прайд\" за  изразената подкрепа от движението  след нападките на лидера на \"Атака\" Волен Сидеров към него в предаването \"Референдум\" по БНТ тази седмица. Сидеров, който също се кандидатира за изборите в столицата, обяви, че  евродепутатът е гей и трябва да оглави гей парада , който редовно се провежда в София. От \"София прайд\" отбелязаха, че ако Джамбазки преосмисли политическите си ценности, биха го вкарали в организационния комитет на прайда. \"Аз съм просто бял, хетеросексуален мъж, данъкоплатец, на изборна позиция, затова отказвам любезно отправената покана. Но да сме наясно - ако и докато съм кмет, никакви \"паради\" няма да се провеждат по софийските улици. Парадът отпада, отсега да се разберем\", написа в профила си във \"Фейсбук\" Джамбазки.", "date": "2019.10.03", "title": "Изборна хроника: Джамбазки щял да спре гей парада въпреки подкрепата на \"София прайд\""}
{"url": "https://www.dnevnik.bg/sviat/2019/10/03/3971688_turciia_otchete_riazuk_spad_na_inflaciiata_prez/", "text": "Годишната инфлация в Турция през септември е била 9.26 процента на фона на 15.01 процента предходния месец, предадоха ДПА и Анадолската агенция, като цитират данни на Турския статистически институт, публикувани днес. Инфлацията е спаднала до едноцифрена стойност за първи път от над две години. Според данните инфлацията през септември е отбелязала спад от 5.75 процента спрямо предишния месец. Инфлацията отбеляза най-високото си равнище от 15 години насам тази пролет, когато достигна 25.2 процента заради отслабването на лирата. Оттогава насам лирата се стабилизира. В понеделник министърът на финансите и държавната хазна Берат Албайрак заяви, че се очаква инфлацията да спадне до 12 на сто до края на тази година. /БТА", "date": "2019.10.03", "title": "Турция отчете рязък спад на инфлацията през септември"}
{"url": "https://www.dnevnik.bg/sport/2019/10/03/3971650_atanas_skatov_e_izkachil_deseti_osemhiliadnik/", "text": "Българинът Атанас Скатов е изкачил десети осемхилядник, обявиха от екипа му. В 11.56 ч. българско време той е стъпил на седмия по височина връх на планетата Дхаулагири (8167 м). Това е четвъртият осемхилядник за Скатов тази година след  изкачването на Канчендзьонга (8586 м) на 15 май ,  Гашербрум I (8080 м) на 12 юли  и  Гашербрум II (8035 м) на 18 юли . Скатов се движеше заедно с още няколко алпинисти, сред които и Сержи Мигноте. Испанецът обяви, че е постигнал целта си, като преди това с няколко съобщения посочи, че по пътя е имало много трудности и изпитания. Италианският журналист Алесандро Филипини цитира изпълнителния директор на компанията \"Севън съмит трекс\" (Seven Summit Treks) Таши Лакпа Шерпа, според когото Скатов е придружен до върха от шерпа Сану. С това Сану вече е изкачил всички 14 осемхилядника и става третият шерпа с това постижение, посочва Филипини. \"Към атака на върха са се отправили в началото около 40 алпиниста от различни експедиции, но до върха са достигнали около десет човека днес. Екоекспедиция \"Дхаулагири 2019\" тази година беше съпроводена с много динамични промени на климатичните условия - обилни дъждове, ежедневни снеговалежи, вятър и слънце. Това доста затрудни аклиматизацията на Скатов, който успя да направи само една ротация по височинните лагери и атакува върха веднага след това, за да се възползва от последните хубави дни преди предстоящите ветрове\", посочват от екипа му във \"Фейсбук\". Преди две години точно с изкачване на Дхаулагири Боян Петров стана първият българин, изкачил десет осемхилядника, като го направи без да използва кислород. Скатов е бил два пъти на Еверест (8848 м). На 13 май 2018 г.  той стъпи на - Чо Ойю (8188 м) , като това беше и първото му самостоятелно изкачване без използване на допълнителен кислород.", "date": "2019.10.03", "title": "Атанас Скатов е изкачил десети осемхилядник"}
{"url": "https://www.dnevnik.bg/istorii_na_denia/2019/10/03/3971263_chetat_li_tiineidjurite/", "text": "                         Голямата ми дъщеря преди години четеше много – искаше да ми се хареса и нейната \"другост\" минаваше тъкмо през четенето. След това обаче навлезе в различен период, защото реши тотално да се интегрира в училището. И от тотална изолация благодарение на четенето, а и на това, че вкъщи и с приятелите си общуваме основно през книги, тя премина към обратното, бунтувайки се, търсейки самостоятелност Премина, но не съвсем. Има много точен вкус. И е безстрашна спрямо литературната конюнктура. В нашия случай четенето по време на тийнейджърството се запази, слава Богу. В момента синът ми чете много, повече от мен даже. Но всяко дете е различно. Дъщеря ми пък в знак на бунт и за да се разграничи от брат си, не желае да чете и го демонстрира, казва – аз не чета книги, точка! Което ми действа като нож в сърцето Нашият тийнейджър прихвана тенденцията сред връстниците му – срамно е да си четеш книгите, ако го правиш, значи си загубеняк! Това се отнася основно за задължителната литература, изключение има при някои в момента модерни романи. Ако се случи децата да четат апокрифно и да си споделят за някои заглавия, после си забраняват да го разпространяват. При нас тази тенденция поотмина, но може би е до училище и културата в него. И ние минахме през период да се подиграваме на четящите. Но не е работа на целия учителски екип да изнесе, че четенето не е модерно. Аз отдавна разбрах, че за да четат децата, те трябва да направят своя избор сами. Забранила съм си да им препоръчвам каквото и да е. Но ние не трябва да ги натискаме за нищо генерално. Ако се налага да го направим, що се отнася до книги, то има и техни кратки версии. Съжалявам, но \"Под игото\" не може да бъде любима книга на българския народ и четенето й е насилие над децата! Никога няма да забравя лятото преди няколко години – играем на двора, а моят племенник седи под черешата, чете и плаче. Отидох при него и го попитах – защо плачеш, а той ми отговори – не искам да чета тази книга... : Ще кажа пълни баналности. За мен най-големият проблем е, че интерпретацията на каноничните текстове предшества самите текстове и литературата се изучава като национална история. В момента, в който аз обясних на клетата си дъщеря, че \"Под игото\" е дълбоко критичен текст и че критиката на Иван Вазов е към състоянието на интелигенцията, тя се отпуши. Защото точно принудата да четеш през патоса е гигантска. А цялото ни общество е затънало до ушите в иронията. Никакъв баланс. А на върха на проблема е това, че литературното образование у нас е просто битка коя гимназия ще бъде първа на матурите. Аз съм категоричен противник на оценяващата система от 2 до 6. За мен е много по-важно да напишеш по една коментарна страница за работата на всеки ученик и отбележиш откъде е почнал, докъде е стигнал, кои са по-силните и по-слабите му страни. Иначе цялата тази история с оценките води до никому ненужен перфекционизъм – аз или ще бъда добър във всичко, или, след като не мога да бъда съвършен, ще се откажа още в самото начало на състезанието. Тази система е абсурдна. Има разлика от шестица до шестица, всеки случай е абсолютно различен. Училището непрестанно пренася проблеми в нашите собствени домове – от една страна, аз съм абсолютно несъгласен с ред порядки в училище, от друга страна, знам, че за да прокопса детето ми, то трябва да спазва тези порядки. А то ми казва: Защо да съм отличничка, след като еди-кой си отличник е тотален хомофоб, расист, пада си по Хитлер и Сталин и пр.      Според мен има фактори децата ни да не четат по начина, по който ние в тяхната възраст – на практика тогава разполагахме с твърде оскъдна информация за света и книгите бяха един от малко начини да си я набавим. Тийнейджърите сега са заобградени от всякакви начини да се сдобият с такава – интернет, телевизия, социални мрежи Иначе моят начин е да разказвам по интересен начин за книги, за които знам, че могат да резонират с техния характер и с онова, което ги интересува, и така по естествен начин да инициирам някакъв интерес към четенето. Успехът е променлив. По-малкият ми син мисля, че успявам да го запаля. Така че това поколение не чете толкова много, но е ясно защо е така – според мен количеството информация, което те получават, я вземат от различни източници. И като форма на заместител на културата, което носят книгите, се опитвам да използвам филмите. Добри класически филми, които им препоръчвам или най-често гледаме и обсъждаме заедно и които те много по-охотно възприемат. Аз също разбрах как може да им се въздейства с тактика. Преди четях много нощно време, но когато го осъзнах, го промених – дадох си сметка, че освен че е важно да ме виждат да чета, аз им въздействам и когато суперсилно реагирам на дадена книга. Спомням си, че така изчетох за един ден \"Има ли крокодили в морето\", плаках много и на следващия ден синът ми хвана книгата и я изчете. Дадох си сметка, че е хубаво и да обсъждаме и да разказваме какво се случва в книгите. При нас това проработи като модел. Аз мисля, че не става въпрос само за четенето. Това принципно е моделът. Докато ние не говорим с тийнейджърите за нашите проблеми и това, което се случва с нас, не може да очакваме, че те ще искат да го правят. Повечето родителите очакват, че детето само ще дойде и ще им разкаже. Преди няколко години попаднах на едно щатско изследване за факторите, които оказват най-много влияе върху възпитанието на децата, и най-големият процент се оказа личният пример. След това идваха гените, влиянието от училище, средата и т.н Да, прибира се бащата от работа, сяда на компютърната игра и започва да стреля А децата трябва да пишат задачи по математика – няма как да стане. веждаме повечето от този разговор до проблеми в пределите на семейството. Но ние сме свързани с различни училища, квартали, институции С градска среда. В момента, в който държавата демонстрира, че литературата или културата изобщо не са важни, или лицемерничи по въпроса, това несъмнено ще покаже на тези 12 – 19-годишни момчета и момичета, че има други начини за успех. Крайната икономизация на обществото като цяло доведе до проблемите, които ние обсъждаме сега като проблеми в рамките на средностатистическото семейство. Донякъде съм съгласна, но не напълно, защото смятам, че текущо, в последните няколко години, четенето и ходенето на театър в големите градове са все повече социално приети. Родителите купуват хубави книжки на децата си от най-ранна възраст, има издателства, които издават бутикови заглавия – макар и скъпи, те са красиви и чрез тях нивото се вдига. Има раздвижване и аз много вярвам в това. : Четенето е и лайфстайл. Сигнал, че принадлежиш към по-особена среда, и тук гигантският проблем \"чете ли се/не се ли чете\" ражда два нови (и по-значими по моему) проблема – първо, какво точно се чете, и, второ, дали това, което се чете, се осмисля по някакъв начин, или остава на нивото на модата. Четенето е свързано и със способността за концентрация – доколко могат дълго време да се концентрират в нещо нашите деца.", "date": "2019.10.03", "title": "Четат ли тийнейджърите"}
{"url": "https://www.dnevnik.bg/evropa/2019/10/03/3971699_kandidatut_za_komisar_po_ikonomikata_ne_izkljuchva/", "text": "Номинираният за еврокомисар по икономиката Паоло Джентилони заяви днес, че ще се стреми да противодейства на забавянето на икономиката в ЕС, което според него може да е по-дълго от очакваното в момента, с адекватни фискални мерки, предаде \"Ройтерс\".  На изслушване пред евродепутати Джентилони отново изрази намерението си да използва полето на действие, оставено от фискалните правила на ЕС, за да позволи на правителствата да инвестират с цел по-добър растеж. Той посочи също така, че ще работи за намаляване на държавните дългове.  Новата Европейска комисия ще вземе решение по препоръчваната фискална политика в еврозоната, след като оповести новите си икономически прогнози на 7 ноември, каза Джентилони.  Блокът в момента има като цяло балансирана фискална позиция въпреки натиска на някои страни за планове, насочени по-силно към стимулиране на растежа с цел да бъдат преодолени рисковете от рецесия.  Препоръките на Еврокомисията ще зависят от това колко сериозно и продължително е забавянето на икономиката, което се очаква да очертаят есенните прогнози, отбеляза Джентилони, предупреждавайки, че то може да продължи повече от шест месеца или година, каквито са настоящите прогнози.  Той призова също така за преразглеждане на европейските бюджетни правила с цел опростяването им, както и за амбициозен план за финансиране на европейската презастрахователна схема за обезщетения при безработица.  ЕС в момента обсъжда дали да финансира тази схема с кредити или с по-щедри плащания за страните с високи нива на безработица. Според Джентилони минимални ставки на корпоративните данъци са един от възможните инструменти за справяне с агресивната данъчна конкуренция сред държавите членки на ЕС. Каза, че ще продължи битката на Еврокомисията срещу укриването на данъци и за честно облагане на фирмите в блока. Повтори, че ЕС трябва да продължи сам с общоевропейския данък за технологичните корпорации, ако през 2020 г. не се постигне сделка за това на световно ниво. Заяви, че е уверен, макар и не изцяло оптимист, за постигането на международно споразумение до определения краен срок. В случай че няма консенсус, по думите му Еврокомисията ще започне работа по предложение за европейски цифров данък от третото тримесечие на 2020 г. Допълни, че ЕС трябва да отнеме от правителствата на ЕС правото на вето по данъчни въпроси, което миналата година попречи на въвеждането на данъка в блока.", "date": "2019.10.03", "title": "Кандидатът за комисар по икономиката не изключва по-дълго от очакваното забавяне"}
{"url": "https://www.dnevnik.bg/evropa/2019/10/03/3971749_sudut_na_es_podkrepi_polskite_potrebiteli_za_kreditite/", "text": "Съдът на ЕС днес се произнесе в подкрепа на полските потребители, изтеглили ипотечни заеми в швейцарски франкове, като им позволи да поискат от съдилищата в Полша кредитите им да бъдат обърнати в местната валута (злота - бел. ред.), предаде \"Ройтерс\". \"При договорите за заеми, сключени в Полша и индексирани в чуждестранна валута, нелоялните условия, свързани с разликата във валутните курсове, не могат да бъдат заменени от общите разпоредби на полското гражданско законодателство\", отбелязва съдът на ЕС. \"Ако след премахване на нелоялните условия, е възможно характерът на основния предмет на тези договори да се промени, така че те повече да не бъдат индексирани в чуждестранна валута, оставайки в същото време предмет на лихвен процент, базиран на този валутен курс, то законодателството на ЕС не изключва анулиране на тези договори\", допълва съдът. Привлечени от по-ниските лихви, около 700 хил. поляци, които изтеглиха ипотечни кредити в чуждестранни валути, основно швейцарски франкове, сега плащат доста по-големи вноски, отколкото очакваха, след като франкът поскъпна рязко спрямо злотата, припомня \"Ройтерс\".  Сред банките с най-голямо портфолио от ипотеки в чуждестранна валута са подразделения на \"Сантандер\" (Santander), Би Си Пи (BCP), \"Бе Ен Пе Париба\" (BNP Paribas) и Комерцбанк (Commerzbank), както и най-голямата полска банка Пе Ка О Бе Пе (PKO BP) и \"Гетин ноубъл банк\" (Getin Noble Bank). /БТА", "date": "2019.10.03", "title": "Съдът на ЕС подкрепи полските потребители за кредитите във франкове"}
{"url": "https://www.dnevnik.bg/sviat/2019/10/03/3957425_kude_da_otidem_sled_brekzit_pitat_magi_filipova_ana/", "text": "Като нея са смятали хиляди граждани на страни от ЕС, за които Великобритания е дом от десетилетия. Само че вътрешното министерство не е съгласно с Амато и миналата година ѝ отказва този статут, защото не разполагала с достатъчно документи за него. \"В собствената си страна си, тук е демокрация и като гръм от ясно небе ти казват, че този път никой не знае какво ще се случи с теб\", коментира съсипаната италианка пред \"Ройтерс\". \"Къде да отида? Наистина е много, много плашещо\", допълва тя.      \"Дейли мирър\" разказва  за подобен случай на българката Маги Филипова-Ривърс, която от 19 години живее в страната, следвала е в университета на Нюкясъл, омъжена е за британец и двете им деца са родени тук. Тя също е получила отказ да получи статут на постоянно пребиваваща. Филипова-Ривърс обяснява, че отговорът на властите бил, че не е предоставила документи от последните 5 години, обосноваващи защо би трябвало да продължи да живее във Великобритания след Брекзит. Тя живее в радчето Горинг на Темза и през май е избрана за общински съветник от либерал-демократическата партия в Южен Оксфордшир, а сега се ядосва защо към гражданите на ЕС се отнасят по този начин. Всички трябва да кандидатстват по специална схема, за да получат право да останат във Великобритания след 30 юни 2021 г. Засега Филипова-Ривърс има статут на продължително пребиваващ, но не и на постоянно пребиваващ, с който ще има повече права. Тя се надява, че в крайна сметка проблемът ѝ ще бъде уреден, но е притеснена за това какво ще праявят хиляди като нея. \"Голяма е опасността за тези, които не работят или които са учили и следвали продължително време. Мнозина от нас са дошли тук като студенти.\" \"Дейли Мирър\" припомня, че вътрешното министерство иска от кандидатите документи за предишната им работа и който временно не работи изглежда е в неизгодна позиция. Българката допълва, че неприятности може да очакват и жените, излезли в майчинство. \"Право на уседналост може да се получи лесно, ако си пристигнал преди 5 години, имал си работа и работодателят ти е плащал осигуровки и данъци. Но мнозина не са в такава позиция. Мнозина са без трудови договори, в строителния сектор или да заработват по нещо от време навреме.\" Маги Филипова-Ривърс се опасява, че след Брекзит, ако нямат статут на уседналост, много от гражданите на ЕС ще се сблъскват с трудности във всекидневието - намиране на работа, откриване на банкова сметка или наемане на жилище.      Новият министър на вътрешните работи Прити Пател, известна с неприязънта си към имиграцията заради отворената граница за граждани от ЕС, заяви, че свободното им движение ще спре на 31 октомври - денят на Брекзит. Но после несигурността за тази дата и критики от Европа я накараха да оттегли думите си и да обяви, че влезлите от ЕС ще получат 3 години право да останат. Само че специалисти от самата британска система за работа с мигранти предупредиха, че срокът изглежда нереалистично кратък. Сегашната схема за предоставяне на статут за пребиваване заработи през март и към 31 юли бяха кандидатствали 1 040 600 граждани на ЕС (от общо поне 3.5 млн.). Към този момент почти 952 000 молби бяха обработени, като над половината са получили право на установяване, но цели 42% са с временен статут при очаквани след тестовете на системата около 32-34%. Защитници правата на мигрантите запитаха дали системата не е изградена така, че в по-сложни случаи да дава временен статут, за да не издава откази в политически деликатен момент. За някои това вече звучи като дискриминация, кара ги да бъдат много по-предпазливи, докато са в страната, принуждава ги да се въздържат от пътуване до родината, защото не са сигурни дали няма да ги спрат при завръщане на британската граница... Освен това отлагането на решението за статута на стотизи хиляди хора е бомба с часовников механизъм. Получилите право на временна уседналост ще трябва да кандидатстват отново за постоянно пребиваване след като съберат 5 години престой, т.е. не по-късно от 2024 г. Но това означава, че за да покажат 5 години трайно пребиваване на британска територия ще се чувстват с ограничена свобода да пътуват до родната си страна. В края на август агенцията, следяща за рекламните послания в страната, спря радио съобщения на вътрешното министерство заради подвеждаща информация. Излъчването им започна на 13 април с твърдение, че за онлайн кандидатстване в схемата за пребиваване е нужно да се посочат само паспорт или лична карта. В действителност кандидатите трябва в 27% от случаите да посочат още адресите, на които са живели през последните 5 години. От някои от кандидатите се изисква и документално доказателство за семейни отношения. За живеещи в страната от години, но отглеждащи децата си вкъщи или грижещи се за роднини, например, положението става сложно. \"Гардиън\" разказва за полякиня, която е в страната от 2002 г., но заради недостатъчно добро владеене на английски допуснала грешка при попълването на онлайн формуляра и потвърдила, че живее тук от по-малко от 5 години. \"Чак после осъзнах грешката, но нямаше как да се върна и да я поправя.\" Политици, активисти и медии предупреждават да не се повтори т.нар. скандал Уиндръш, в който на хиляди британски граждани от района на Карибско море бе отказано право да останат в страната, макар от десетилетия да живеят в нея. Някои от тях изгубиха работата си, други дори бяха незаконно депортирани.      Ако българите са се установили във Великобритания преди датата на Брекзит, следва да бъдат спокойни, тъй като техните права ще бъдат гарантирани по т.нар. \"схема за уседналост\",  каза пред БНР  в края на август Васил Асенов - ръководител на службата по трудови и социални въпроси в посолството на България в Лондон. Той напомни, че е важно те да кандидатстват по тази схема до края на декември 2020-а г., единствено изключение правят българите, получили британски паспорти. Дори и да не са кандидатствали към датата на Брекзит, техните права остават непроменени, твърди Асенов. \"Те продължават да живеят и работят във Великобритания, имат право на достъп до социално-осигурителната система на страната и до системата на здравеопазване. Трябва да кандидатстват за статут на уседналост до 31-ви декември 2020-а година... Правата им ще бъдат гарантирани както при сделка, така и при липса на сделка за Брекзит.\" Близките на семействата с този статут ще могат да се присъединят, ако искат, до 29-и март 2022-ра година. В страната официално живеят около 120 хиляди български граждани, без децата и сезонните работници. Преди месец над 54% от тях вече бяха кандидатствали за уседналост, сочат данни от библиотеката към Камарата на общините на британския парламент. Това нарежда България на първо място като съотношение между броя на кандидатствалите за статут спрямо общия брой български граждани във Великобритания. Но Асенов не цитира колко са получили статут на уседналост и какъв точно. Проблемите застигнаха и известния френски майстор готвач Ришар Бертине, който живее и работи във Великобритания от 1988 г. насам. Той има популярна школа в Бат, издал е отличени с награди кулинарни книги, участвал е в телевизионни предавания и с изненада разбрал, че му е предоставен статут на временно установил се до 2024 г., след коет отрябва отново да кандидатства. От вътрешното министерство му отговорили, че е кандидатствал за грешния статут, а той настоява, че е 99% сигурен, че това не е вярно. \"И се опасявам, че има много хора в такава ситуация\", допълва французинът, който е женен за британка и имат 3 деца. \"Ще има много сълзи за много хора.\" Неговият колега Дамян Вавржиняк, който два пъти е готвил за кралското семейство и беше старши шеф за лондонската олимпиада през 2012 г. , е получил същия статут. Той кандидатствал с четирима приятели, пристигнали през 2004-2005 г. и само двама получили постоянен статут. Вавржиняк разказва, че са го направили от мобилен телефон и може нещо да не е наред с приложението, да са натиснали неправилен бутон или нещо да е скрито в надписите със ситни букви. \"Мислех си, че ще е лесно, но изглежда вътрешното министерство не са съвсем готови за толкова голяма операция.\" Вирендра Шарма, депутат от опозиционната Лейбъристка партия и привърженик на отаването в ЕС, казва за \"Ройтерс\", че случаят на италиантака Анна Амато е сигнал за неподготвеността на правителството за толкова драстична промяна на имиграционната система.      Амато започнала да работи по уреждане на статута си през 2017 г. и около 3 месеца събирала документи за постоянна уседналост. Това са банкови извлечения, данъчни декларации, личен номер за социалните осигуровки. Сега тя изчислява, че за почти 40 години работа в страната - включително като управител на пицария за доставка по домовете, личен асистент и др. - вероятно е платила половин милион паунда данъци. В едно от съобщенията в кореспонденцията с властите служител ѝ обяснява, че не покрива изискванията за постоянна уседналост, защото не е доказала, че \"е работила, била е самонаета, студентка, търсеща работа или самоиздържаща се\". Мога да кандидатствам за британско поданство, казва Амато, но е ми е обидно след половин век живот тук да минавам на тестове по английски език и история и да плащам 1000 паунда. \"Това е просто унизително. Всички полагаме някакви усилия да имаме връзка с някое място или хора и изведнъж ти изтръгват всичко това. То те дестабилизира, тревожи, стресира, засяга всеки аспект от живота ти. Толкова е разочароващо. Защо трябва да кандидатствам за право да се установя в собствената си страна?\"", "date": "2019.10.03", "title": "Къде да идем след Брекзит, питат Маги Филипова, Ана Амато и милиони граждани на ЕС"}
{"url": "https://www.dnevnik.bg/sport/2019/10/03/3971514_ludogorec_izliza_da_produlji_zapochnatoto_v_liga_evropa/", "text": "С гостуване на \"Ференцварош\" в Унгария продължава пътят на \"Лудгорец\" в Лига Европа. Българският шампион започна ударно в групите на турнира, като  победи с 5:1 ЦСКА (Москва)  в Разград и сега ще опита да продължи в положителен тон. \"Лудогорец\" вече игра с \"Ференцварош\" през този сезон, като загуби два пъти от унгарския първенец в квалификациите на Шампионската лига. Според треньора  Станислав Генчев  обаче неговите футболисти \"няма да търсят реванш, а израстване\". \"Амбициите на отбора винаги са големи. Надявам се да победим и да продължим развитието си във възходяща линия. Няма да търсим реванш, а по-скоро добра игра и ще опитаме да покажем истинските си възможности. Сега мачовете са доста по-различни, тъй като са от груповата фаза за точки\", каза Генчев. Двубоят е тази вечер от 19.55 часа. ще бъде предаван по БНТ1. Тимът от Разград е в серия от 18 мача без загуба във всички турнири. Последното поражение дойде именно срещу \"Ференцварош\" на 17 юли. Българският шампион има и шест поредни победи, в които вкара 15 гола и получи само два. \"Лудогорец\" има и добри показатели като гост в Лига Европа, като е загубил само веднъж в последните си осем визити в турнира. Съперникът \"Ференцварош\" също е в добра форма и е без загуба в седем мача. От началото на сезона унгарският шампион загуби само веднъж на своя стадион и това стана в среща от квалификациите на Шампионската лига. В другия мач от групата ЦСКА (Москва) приема \"Еспаньол\".", "date": "2019.10.03", "title": "\"Лудогорец\" излиза да продължи започнатото в Лига Европа"}
{"url": "https://www.dnevnik.bg/sport/2019/10/03/3971482_ivet_lalova_znaeh_che_tova_moje_bi_e_shansut_mi_za/", "text": "Спринтьорката Ивет Лалова съжалява, че е изпуснала възможност за медал от световното първенство по лека атлетика. Българката  завърши седма във финала на 200 м в Доха . \"Малко не достигна за медал, но всъщност е много. Малко е, защото се борим за стотни, за сантиметри. Искаше ми се повече. Знаех, че след Дина (шампионката Дина Ашър Смит) нататък медалите са свободни и знаех, че това може би е шансът ми\", каза Лалова, цитирана от bgathletic.com. \"Седмо място в света – да, не е малко, разбира се. Но този медал, който отиде в швейцарката, спокойно можех да го взема аз. Но ако си бях направила нещата, разбира се. Тук се взимат медалите, от този, който си направи бягането\". Лалова добави, че е щастлива от участието си във финала, но ѝ е тъжно заради неуспешния опит да спечели медал.", "date": "2019.10.03", "title": "Ивет Лалова: Знаех, че това може би е шансът ми за медал"}
{"url": "https://www.dnevnik.bg/kultura/2019/10/03/3971259_godinata_na_raiko_aleksiev_-_neudobniia_za_vsiaka/", "text": "След дългата тишина всеки гръм отеква още по-силно. Такъв е случаят и с Райко Алексиев, който си тръгва от този свят преди 75 г., убит от комунистическия режим, след като попада в списъка с \"вреговете на народа\". До момента тази година донесе две големия събития, сързани с карикатуриста. През лятото  ретроспективната изложба на Райко Алексиев в Столичната градска художествена галерия  хвърли един цялостен поглед към неговото творчество. Преди нея художникът отсъства от галериите в продължение на цели 26 години. След това дойде преиздаването на книгата \"Хумористична история на българите\" от сдружение \"Българска история\". По този начин Райко Алексиев беше показан и като писател - друго негово амплоа, с което той не е толкова известен, но в което е не по-малко неумолим и безкомпромисен като един истински сатирик. А ако все още съществува колебание, че 2019 г. може съвсем спокойно да бъде определена като годината на Райко Алексиев, сега идва и третото голямо събитие, свързано с неговото име.      Това е първата книга с негови карикатури, която някога е излизала на българския пазар. Тя се появи преди броени дни и носи заглавието \"Райко Алексиев. 150 карикатури с коментари\". Изданието отново е дело на сдружение \"Българска история\", започнало като начинание на няколко ученици, които изнасят безплатни лекции по училища в цялата страна, а от две години развива и амбициозна издателска дейност. Албумът с карикатури е логичното продължение на издаването на \"Хумористична история на българите\", която първо излиза на страниците на хумористичния вестник \"Щурец\", а след това е публикувана за пръв и единствен път като книжно издание през далечната 1937 г. \"Пазарният успех на тази книга, както и колективното ни възхищение към личността на Райко Алексиев ни накараха да продължим с популяризирането на творчеството му\", разказва пред \"Дневник\"   Марио Мишев -  един от създателите на \"Българска история\" . От екипа на сдружението решават, че след ретроспективната изложба е настъпил моментът и за публикуване на албум с карикатури на художника.  Изданието представя негови работи от специализирани хумористични издания, коментиращи значими събития от първата половина на XX век. Сред тях попадат \"Българан\", \"Барабан\", \"Людокос\", \"Смях\", както и създаденият от самия карикатурист през 1932 г. вестник \"Щурец\", който се превръща и в негова визитна картичка. \"В книгата са поместени и исторически коментари. Тяхната цел е да покажат контекста, в който се е появила съответната карикатура, тъй като без да знаем кой или какво е изобразено на нея, тя си остава просто една рисунка\", уточнява Мишев.  Материалът, от който е съставен албумът, преминава и през дигитална обработка, тъй като в някои случаи качеството на оригиналните екземпляри на вестниците не е задоволително. Мишев обаче уверява, че намесата е минимална и никой не би си позволил да \"рисува\" върху Райко Алексиев. Той определя художника като ренесансова личност, защото се е занимавал с живопис, илюстрация, публицистика и дори кино. Друг впечатляващ детайл е издателската му дейност - въпреки че вестник \"Щурец\" е почти изцяло негово дело, вестникът е бил сред най-влиятелните медии в България и тиражът му е достигал до 50 хил. екземпляра.       Райко Алексиев, познат и с псевдонима си Фра Дяволо, се ражда през 1883 г. в Пазарджик и учи литература в Софийския университет и изобразително изкуство в Рисувалното училище ( - днешната Художествена академия). Дългата му професионална кариера в медиите започва, когато е едва на 18 години и става сътрудник на хумористичното списание \"Барабан\". Следващата година вече е редактор и основен карикатурист в хумористичното списание \"Людокос\". С течение на годините се превръща в един от водещите карикатуристи в България и е неколкократен председател на Съюза на дружествата на художниците в България. През 1939 г. се жени за младата актриса Весела Грънчарова. А последният брой на вестник \"Щурец\" излиза на 8 септември 1944 г.  Преди деветосептемврийския преврат неговите близки нееднократно го предупреждават да напусне страната. Райко Алексиев обаче е категоричен: \"Аз нямам пари в чужбина. Плащал съм редовно данъците си. На всекиго съм услужвал и съм давал с двете ръце. На никого не съм взел нищо и не съм напакостил. Аз не съм плъх, та да напускам кораба, когато той потъва\". Непосредствено след преврата Райко Алексиев се връща в София от Чамкория (днес Боровец -  ) и е арестуван като \"враг на народа\" заради сатиричните си карикатури. Малтретиран е в продължение на повече от месец и докаран до неузнаваемост и пребит до смърт, умира на 18 ноември 1944 г. в болницата на Червения кръст. \"Непосредствено преди смъртта на баща ми се срещнахме с един човек, пуснат оттам, който е бил с него в една килия и ни разказа, че от всички затворени в килията Райко Алексиев е бил най-много малтретиран\", обяснява синът му Веселин Алексиев пред Алберт Бенбасат в статия, публикувана първо в списание \"Пламък\", а след това  в портал \"Култура\" .  \"Когато го питали: \"Райко, защо толкова те бият\", той отговарял: \"Бият ме невзрачни художничета и писатели, които ме питат: \"Ти, мръсно куче, защо не поместваше нещата, които ти пращахме?\" А аз им отговарям: \"И сега да е, като са невзрачни, не мога да ги поместя и да си кепазя вестника\", добавя синът на карикатуриста. По време на комунистическия режим творбите на Райко Алексиев са забранени. Реабилитиран е чак след 1990 г.", "date": "2019.10.03", "title": "Годината на Райко Алексиев - неудобния за всяка власт карикатурист"}
{"url": "https://www.dnevnik.bg/evropa/2019/10/03/3971518_sasht_shte_nalojat_mita_na_evropeiski_stoki_na_18/", "text": "Съединените щати ще наложат мита на редица стоки от Европейския съюз на 18 октомври, обяви представител на администрацията на президента Доналд Тръмп, цитиран от световните агенции, цитирани от БТА. Това стана, след като по-рано вчера Световната търговска организация (СТО) разреши на САЩ да наложат наказателни мита върху стоки от ЕС за 7.5 милиарда долара заради незаконно отпуснати субсидии на \"Еърбъс\" (Airbus). Решението е пореден етап от стария конфликт между европейския самолетостроител и американския му конкурент \"Боинг\" (Boeing). Цитираният служител на офиса на американския търговски представител уточни, че Съединените щати ще наложат мита от 10 процента за самолетите и от 25 процента за редица други стоки от Европейския съюз. Самолетните части обаче ще бъдат изключени от наказателните мерки, за да не пострада заводът на \"Еърбъс\" в американския щат Алабама и да не бъде оскъпено производството на \"Боинг\", което включва европейски компоненти.  Администрацията на Тръмп публикува списък с европейски стоки, които може да бъдат взети на прицел. Сред тях са вината, сиренето, маслините и уискито. САЩ няма да наложат мита от 100 процента върху стоки, въпреки че решението на СТО им го позволява, за да оставят отворена вратата за намиране на решение, отбеляза служителят на офиса на американския търговски представител. Президентът Тръмп нарече решението на Световната търговска организация \"голяма победа за Съединените щати\". Той си приписа заслугата за решението, въпреки че делото е заведено преди около 15 години, отбелязва ДПА.  \"Всички тези страни ограбваха Съединените щати много години\", каза американският президент на съвместна пресконференция в Белия дом с финландския си колега Саули Нинистьо. Тръмп обаче не уточни какви мита ще наложи неговата администрация. Финландският президент отказа да коментира директно темата. Нинистьо обаче нарече решението на СТО \"доста тежко за Европа\". Би Би Си отбелязва, че сега се чака решение на СТО какви мита може да наложи ЕС на САЩ заради държавната помощ за \"Боинг\". Това решение се очаква следващата година.", "date": "2019.10.03", "title": "САЩ ще наложат мита на европейски стоки на 18 октомври"}
{"url": "https://www.dnevnik.bg/citat_na_deniia/2019/10/03/3971521_citat_na_denia_hubavo_e_kogato_ima_i_mrusna_kampaniia/", "text": "Хубаво e, когато има и мръсна кампания, защото това действа пречистващо.\" Това заяви собственикът на социологическата агенция \"Медиана\" Кольо Колев пред БНТ. По думите му големите партии са в лоша кондиция, до голяма степен са загубили доверието на избирателите – явление, което се наблюдава и в Европа, и формулата \"който и да сложим, ще спечели\" вече не работи. Той добави, че нито един от сочените за основни претенденти – Йорданка Фандъкова и Мая Манолова, не може да спечели в София само с подкрепата на ГЕРБ и БСП и въпросът ще се реши от непартийните избиратели. \"Без съмнение, ако ГЕРБ загуби София, това ще бъде тежък имиджов удар, но това далеч не означава край на управлението на ГЕРБ\", смята той, \"При БСП положението е същото – там залогът е много голям - при загуба на изборите Корнелия Нинова ще има големи проблеми в собствената си партия.\" \"Няма да има предсрочни избори до края на годината, но догодина е възможно да има\", прогнозира Кольо Колев. Друго мнение изрази социологът от \"Тренд\" Евелина Славкова. \"Не смятам, че ще има предсрочни избори в рамките на кабинета \"Борисов 3\". Видно е, че Борисов прави всичко възможно да изкара пълен мандат\", смята тя. \"Всяка загуба, особено в по-големите градове, на ГЕРБ ще бъде прочетена от БСП като ерозия на ГЕРБ. От друга гледна точка пък БСП са в ситуация, в която тръгват с изключително нисък старт – те нямат нито един кмет на областен град, т.е. за тях всяка една печалба отгоре на това, ще бъде прочетена като победа\", коментира Славкова.", "date": "2019.10.03", "title": "Цитат на деня: Хубаво е, когато има и мръсна кампания"}
{"url": "https://www.dnevnik.bg/hrana_i_napitki/2019/10/03/3970486_koi_e_pavel_pavlov/", "text": "                         Павел е роден в град София през 1987 г., израства в Банкя и завършва местната гимназия по туризъм \"Алеко Константинов\", специалност готвач. Продължава образованието си, като се записва да учи в HRC Кулинарна академия и по време на обучението си работи в изискани ресторанти като Pirandello в Холандия и SolBar (1 звезда \"Мишлен\") в Калифорния, САЩ. От 2010 г. живее в Ставангер, Норвегия. Професионалното му развитие там продължава в ресторант Renaa (1 звезда \"Мишлен\") и ресторант BØLGEN OG MOI. Страстта си към сладкарството открива по време на работата си за друг реномиран ресторант – \"Танго\". След три години и половина в \"Танго\", той решава да премине на следващото ниво, като започва работа в Норвежкия гастрономически институт. Там доразвива сладкарските си умения и получава покана да се присъедини към националния кулинарен отбор на Норвегия. Той е единственият чужденец, допуснат да участва в отбора. През 2016 г. те участват на Кулинарната олимпиада в Ерфурт, където печелят два златни медала и се класират на почетното четвърто място в света. В момента Павел работи за осъществяването на мечтата си за pastry shop в Норвегия. Вдъхновението си в кухнята черпи от новите тенденции в кулинарията и предизвикателствата от посещение на различни кулинарни обучения. Няма любимо ястие, но за него няма по-вкусна от родната кухня. Експериментирал e с много и различни продукти в САЩ и продължава в Скандинавия, като се стреми да се придържа към принципите на здравословното хранене. Мечтае да отиде на екзотичен остров и да приготвя ястия с напълно непознати продукти. Сред известните личности, за които е готвил, са кралят на Норвегия – Харалд V, групата Kiss, Джъстин Бийбър и редица холивудски звезди. И все пак според шеф Павлов няма значение за коя знаменитост си готвил, защото трябва да си на ниво за всеки свой гост. Според Павел успехът на едно ястие често е съпътстван от проби и грешки, докато се намери перфектната комбинация. Обикновено търси баланса, следвайки личния си усет и много рядко се ръководи от рецепти: \"Да, написано е половин лимон, но големината на лимоните варира, комбинацията лимон и захар например е една от трудните за балансиране. Само вашето небце може да каже кое е правилно.\" Норвежка дива сьомга", "date": "2019.10.03", "title": "Кой е Павел Павлов"}
{"url": "https://www.dnevnik.bg/hrana_i_napitki/2019/10/03/3970888_norvejka_diva_syomga/", "text": "                         Измийте праза и го сгответе във фурната на 220˚C, докато се карамелизира и потъмнее леко. След като се изпече до степен да е хрупкав, го охладете и блендирайте с листата от нори, докато стане на прах. Филето от сьомга нарежете на тънки ивици и поръсете със сместа от захар и сол. Нека престои около 15 минути, след което измийте със студена вода и подсушете с хартия. Съхранявайте в хладилник и опушете за около 10 минути, без да загрявяте. След опушването поръсете сьомгата с праха от нори и праз, навийте на руло с кухненско фолио и замразете. Смесете яйцата, дижонската горчица и оцета за майонезата в купа, разбърквайте с пасатор, като прибавяте на тънка струя олиото до получаване на емулсия. След около 15 секунди прибавете солта, черния пипер и лимоновия сок. Зърната от тапиока пуснете във вряща вода и варете 8-9 минути, след което отцедете и минете под студена вода, за да се спре готвенето. След като се охладят, ги залейте със соевия сос и съхранявайте в контейнер за 3-4 часа, докато поемат аромата на соята. Разчупете хляба на малки парчета и го накиснете в бирата за 16 часа. Сложете го в термомикс машина и го миксирайте на средна скорост на температура 70˚C, до получаването на хомогенна смес, което ще отнеме около 15 минути. След това подправете със сол и черен пипер и разстелете сместа върху тави със силиконови подложки. Печете във фурната на 70˚C цяла нощ. Обелете ябълката и направете малки топки с най-малкия размер паризиен лъжица. През това време сложете останалите продукти да заврат, след което ги охладете. Вакуумирайте ябълковите топчета със сместа и ги сгответе на пара във фурната на 65˚C за около 5-6 минути. Извадете рулото от фризера и го оставете на стайна температура за 5 минути. Нарежете на машина на филии с дебелина 1.5 см. Поставете в средата на чинията, след което аранжирайте със салатата, чипса от хляб и всички останали зеленчуци около сьомгата. Завършете с точки от майонезата и маринованата ябълка. Преди сервиране овкусете с малко сол, черен пипер и зехтин. За руло от сьомга 400 г сьомга 100 г захар 100 г сол 200 г праз 5 листа от нори 2 яйца 200 мл олио с билки 1 с. л. дижонска горчица 1 с. л. ябълков оцет лимонов сок на вкус сол и пипер 50 г зърна от тапиока (малки) 150 мл соев сос За чипс от черен хляб 300 г черен хляб 200 мл тъмна бира топчета 1 ябълка 10 мл ябълков оцет 30 мл вода 20 г захар тънко нарязан фенел тънко нарязана зелена целина зелена салата микро листа", "date": "2019.10.03", "title": "Норвежка дива сьомга"}
{"url": "https://www.dnevnik.bg/evropa/2019/10/03/3971522_purvata_reakciia_na_evroparlamenta_za_plana_na_djonsun/", "text": "\"Първата реакция\" на Европейския парламент на новите предложения на британското правителство за споразумение за Брекзит \"не е положителна\". Това заяви вчера евродепутатът Ги Верхофстад, който ръководи групата, координираща дейността на ЕП по въпроса за излизането на Великобритания от ЕС, предаде \"Франс прес\", цитирана от БТА. \"Ние не смятаме\", че тези предложения дават \"необходимите гаранции, от които се нуждае Ирландия\", заяви бившият белгийски премиер след среща с главния преговарящ на ЕС за Брекзит Мишел Барние. Окончателната сделка за Брекзит трябва да бъде одобрена от Европейския парламент. Вчера Барние посочи, че в новите предложения на Джонсън има напредък, но остава и да се свърши много работа за постигане на ново споразумение. \"Има напредък, но откровено казано, остава да се свърши още много работа за постигане на трите цели на предпазния механизъм: без физическа граница, икономиката на остров Ирландия и защита на общия пазар. Ще продължим да работим за постигане на споразумение. Брекзит без споразумение никога няма да е изборът на ЕС. Ще продължим да работим с британския екип, но споразумението трябва да спазва трите ангажимента\",  каза Барние  преди среща с лидерите на политическите групи на Европейския парламент. По-рано Джонсън обяви , че представя \"конструктивни и разумни предложния\" на ЕС и че се надява Брюксел да намери възможност за компромис за постигане на сделка. Петстотинкилометровата сухопътна граница между Ирландия, членка на ЕС, и британската провинция Северна Ирландия се превърна в основен проблем в усилията да се договорят условията за излизане от ЕС. Ирландия казва, че \"невидима\" граница е от ключов национален интерес, тъй като каквито и да било гранични проверки биха подкопали мирната сделка от 1998 г., позната като Споразумението от Разпети петък. Джонсън посочи, че предложенията няма да включват планове за митническа инфраструктура на границата. \"При никакви обстоятелства няма да имаме проверки на или близо до границата в Северна Ирландия. Ще спазваме мирния процес и споразумението от Разпети петък\", подчерта премиерът. Лидерът на Партията на Брекзит Найджъл Фараж каза, че предложението за изваждане на ирландския \"предпазен механизъм\" от споразумението за Брекзит е все едно човек да си сложи главата в устата на крокодил и да се надява, че всичко ще е наред, предаде \"Ройтерс\". \"Въпреки това, което каза той, няма гаранция, че ще напуснем митническия съюз и за всяко бъдещо търговско споразумение ще е нужно ЕС да прояви добронамереност\", написа Фараж в \"Туитър\".", "date": "2019.10.03", "title": "Първата реакция на европарламента за плана на Джонсън за Брекзит не е положителна"}
{"url": "https://www.dnevnik.bg/na_put/2019/10/03/3971267_teleasperja_na_50/", "text": "Телеаспержа\" - така берлинчани наричат телевизионната кула, издигната в центъра на Берлин преди точно 50 г. Тя отваря в началото на октомври 1969 г. за 20-тата годишнина на Германската демократична република (ГДР, комунистическата Източна Германия), тогава с идеята да пропагандира постиженията на социализма. Историческо съвпадение е, че денят на германското единство 3 октомври, и юбилеят на кулата, съвпадат, разказва ДПА. В менюто на въртящия се на 207 м над града ресторант преди 50 г. са сервирали супа от костенурки за 3.30 източногермански марки, френско кафе в стъклена чаша за 4.90 и съветска водка. Източногерманците и туристите са чакали на опашка в центъра на столицата на ГДР, за да поседнат в ресторанта. В онези времена разрешеният престой бил 1 час, колкото е времето на завъртане на ресторанта около оста си. По това време, включително и в България, циркулира вицът, че ресторантът е въртящ се, защото в противен случай всички посетители щели да седят от западната страна. Някогашното \"Телекафе\" днес се казва ресторант \"Сфера\", а самата кула вече се приема като общогерманска емблема на Берлин. По първоначален план кулата е трябвало да се построи в покрайнините на града, за да осигурява телевизионен сигнал за крайните квартали на Източен Берлин, но се оказало, че ще пречи на летище \"Шьонефелд\". Окончателното разположение е определено лично от държавния глава и комунистически лидер на ГДР Валтер Улбрихт със заръката да се впише в проекта за обновяване на централния \"Александерплац\" в социалистически стил. Строителството продължава 4 години като са похарчени 132 млн. марки, четири пъти повече от планираното. Част от механизмите и материалите са внесени от Запад, но задвижващият механизъм на ресторанта е изработен от \"Трабант\". Идеята била сферата да напомня съветския сателит \"Спутник\". Материалите, от които била направена обаче така пречупвали светлината, че се създавал образът на кръст. Опитали да сменят част от материалите, но кръстът не изчезнал, а източноберлинчани с присмех нарекли оптичната илюзия \"Отмъщението на папата\". Кулата е най-високата постройка в Германия като разстоянието от земята до антената е 360 метра. От откриването й до днес през нея са преминали близо 60 млн. посетители като сега тя посреща по около 1.6 млн. души годишно.", "date": "2019.10.03", "title": "Телеаспержа на 50"}
{"url": "https://www.dnevnik.bg/evropa/2019/10/03/3971526_es_shte_podpomogne_horata_ostanali_bez_rabota_zaradi/", "text": "ЕС одобри подготвителни мерки за Брекзит, за да смекчи финансовия удар върху служителите в страните, останали в съюза, в случай че Великобритания напусне ЕС при хаотичен и скъпоструващ сценарий, предаде \"Асошиейтед прес\", цитирана от БТА. По думите на финландския министър на заетостта Тимо Харака тези мерки ще са гаранция, че всеки, който е загубил работата си в резултат от \"твърд\" Брекзит, няма да бъде изоставен. Финландия в момента председателства ЕС на ротационен принцип. Мерките ще позволят такива служители да получат финансова помощ от фонд, който подпомага гражданите на ЕС, останали без работа \"в резултат на големи структурни промени в световните търговски модели\". Брекзит без споразумение отговаря на тези изисквания и съответно може да се използва Европейският фонд за приспособяване към глобализацията. Засега не са известни други финансови подробности. \"Солидарността е основна ценност на ЕС и трябва да гарантираме, че при големи икономически смущения никой няма да бъде изоставен\", коментира днес Харака. ", "date": "2019.10.03", "title": "ЕС ще подпомогне хората, останали без работа заради евентуален \"твърд\" Брекзит"}
{"url": "https://www.dnevnik.bg/analizi/2019/10/03/3971094_salam_v_estestveno_chervo/", "text": "                         Пазарувах от магазин за месо. На съседния щанд бяха колбасите. Там между продавачка и купувач беше започнал нехаен диалог за качеството на един или друг колбас. Точно когато си тръгвах, чух следното изречение, произнесено от продавачката, възпълничка трийсет и няколко годишна жена. Този салам, господине, е м-м-много вкусен, в естествено черво е, като по Бай-Тошово време! Спрях се, обърнах се, уж се заглеждам в изложените меса. Значи Бай-Тошовото време е някакъв висок еталон, чрез който се рекламираме, а, казах заядливо, не успявах да прикрия възмущението си. Младата жена изведнъж придоби изражението на Грета Тунберг от речта ѝ пред ООН, сложи ръце на кръста си и ме обля с водопад от думи. Да, грижели се да продадат стоката си като всеки търговец, магазинът им, ако продължавало така, щял да затвори, имала дете, за което сама се грижела, къде щяла да си намери нова работа и т.н. През това време се напрягах да си спомня някой салам от Бай-Тошово време, който може да се даде за пример. Не съм много по саламите, но освен телешки, хамбургски и шпеков друго не ми идваше на ум. И никога ги нямаше всичките едновременно – или единият, или другият. Понякога \"пускаха\" кървавица, понякога даже луканка. Най-редовно имаше варена наденица, на която ѝ казваха \"кучешка радост\". Редовно имаше и един вид кренвирши, за които пък се говореше, че в месото им слагали тоалетна хартия. Това е абсурдно, защото самата тоалетна хартия беше дефицитна, беше семейно събитие да се сдобиеш с нея, \"пускаха\" я рядко, но така се говореше, явно за да се обяснят вкусовите качества на кренвиршите. Та вие не можете да помните по Бай-Тошово време какво е имало, защото не сте била още родена, изстрелях съкрушителния си довод с чувството, че ето, ще стана победител в разпрата. Не съм била родена, но знам, че тогава е нямало престъпления, че сиренето е било сирене, а хлябът хляб, че всеки е можел да отиде на море, че саламът е бил от естествено черво, точка! Побягнах. Страшно е да се стои в близост до такива хора. Не може да се отрече, че пропагандата по разкрасяването на сивото минало у нас се изпълнява професионално, че сайтовете и троловете им си вършат черната работа успешно. Бай-Тошовото време вече се наложи като паралелна действителност, която е част от ежедневието ни, извинете!, като по-добрата и справедлива част от ежедневието ни. В междуградските автобуси доста често звучи естрада от Бай-Тошово време, \"Една българска роза\" се пуска винаги когато самолетът от чужбина кацне на родна земя, а кулминацията на сватбите е \"Твоята песен и тъжна, и весела, шарени черги тъче и на овчарите гайдите грабнала, халища луди плете\", еклектичното съдържание на която предава българската история в три изречения. Идеологическото замърсяване е част от замърсената среда, в която живеем. По времето на социалистическото строителство почти не се обръщаше внимание на замърсяването, причинявано от \"промишлените гиганти\". Стоманодобивния гигант \"Кремиковци\" е построен до столицата, въпреки че кремиковската желязна руда е неподходяща за производството на качествен метал, сложна е за обработка и е богата на отровни примеси. Като основен мотив за изграждането му е изтъкнато подобряването на класовия състав сред населението на столицата. Демографската политика на партията обръща естествените демографски процеси с главата надолу. Всичко се прави в интерес на партийната идеология и се пренебрегват икономическата нерентабилност, липсата на адекватна технология за използването на рудата, отдалечеността на стотици километри от пристанищата и замърсяването на въздуха, почвата и водата не само на столицата, но и на цялото Софийско поле. В продължение на десетилетия металургичният комбинат, наименуван на съветския вожд Леонид Брежнев, поглъща пари от държавния бюджет като бездънна яма, докато накрая закономерно фалира и се превръща площадка да добиване на скрап. Можело е милионите, които са налети в него, да бъдат използвани по-разумно и ефективно, но тогава къде щяха да работят онези 35 000 работници и чиновници? И не са само те. Една четвърт от товарите на \"Български държавни железници\" се осигуряват от гордостта на черната ни металургия. Благодарение на него функционира и пристанището в Бургас, тъй като половината от товарите, които обработва, са за или от \"Кремиковци\". Тоест работата на стотици хиляди хора е да преливат от пусто в празно. Десетилетия наред комбинатът произвежда огромно количество продукция, но тя се продава на загуба, която се компенсира от бюджета. От бюджета се погасяват и дълговете за екология, които държавата така и не събира, тоест също са за нейна, тоест наша сметка. Оказва се, че основната продукция на гиганта е била отровен пушек. Тази продукция е осигурявала ниски, но гарантирани заплати, панелни жилища, москвичи, както и онзи прочут салам. Имаше и нещо с още по-висок престиж от салама в естествено черво – това бяха стоките, върнати от износ. Съществуваше такъв израз – \"върнато от износ\". С него се изразяваше най-доброто качество за някоя стока. \"Върнато от износ\" означаваше почти \"корекомско\". Не си давахме сметка тогава колко е унизително една стока да е върната от износ, държавата, за която е предназначена, да прецени, че не може да бъде пусната на техния пазар поради лошо качество, лош вид или поради дефект, но нашият потребител, свикнал на грозните и безцветни дрехи, се реди на опашка за същата стока, ако тя не е продадена \"под рафта\" или \"с връзки\". За по-младите от 30 години трябва да поясня, че изразите в кавички също са нарицателни от времето на онзи лелеян салам. Днес в паметта на много от тези стотици хиляди хора са останали гарантираните заплати срещу нископроизводителен труд, мнозина от тях продължават да обитават неуютните панелни жилища, за които са чакали години, животът им е преминал в еднотипните панелни квартали и най-големият им деликатес е бил саламът в естествено черво. Трийсет години по-късно продължават да живеят с онзи свит кръгозор и да го предават на децата си. Такъв беше животът на всички нас. Разликата между нас е дали изпитваме носталгия по онова сиво и оскъдно време, или си го спомняме с болка и гняв. След като носталгията по заводите и саламите от Бай-Тошово време е така неизтребима, това означава, че хибридната война се води успешно. С всичките пороци на днешния мутренски капитализъм, качеството и стандарта на живот днес превъзхождат живота в трикратно фалиралата социалистическа България. Стабилно стоим на последното място в Европейския съюз, но на никой носталгик не му минава през ум да емигрира в Русия, за да живее по-добре, или да изпрати децата си да учат там, а не в Европа. Напротив, в България трайно се заселват все повече руснаци. Наскоро авторитетното френско политическо списание \"Нувел обсерватьор\" публикува разтърсващо разследване, в което обяви, че режимът в Кремъл харчи 12 милиона евро за хибридната война в България. Явно пропагандата си струва огромните разходи, щом родените след Бай-Тошово време въздишат по салама му и го имат за еталон.", "date": "2019.10.03", "title": "Салам в естествено черво"}
{"url": "https://www.dnevnik.bg/bulgaria/2019/10/03/3971541_sled_kazusite_s_bnr_i_bnt_e_nujna_promiana_v_zakona/", "text": "Очевидно е, че трябва да има промяна (законодателна – бел.ред.) или поне да започне разговор, ако той не е закъснял, за това какви трябва да бъдат границите, каква е ролята на обществените медии. Защото в последните седмици ние се сблъскваме с два казуса, които не са регламентирани в закона, но и кой би могъл да предположи, че те ще възникнат, за да бъдат регламентирани – и по отношение на БНР, и по отношение на случилото се в \"Референдум\". СЕМ има правомощия спрямо т.нар. доставчици на медийни услуги, т.е. ние не бихме могли да ангажираме отговорност на вашите гости.\" Това каза пред БНТ председателят на Съвета за електронни медии (СЕМ) София Владимирова на въпрос необходима ли е промяна в законодателството заради случаи като  скандала с лидера на Атака Волен Сидеров в предаването \"Референдум\" . Владимирова повтори тезата на медийния регулатор, че в случая със Сидеров няма нарушение на Закона за радиото и телевизията, а  въпросът е от компетенциите на ЦИК , тъй като в момента тече предизборна кампания. \"Няма нито един закон, който да казва кое е правилото за добрия вкус, за доброто възпитание\", заяви председателят на СЕМ и увери, че \"ако има последващи действия, които изискват намесата на регулатора, ние няма да се колебаем да действаме\". Тя посочи, че двете обществени медии – БНТ и БНР, са натоварени с ангажименти много над тези, които имат другите доставчици на медийни услуги. Според Владимирова е необходим дебат за финансирането им, включително дали фонд \"Радио и телевизия\" е добрият механизъм за допълнителни средства. Законът за радиото и телевизията предвижда двете държавни медии да реализират приход освен от бюджетите си и от реклами, и от такси от гражданите и бизнеса, които да се събират във фонд \"Радио и телевизия\". Фондът обаче остана само на хартия. Преди време директорът на БНТ Емил Кошлуков, който настоява за по-голямо финансиране на телевизията,  призова фондът да заработи .", "date": "2019.10.03", "title": "След казусите с БНР и БНТ е нужна промяна в закона според председателя на медийния регулатор"}
{"url": "https://www.dnevnik.bg/bulgaria/2019/10/02/3971350_videozapis_ot_deloto_polfriiman_vurna_temata_za_vinata/", "text": "Предсрочното освобождаване от затвора на австралиеца Джок Полфрийман предизвика ефекта на доминото и доведе до серия от събития и реакции, които върнаха и темата за самия процес, присъдата и нощта на престъплението. Последната \"плочка\" от това домино са видеокадри от охранителни камери от нощта на убийството на Андрей Монов, за което бе осъден Полфрийман. Те бяха публикувани във вторник вечер в YouTube със заглавие \"Истината за Полфрийман\". Видеоклипът е публикуван анонимно и за денонощие събра над 70 000 гледания. \"Дневник\" потвърди, че видеозаписът е част от материалите, приложени към делото срещу австралиеца. Видеото е монтаж на кадрите от няколко охранителни камери, които са заснели движението на компанията на Андрей Монов и Джок Полфрийман на 28 декември 2007 г. То е в две части. В първата към оригиналните кадри са добавени обяснителни надписи, оградени са фигурите на Полфрийман и на Монов и се проследява хронологията на събитията, заснети от камерите на кръстовището срещу църквата \"Св. Неделя\". Авторите им посочват, че прокуратурата никога не е разпитвала голяма част от свидетелите на инцидента, които биха могли да го представят в различна светлина. Те задават въпроси за присъдата на Фрийман - справедлива ли е, за намесите по делото, кой има интерес от \"медийното моделиране\" на друг образ на чужденеца. Припомнят, че според доказателствата по делото - алкохолната проба на Монов показва 2,9 промила, а на австралиеца - 0,15 в кръвта. Във втората част са само суровите кадри без монтаж и текст. Тe са част от материалите по делото. За видеозаписите се говореше още по време на делото, но за първи път те стават публични. Експерти анализират кадрите още през 2009 г. Уличните видеокамери не са заснели физическата разправа, довела до убийството в центъра на София, обявиха още през 2009 г. вещи лица, които анализираха записите от видеокамерите и представиха заключението си пред Софийския градски съд - първата инстанция, която се произнесе по делото. Експертизата тогава е изготвена от Йордан Далуков, който казва пред съда, че качеството е много лошо и на места се виждат само сенки и силуети. Действията на някои от участниците могат да бъдат проследени заради специфики във външния вид (облеклото, походката, ръст и телосложение), но не на всички хора и не през цялото време. Видеоматериалите са събрани от шест улични камери, разположени от подлеза на \"Булбанк\" до кръстовището на бул. \"Ал. Стамболийски\" срещу църквата \"Св. Неделя\". Пред съда експертът тогава посочва, че може да е имало словесен контакт на лица от групата на Монов, защото записите показват как групата около Полфрийман внезапно променя посоката си на движение и се връща към групата българи, сред които е бил и убитият. Уличните камери обаче не могат да записват звук и репликите не са документирани. В началото на 2008 г. от МВР съобщиха, че уличните камери са толкова добри, че са заснели убийството на Андрей Монов. От полицията тогава заявиха, че се виждат лицата на всички участвали в конфликта. По-късно обаче се оказа, че качеството не е достатъчно добро, за да се разпознаят без съмнение всички участници. Така например до последно в кориците на делото остават като \"неизвестни лица\" двама мъже, за които Полфрийман твърди в защитната си теза, че са били роми, нападнати от компанията на Андрей Монов. Те не са установени и не са разпитвани изобщо. В Министерството на здравеопазването изтрили записите от своите камери Андрей Монов бе ранен фатално с нож точно пред сградата на Министерството на здравеопазването. Записите от камерите там обаче не били иззети веднага след инцидента и върху кадрите 4 дни по-късно били презаписани нови. Така твърдят още тогава служители на министерството. Въпреки това по делото е правен опит за възстановяване на кадрите от министерството, но без резултат. Адвокатът на Джок Полфрийман, който го защитава по време на процеса – Динко Кънчев, настоява и пред Върховния касационен съд (ВКС), че липсата точно на тези кадри, е от ключово значение за решаването на делото, тъй като именно пред сградата на Министерството на здравеопазването е станал физическият сблъсък между Полфрийман и компанията на Монов. \"Невъзможността да бъдат приобщени записите от камерите пред Министерството на здравеопазването не е довело до едностранчиво изясняване на обстоятелствата около инкриминираното събитие. Съдът е потърсил други процесуални възможности за установяване на всички релевантни обстоятелства, в тази част чрез изслушване на показанията на свидетеля А.\", посочват магистратите от ВКС в мотивите си към окончателната присъда от 20 г. за Джок Полфрийман през 2011 г. \"Следователно невъзможността да се използват записите от охранителните камери на сградата на Министерството на здравеопазването не е попречило за всестранното, обективно и пълно изясняване на съществените факти и обстоятелства, включени в предмета на доказване\", добавят тогава магистратите. Не е ясно дали разследващите са търсили записи от камерите на банката или други частни в района. Докъде ще стигне ефектът на доминото Записите от охранителните камери стават публични за първи път едва сега. Обяснителните бележки и въпросите към тях подсказват, че са публикувани от хора, които искат да се обърне внимание и на самия процес срещу Полфрийман - заради съмнения как е протичал; за това, за което е виновен ли е осъден, както и за медийния образ на австралиеца.                           Те са публикувани в навечерието на заседанието по делото пред ВКС по искането на главния прокурор Сотир  Цацаров за възобновяване  на производството по условното предсрочно освобождаване и връщането на австралиеца в затвора. Първоначално то бе насрочено за 23 октомври , но заради големия обществен интерес по казуса  Върховният касационен съд ще го гледа  по-рано - на 7 октомври. Полфрийман не е длъжен да присъства и може да бъде представляван само от адвоката си. Вчера  казусът окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Джок Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне още днес от България. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г. С решение на Софийския апелативен съд беше  предсрочно освободен от затвора , след като излежа почти 12 от наложения му 20 години затвор за убийството на студента Андрей Монов. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора. От ГЕРБ пък използваха случая, за да внесат  предложения за законодателни промени , с които да се регламентира процедура, която дава възможност да се възобновяват дела за условно предсрочно освобождаване. \"Контра-видео\" - от приятелите на Андрей Монов Ден след публикуването на видеото в сряда се появи нов монтаж с кадрите от камерите. Някои медии го нарекоха \"контра-видео\". То също е публикувано в YouTube и в описанието към него - авторите се представят като приятелите на Андрей Монов и питат защо се правят манипулации 12 години след убийството. Те правят свои коментари и обяснения на различни сцени, заснети от камерите. В тях се твърди и за намесата на въоръжена охрана в края на сблъсъците. Прави впечатление, че върху част от кадрите - надписите закриват случващото се. Авторите не са разрешили и коментарите под видеото. (В първото видео - след 14 минута е необработеният материал. )", "date": "2019.10.03", "title": "Видеозапис от делото \"Полфрийман\" върна темата за вината на австралиеца (допълнена)"}
{"url": "https://www.dnevnik.bg/sport/2019/10/03/3971423_fotogaleriia_golemite_biaganiia_v_karierata_na_ivet/", "text": "Ивет Лалова се утвърди като един от най-добрите български спортисти за последните две десетилетия. На 35 години спринтьорката се класира за третия си финал на световно първенство, като  .", "date": "2019.10.03", "title": "Фотогалерия: Големите бягания в кариерата на Ивет Лалова"}
{"url": "https://www.dnevnik.bg/evropa/2019/10/03/3971229_stolicata_na_brekzit_iska_da_oburne_nova_stranica/", "text": "\"От Брекзит вече ни боли глава!\", оплаква се Карл Уилсън, който иска най-сетне да се приключи с напускането на Европейския съюз подобно на мнозина в Стоук он Трент. Радетелят за Брекзит Борис Джонсън далеч не е обединителна фигура по въпроса. В кръчмата, където 30-годишният Уилсън е седнал по обяд, в центъра на обеднелия град с 250 000 жители в Централна Англия, пълен с магазини със спуснати кепенци, това становище преобладава.  \"Преди три години имаше референдум и по-голямата част от страната гласува за излизане от ЕС. Три години по-късно продължаваме да се караме\", пояснява 50-годишният Дейв Робинсън пред кореспондента на АФП.  \"Трябва да се зачита резултатът\" от гласуването, намесва се безработният клиент Дейв Хил. Той е гласувал за оставане, \"защото е по-добре да държиш враговете си наблизо\". Наречен \"столицата на Брекзит\", Стоук он Трент е гласувал с 69.4 процента за напускане през юни 2016 г., един от най-високите резултати в Обединеното кралство, доста над резултата на национално равнище (52 процента). Три години по-късно, излизането от Европейския съюз на два пъти беше отлагано, условията му остават неизвестни, а  политическото положение е взривоопасно . Премиерът консерватор Борис Джонсън дойде на власт в края на юли с обещание да осъществи Брекзит на всяка цена на 31 октомври, със или без споразумение за развод с ЕС. Няма начин да го наруши, тъй като не пропусна да го повтори на конференцията на торите, която завърши вчера в северозападния град Манчестър. Закон обаче го задължава да поиска отлагане с три месеца, ако не бъде постигнат никакъв компромис с Брюксел до 19 октомври, веднага след следващата среща на върха на ЕС. Опозиционните депутати, които спешно го гласуваха в началото на септември, подкрепени от разбунтували се консервативни депутати, се опасяват, че излизане \"без сделка\" ще потопи Обединеното кралство в мощна зона на икономическа турбуленция. Отлагане или повторно гласуване за Брекзит на нов референдум, както настояват някои, \"само ще проточи процеса още повече\", смята Дейв Робсън, собственик на кръчмата \"Бялата звезда\". \"Ако стане, стане. Ако не - какво да се прави, такъв е животът\", добавя той. Макар че желанието да се обърне нова страница доминира, колоритната личност на Борис Джонсън, майстор на гафовете, разделя мненията в деиндустриализирния избирателен район, прочут със своя порцелан. Лейбъристката партия, основната опозиционна сила, спечели тук частичен вот през 2017 г. срещу еврофобската Партия за независимостта на Обединеното кралство (ЮКИП).      За месаря Греъм Фентън Борис Джонсън \"със сигурност\" е личността, от която Обединеното кралство има нужда. \"Той е роден за тази роля. Той е като Тръмп в Америка: върши работа\", анализира Фентън. \"Като слушам новините, той винаги изглежда човек, който иска да го осъществи (Брекзит) на всяка цена\", коментира 69-годишната Сюзън Худ, която цял живот е живяла в сивия Стоук он Трент, неуютен под хладния бриз и дъжда в ранната есен. Тя го смята за \"женкар\", \"но това няма значение, стига да върши работа\". Парадоксално обаче тя няма да гласува за него, ако през следващите месеци има предсрочни парламентарни избори - сценарий, възприеман като неизбежен, за да се излезе от политическата задънена улица. Консервативното правителство, лишено от парламентарно мнозинство, ги подкрепя, но опозицията се противи, като предпочита да се увери, че вариантът \"без сделка\" е действително отхвърлен. \"Ще гласувам за либералните демократи (които искат да анулират Брекзит) или изобщо няма да гласувам\", казва Сюзън Худ, която подобно на други жители признава, че  се чувства изгубена  в перипетиите на Брекзит. За Кей Люис, която държи малък бутик с излиняла витрина, където се предлагат всевъзможни трикотажни изделия, чайни сервизи и други дреболии, обещанията на торите да инвестират масирано в обществените услуги не са нищо повече от празни приказки, а всички политици са еднакви. \"Гласувах за напускане, но ми се иска да бях подкрепила оставането, защото ни наговориха много лъжи, не само една партия, а всички\", заключава тя. /БТА", "date": "2019.10.03", "title": "\"Столицата на Брекзит\" иска да обърне нова страница"}
{"url": "https://www.dnevnik.bg/sviat/2019/10/03/3971559_bagdad_vuvede_policeiski_chas_sled_protesti_s_9_ubiti/", "text": "Девет души бяха убити, а стотици - ранени, при протестите в Ирак през последните два дни, предадоха световните агенции. Хиляди иракчани протестираха вчера за втори пореден ден срещу корупцията, безработицата и ниското качество на обществените услуги, отбелязва \"Франс прес\", цитирана от БТА. Общо осем демонстранти и един полицай са били застреляни в Багдад и Насирия, южно от столицата, съобщиха представители на властите. Те не уточниха кой е стрелял. \"Асошиейтед прес\" съобщи, че полицията е използвала бойни патрони и сълзотворен газ срещу демонстранти. Във вторник бяха убити двама и ранени - над 200 души. Вчера протестите с икономически искания (а някои - с такива за сваляне на правителството) ескалираха въпреки опита на правителството да ги овладее с масирано присъствие на представители на силите за сигурност по улиците. Убити бяха седем и ранени - стотици хора. В Багдад властите затвориха отворената за движение през юни Зелена зона, където са разположени основните иракски институции и посолството на САЩ. Правителството на премиера Адел Абдел Махди, което встъпи в длъжност преди близо една година, изглежда, избра твърд подход при първия си протестен тест. Това обаче не обезкуражи демонстрантите, които се събраха снощи в Багдад и няколко южни града. Три хиляди души протестираха в големия град в Южен Ирак, Басра. Снощи властите наложиха полицейски част в три южни града - Насирия, Амара и Хила, съобщиха полицейски източници, цитирани от \"Ройтерс\".      Без контрол В Насирия се стигна до престрелки между полицията и демонстранти. Полицията загуби контрол върху ситуацията, което наложи да бъдат разположени войници от елитните части за борба с тероризма. Антитерористични сили бяха разположени и на летището на Багдад. Те използваха бойни патрони и сълзотворен газ срещу демонстранти, за да им попречат да проникнат на летището. Премиерът Махди обяви, че полицейски час се въвежда и в столицата Багдад, предаде \"Ройтерс\". Мярката ще влезе в сила в 5 ч. (и българско време) тази сутрин и ще остане в сила до ново нареждане. Наложена е пълна забрана за движение на автомобили и хора в Багдад. Махди, цитиран от Би Би Си, каза още, че ще \"разгледа причините\" за обществено недоволство. Иракският премиер каза, че въвеждането на полицейски час в отделните провинции ще зависи от техните губернатори. На места социалните мрежи и интернет са блокирани. Единствените изключения са пътуването от и до летището и придвижването на държавни служители към болници, обекти, свързани с водоснабдяването и електропреносната мрежа, както и преминаването на поклонници през Багдад. Подобни ограничения вече има в няколко по-малки града.     ", "date": "2019.10.03", "title": "Багдад въведе полицейски час след протести с 9 убити и стотици ранени"}
{"url": "https://www.dnevnik.bg/evropa/2019/10/03/3971557_tochka_po_tochka_-_planut_na_boris_djonsun_za/", "text": "Британският премиер Борис Джонсън вчера  представи на Европейския съюз  плана си за нова сделка за Брекзит. По думите му той е \"конструктивен и разумен\". Джонсън подчерта, че ако ЕС не бъде по-гъвкав, е готов да изкара Великобритания без сделка за \"развода\". Би Би Си разяснява какво е новото в предложенията на премиера. Какво е предпазен механизъм? Предпазният механизъм е план, който ще се приложи, за да остане ирландската граница отворена, както е днес, ако това не може да се постигне чрез търговска сделка или технологични решения. Бе договорен от бившия премиер Тереза Мей през ноември 2018 г. Ако се приложи, ще значи, че цялото Обединено кралство остава в митническия съюз на ЕС. Северна Ирландия би останала в единния европейски пазар за стоки. Договорката би останала в сила, докато двете страни не се разберат за нещо по-добро, което да я замени. Премиерът Борис Джонсън е против предпазния механизъм. Според него той е антидемократичен и ще приклещи Великобритания в митническата територия на ЕС. Освен това той ще попречи на Великобритания да сключва свои собствени търговски сделки. Какво се казва за митниците в плана на Джонсън? В него се посочва, че цялото Обединено кралство трябва да напусне митническия съюз на ЕС. Това неизбежно значи нова митническа граница между Северна Ирландия и Република Ирландия с нови изисквания за трансграничната търговия. Според премиера обаче последиците може да се минимализират, като проверките се извършват на пунктове на известно отстояние от границата. Плановете включват схеми за надеждни търговци и опростени митнически процедури, като най-малките търговци ще бъдат освободени от всички митнически процедури. Според него физически проверки ще са необходими за малка част от търговията и повечето може да се извършват в помещенията на търговците. Отбелязва се, че все пак проверки може да трябва да се правят и на други определени места в Ирландия или Северна Ирландия. Планът може да изисква от ЕС да внесе промени в митническите си правила. Вместо да се създадат митнически пунктове и друга физическа инфраструктура на ирландската граница, Великобритания казва, че декларации може да се изготвят по електронен път. Правилата на единния пазар? Тук има големи сходства с предпазния механизъм. Северна Ирландия ще продължи да следва правилата на ЕС за селско стопанство, безопасност на храните и промишлени стоки, а останалата част от Обединеното кралство – не. Това на практика значи нова граница в Ирландско море с проверки на стоките, идващи там от други части на Великобритания. Подобни проверки вече съществуват за добитъка. Новият план ще означава увеличаване на обхвата и мащаба на тези проверки. Ами Стормонт? Голямата разлика е, че северноирландските изпълнителна власт и парламент ще трябва да одобрят влизащите в сила разпоредби за единния пазар. Освен това на всеки четири години Северноирландският парламент в Белфаст – Стормонт – ще трябва да решава дали иска да продължава да следва правилата на ЕС, или предпочита тези на останалата част от Великобритания. Според Би Би Си ЕС вероятно ще има проблем с идеята Северна Ирландия да има на практика право на вето на плана. Ако тя реши да напусне тези споразумения, проверки за безопасността на храните ще трябва да се състоят на ирландската граница. Парламентът на Северна Ирландия не е заседавал от почти три години. Ще се съгласи ли ирландското правителство? На този етап изглежда малко вероятно. Ирландското правителство сключи споразумение с Великобритания през 2017 г. нещо като временна сделка, според която няма да има никаква физическа инфраструктура или свързани проверки в резултат на Брекзит. Това не бе просто споразумение за предотвратяване на появата на нова инфраструктура на ирландската граница, а и за каквито и да било нови проверки на остров Ирландия. Така че позицията на ирландското правителство бе, че Великобритания се е съгласила, че това статукво ще се поддържа за трансграничната търговия. Предложенията на Борис Джонсън за митниците няма да отговарят на тези критерии. Накратко - Северна Ирландия ще трябва да напусне митническия съюз на ЕС заедно с останалата част от Великобритания в началото на 2021 г. след края на преходен период след Брекзит. - Северна Ирландия с разрешението на политици в нейния парламент ще продължи да прилага законодателството на ЕС за селскостопански и други продукти. - Тази договорка може на теория да продължи за неопределено време, но разрешението на северноирландските политици ще се изисква на всеки четири години. - Митническите проверки на стоки, търгувани между Великобритания и ЕС, ще бъдат \"децентрализирани\", като документите ще се подават по електронен път и ще има \"само малък брой\" физически проверки. - Тези проверки трябва да се състоят не на самата граница, в помещения на фирмите или в други точки по веригата на доставки.", "date": "2019.10.03", "title": "Точка по точка - планът на Борис Джонсън за избягване на \"твърда\" ирландска граница"}
{"url": "https://www.dnevnik.bg/ot_vas/novini_ot_vas/2019/10/03/3971528_kostenski_vodopad/", "text": "Костенски водопад, една природна забележителност в близост до Костенец, в облагородена местност и с добре изградена екопътека. В началото на екопътеката има минерални извори с изграден модерен Терма център. Цялата местност около водопада е обявена за природна забележителност и защитена.", "date": "2019.10.03", "title": "Костенски водопад"}
{"url": "https://www.dnevnik.bg/razvlechenie/2019/10/03/3971564_plasido_domingo_napuska_i_posta_generalen_direktor_na/", "text": "Оперният певец Пласидо Доминго подаде оставка от поста генерален директор на операта в Лос Анджелис, като обяви, че о бвиненията срещу него в сексуални злоупотреби  са компрометирали способността му да продължи да изпълнява тази длъжност, съобщи \"Ройтерс\". В изявление до операта той пише, че обвиненията срещу него в пресата са създали атмосфера, в която способността му да служи на тази компания, която толкова обича, са били компрометирани. Той допълва, че ще продължи да работи за изчистване на името си, но е решил, че към този момент е в интерес на операта в Лос Анджелис да се оттегли от поста, както и от всички свои насрочени бъдещи изпълнения. Над 30 певци, танцьори, музиканти, вокални педагози и сценични служители обявиха, че през последните три десетилетия са били свидетели или са били обект на неподходящо поведение от страна на Доминго спрямо жени в различни оперни институции по света. 78-годишният певец оспорва обвиненията, но през август операта в Лос Анджелис обяви, че ще проведе свое вътрешно разследване. Все още няма обявени резултати от него. Доминго бе неин директор от 2003 г. След съобщението му в сряда от операта го описаха като \"изключително талантлив артист и движеща сила зад създаването, развитието и израстването на операта в Лос Анджелис\".  През септември испанският тенор и диригент отмени в последния момент и участието си в продукцията \"Макбет\" на операта \"Метрополитън\" в Ню Йорк, след което обяви, че  повече няма да пее там .", "date": "2019.10.03", "title": "Пласидо Доминго напуска и поста генерален директор на операта в Лос Анджелис"}
{"url": "https://www.dnevnik.bg/bulgaria/2019/10/03/3971576_bsp_obiavi_che_parite_za_zaplati_na_medicinskite/", "text": "Обещаните след протести пари за увеличение на заплатите на медицинските сестри са намалени от 50 на 6 млн. лева. Това обяви депутатът от \"БСП за България\" проф. Георги Михайлов в парламента днес, след което заяви, че министърът на здравеопазването Кирил Ананиев трябва да даде ясен отговор защо се е случило това. На 10 април т.г. правителството отпусна 50 млн. лв. за увеличение на заплатите на медицинските сестри. Месец по-късно обаче постановлението е редактирано, като средствата са намалени на 6 млн. лв. и са насочени към общински болници, такива, които оказват психиатрична помощ или лекуват болни от туберкулоза, съобщава Би Ти Ви. От БСП предлагат да се създаде междупартийна комисия, която да начертае план за разрешаване на проблемите в здравеопазването.", "date": "2019.10.03", "title": "БСП обяви, че парите за заплати на медицинските сестри са намалени осем пъти"}
{"url": "https://www.dnevnik.bg/sviat/2019/10/03/3971568_phenian_potvurdi_che_balistichna_raketa_e_izstreliana/", "text": "Северна Корея потвърди днес, че вчера е изстреляла балистична ракета от подводница край източното си крайбрежие, предаде \"Ройтерс\", като се позова на официалната информационна агенция КЦТА, пише БТА. В съобщението се казва, че става въпрос за нов тип ракета, наречена \"Пукгуксон-3\". Тя е била изстреляна от вертикално положение, уточни КЦТА, потвърждавайки преценката на южнокорейските въоръжени сили. В съобщението се подчертава, че \"успешният опит с нов тип балистична ракета, изстреляна от подводница, е от голямо значение, тъй като възвести нова фаза от сдържането на заплахата за КНДР от външни сили и по-нататъшното укрепване на военната ѝ мощ за самоотбрана\". КЦТА увери, че тестът \"не е имал неблагоприятни последици за сигурността на съседните страни\". Севернокорейският лидер Ким Чен-ун \"изпрати топли поздравления\" на онези, които извършиха успешния опит, пише още в съобщението, като се уточнява, че самият той не е присъствал на теста. Северна Корея извърши ракетния опит ден след като обяви, че ще възобнови преговорите със Съединените щати за слагане на край на ядрената си програма. Според анализатори това е най-провокативният севернокорейски тест от началото на преговорите миналата година, отбелязва \"Ройтерс\".      Съобщението означава, че Северна Корея може да може да изстрелва ракети далеч отвъд територията си, отбелязва Би Би Си. Изстрелването от подводници  прави ракетите по-трудни за засичане  и улеснява доближаването до целта. Същевременно севернокорейските подводници (макар потенциално да позволяват обсег до 7000 км - до хавайска територия) са дизелови и по-шумни и лесни за засичане. Експерти отбелязват, че подобни действия са обичайна тактика, когато предстоят преговори между Пхенян и Вашингтон за севернокорейската ядрена програма. Според представители на двете страни такива се очакват \"в рамките на следващата седмица\". Комунистическата държава няма право да изстрелва балистични ракети и заради тях са ѝ наложени санкции от ООН, както и отделни американски.", "date": "2019.10.03", "title": "Пхенян потвърди, че балистична ракета е изстреляна от подводница"}
{"url": "https://www.dnevnik.bg/sport/2019/10/03/3971534_sasht_tursiat_12_miliona_dolara_ot_bivshiia_direktor/", "text": "Американското правителство търси 1.2 милиона долара от бившия колоездачен директор Йохан Брюнел, обявен за виновен заедно с Ланс Армстронг за най-голямата допинг схема в спорта. Белгиецът беше начело на US Postal, отборът с който Амрстронг спечели седемте си титли в Тур дьо Франс (впоследствие отнети). Сумата е дължима към САЩ заради ощетяване на държавата, която спонсорираше отбора чрез Националната пощенска служба с над 30 милиона.  Армстронг уреди спора , като плати 5 милиона долара през 2018 г. Малко над 1.5 милиона от сумата бяха преведени на бившия му съотборник Флойд Ландис, който беше и основен свидетел. Брюнел и Армстронг бяха изхвърлени от спорта и имат доживотни забрани да се занимават с колоездене.  Според USA Today Министерството на правосъдието на САЩ е наело испански адвокати, които да връчат иска на Брюнел в дома му в Мадрид. Когато е бил потърсен обаче, белгиецът е отказал да приеме документите. \"Министерството дава на г-н Брюнел шанс да оспорва това решение в 60-дневен срок или да се яви, за да иска облекчение\", съобщиха от министерството. Армстронг спечели Тур дьо Франс седем пъти поред между 1999 и 2005 г., след което се отказа от спорта. Той се върна през 2009 и се състезаваше три години, когато започнаха и разследвания срещу него. През 2013 г. американецът призна, че е използвал допинг при всичките си победи в Тура.", "date": "2019.10.03", "title": "САЩ търсят 1.2 милиона долара от бившия директор на Ланс Армстронг"}
{"url": "https://www.dnevnik.bg/biznes/2019/10/03/3971750_do_150_hil_lv_shte_e_globata_za_gorivni_instalacii_na/", "text": "Глоба до 150 хил. лв. глоба може да бъде налагана на големи горивни инсталации на твърдо гориво и/или биомаса, които не осигурят постоянно видеонаблюдение на процесите, до което да има достъп Регионалната инспекция по околната среда и водите (РИОСВ). Това предвиждат промени в Закона за опазване на чистотата на атмосферния въздух, приети от Народното събрание на второ четене. Сумата е максималната при второ нарушение, а при първо санкцията ще е между 15 и 50 хил. лв.  Приетите текстове задължават операторите на инсталации с мощност от или над 20 MW, да използват система за видеонаблюдение и контрол на всички точки на подаване на горива към котелния цех, на местата на непосредственото подаване на гориво в котлите към всяка инсталация, както и общото място за съхранение на горивото. Системата за видеонаблюдение трябва да осигурява проследяване в реално време на вида на подаваното гориво чрез стационарни видеокамери, а осигуряването на достъп на екоинспекцията става за сметка на компанията. Наскоро подобен казус възникна в ТЕЦ \"Брикел\".  Част от мощностите й бяха спрени от екоинспекцията в Стара Загора заради използването на неразрешена биомаса. Впоследствие работата беше възобновена след като дружеството осигури дистанционно видеонаблюдение в реално време и на запис.  С други текстове се разрешава горивото, в което биосъставката е с по-малък обем от законовите изисквания, да не се изземва, а да се смеси с друго, така че да се постигне законовото съотношение (9% биоетанол в бензина и 6% биодизел в дизеловото гориво). Друго изменение засяга контрола на системите за улавяне на бензинови пари в бензиностанциите. Той вече ще може да се извършва и от частни фирми, упълномощени от Българския институт по метрология. Условието е да не са свързани с дружества, които произвеждат или доставят такива системи. ", "date": "2019.10.03", "title": "До 150 хил. лв. ще е глобата за горивни инсталации на биомаса без видеоналблюдение"}
{"url": "https://www.dnevnik.bg/bulgaria/2019/10/03/3971762_za_deveta_poredna_godina_bulgariia_e_nai-golemiiat/", "text": "За девета поредна година България е на първо място сред страните в Европейския съюз по производство на билки и подправки. По данни на европейската статистическа агенция Евростат през 2018 г. в страната са отгледани малко над 71 хил. тона ароматни и медицински растения, както и подправки. По този показател България изпреварва почти двойно втория най-голям производител на билки в ЕС - Полша, където са добити 39 хил. тона. Испания е на трето място с 32 хил. тона. България продължава да е и сред най-големите производители на слънчогледови семки. Страната заема второ място с близо 2 млн. тона и изпреварва с около 100 хил. тона Унгария. Първа е Румъния с над 3 млн. тона. Реколтата от 7.45 хил. тона малини през 2018 г. отрежда четвърто място на България в ЕС. Най-голямо е производството на малини в Полша - 115 хил. тона. Испания и Великобритания заемат втора и трета позиция съответно с 43.7 хил. тона и 14.3 хил. тона. България е на четвърто място и по отглеждане на сладки череши. Реколтата от плода е 55 хил. тона, като пред страната са само Испания, Гърция и Полша. България е в челните позиции и при производството на тютюн, люцерна и дини.", "date": "2019.10.03", "title": "За девета поредна година България е най-големият производител на билки в ЕС"}
{"url": "https://www.dnevnik.bg/politika/2019/10/03/3971751_anketnata_komisiia_za_techa_na_danni_ot_nap_udulji/", "text": "Временната анкетна комисия за теча на данни от НАП прие решение за удължаване на срока си на действие, съобщи агенция \"Фокус\". Предложението направи председателят на Комисията Красимир Ципов. Проектът на решение предвижда работата на временната анкетна комисия да бъде удължена до 30 ноември 2019 г. \"За\" предложението гласуваха единодушно 9 народни представители, без \"против\" и въздържали се\", с което то бе прието. Окончателното решение трябва да бъде взето от пленарна зала. За времето на работа на комисията до момента са проведени четири заседания, в които са изслушани представители на ДАНС, Комисията за защита на личните данни, представители на Държавна агенция \"Електронно управление\" и Апелативната специализирана прокуратура и на Специализираната прокуратура. Сега намерението е да бъдат поканени представители на Нотариалната камара, на Висшия адвокатски съвет и на други институции, за да се установи наличието на проблеми, свързани с ежедневната дейност, причинени от теча на данни на НАП.  Румен Гечев от БСП обяви, че партията му подкрепя удължаването с условието това да е единственото удължаване на срока на действие на тази комисия. \"Очакваме договорите между НАП и софтуерните фирми\", обяви той и напомни, че БСП проявява изключителен интерес. \"Проведете разговори с министъра на финансите и в удобно за него и за нас време, да направим една среща\", призова той. Заместник-председателят на парламентарната група на ДПС Халил Летифов също изрази подкрепата си за удължаването на комисията. Той обърна внимание, че настоящият период също ще бъде натоварен. \"Това е логично решение, защото това решение за почивката е добре и за кампанията и за Народното събрание\", каза той и отчете, че срокът на действие на комисията в същото време не е толкова дълъг, както изглежда, до края на ноември. \"Не съм сигурен, че ще успеем да свършим\", допълни още Летифов. Председателят на Комисията и депутат от ГЕРБ Красимир Ципов заяви, че на заключителните заседания ще бъдат изслушани освен НАП и представители на Министерство на финансите. \"Така че ще бъде предадено вашето предложение\", допълни още Ципов. Комисията бе създадена на 25 юли 2019 г. от Народното събрание седмица след като се разбра, че от НАП са изтекли данни на милиони български граждани. Файловете съдържат ЕГН, имена, адреси и дори доходи. По последна информация от агенцията  само на 189 души са източени толкова много лични данни , че те трябва да си сменят личните карти (още по темата четете  тук ).", "date": "2019.10.03", "title": "Анкетната комисия за теча на данни от НАП удължи работата си"}
{"url": "https://www.dnevnik.bg/sport/2019/10/03/3971708_berbatov_nadiavam_se_junaited_da_ne_chaka_29_godini_do/", "text": "Бившият нападател на  \"Манчестър юнайтед\"  Димитър Бербатов се надява, че отборът няма да чака три десетилетия до следващата си шампионска титла във Висшата лига. Думите му насочиха към дългото очакване при големия съперник \"Ливърпул\". За последно мърсисайдци стъпиха на върха през 1990 г. \"Юнайтед\" не е ставал шампион от 2013 г. \"Разочароващо и трудно е да призная, че \"Юнайтед\" е толкова далеч зад \"Манчестър сити\" и \"Ливърпул\". Когато става дума за мачовете, можете да видите колко уверени и спокойни са те с топката. Знаят как да играят, а понякога това липсва на \"Юнайтед\", заради което отборът страда\", заяви Бербатов в традиционния си анализ в сайт за залози. \"Надявам се, че \"Манчестър юнайтед\" няма да стане като \"Ливърпул\" и да чака 29 години или повече за шампионската титла\", продължи бившият нападател. Според него за отбор като \"Манчестър юнайтед\" шест години е дълго време, без да спечелиш титла. \"Когато попаднеш в тази спирала, започваш бавно да губиш от своята ДНК. Погледнете \"Ливърпул\" и всички тези години - не искате това. Със сигурност \"Ливърпул\" играе по-добре сега, но им отне толкова дълго, за да стигнат до този момент, в който играят отличен футбол\", добави той. \"Манчестър сити\" стана шампион в две поредни години, като миналия сезон завърши с точка пред \"Ливърпул\" в много оспорвана надпревара. Сега червените са на върха с 21 точки след седем победи от седем мача, а  \"Юнайтед\" има девет точки .", "date": "2019.10.03", "title": "Бербатов: Надявам се \"Юнайтед\" да не чака 29 години до следващата си титла"}
{"url": "https://www.dnevnik.bg/sviat/2019/10/03/3971794_vashington_post_trump_mnogokratno_e_izpolzval_pens_za/", "text": "Американският президент Доналд Тръмп многократно е замесвал вицепрезидента Майк Пенс в опити за оказване на натиск върху украинския си колега Володимир Зеленски. Това твърди силно критичният към Тръмп в.  \"Вашингтон пост\" , като цитира действащи и бивши служители на американската администрация. Публикацията, ако съдържанието ѝ се потвърди, е поредният детайл от случая с опита на президента да задейства разследване в Украйна срещу съперника си от демократите, предшественика на Пенс Джо Байдън, в надпреварата за президентските избори догодина. Същият вестник пише, че Тръмп инструктирал Пенс да не присъства на церемонията по встъпване в длъжност на Зеленски - събитие, което служители на Белия дом положили усилия да вкарат в календара на вицепрезидента. Месеци по-късно чрез Пенс Тръмп предал на Зеленски посланието, че САЩ ще замразят временно военна помощ за Украйна и ще поискат Киев да положи повече усилия срещу корупцията. Тъкмо по това време, след разговора на Тръмп и Зеленски на 25 юли, украинците вероятно са разбирали борбата с корупцията и като стъпка, която включва разследване срещу сина на Джо Байдън, Хънтър (заемал пост в борда на газова компания със спорна репутация), продължава \"Вашингтон пост\". Именно случаят с разговора между Тръмп и Зеленски  задейства разследване за импийчмънт  в камарата на представителите заради възможността Тръмп да е използвал властта си за натиск върху чужда държава за собствен интерес. Това се случи малко повече от година преди президентските избори, на които Тръмп се надява да бъде преизбран. Знаел ли е Пенс Служители, близки до Пенс, настояват, че той не е знаел какво се опитва да направи Тръмп. Същевременно дейностите на вицепрезидента са съвпаднали с индикации за скрития дневен ред на Тръмп - внезапното отстраняване на американския посланик в Киев, опитите на адвоката на президента Рудолф Джулиани да стане част от разговора между САЩ и Украйна, тревогата в Белия дом още преди служител на разузнаването  да подаде оплакване  заради поведението на Тръмп (оплакването стана повод за скандала, за който първо съобщиха няколко  американски медии ). Един от най-важните съветници на Пенс освен това е слушал разговора на 25 юли и вероятно е имал достъп до  стенограмата  броени часове по-късно. Вчера държавният секретар Майк Помпейо потвърди, че също го е слушал. Близки до Пенс служители на администрацията твърдят, че той е пътувал за Варшава за среща със Зеленски на 1 септември, без да е чел (или поне без да е прочел изцяло) стенограмата. Пенс, изглежда, все пак е имал бележки върху разговора като част от материалите, взел със себе си за подготовка за срещата. Изслушвания като част от разследването за импийчмънт се очакват другата седмица. \"Вашингтон пост\" междувременно отбелязва, че Пенс често е последният, който разбира са големи проблеми и скандали, но това го изолира от спорни въпроси в Белия дом. Не е известно обаче дали публикацията ще промени това.", "date": "2019.10.03", "title": "\"Вашингтон пост\": Тръмп многократно е използвал Пенс за натиск върху Зеленски"}
{"url": "https://www.dnevnik.bg/sviat/2019/10/03/3971790_amnesti_interneshunul_atakata_na_vmro_sreshtu/", "text": "Това е безпрецедентен опит от страна на властта да бъдат заглушени независимите и критични гласове в България. Като държава - членка на ЕС, България има задължение да спазва буквата на закона и очакваме главният прокурор категорично да отхвърли искането за закриване на организацията\", заяви Масимо Морати, зам.-директор на \"Амнести интернешънъл\" за Европа. Позицията му,  разпространена в сряда , е по повод искането на ВМРО към главния прокурор Сотир Цацаров да бъде забранена дейността на Българския хелзинкски комитет, включително защото оказвал помощ на австралиеца Джок Полфрийман. Думите му споделят казаното и в  специална декларация  от Берлин на \"Хюмън райтс уоч\", както и от десетки български организации от неправителствения и правозащитния сектор. \"Българският хелзинкски комитет е най-уважаваната правозащитна организация за човешки права в България. Тяхната роля за разширяване на познанията на съдии и прокурори и осигуряването на правна помощ на хора в нужда е критично важна, а опитите да бъде спряна е директна атака срещу свободата на изразяване\", допълва Морати. Съобщението е под заглавие \"България: Заплахите с разпускане на правозащитна организация са груб опит да бъде заглушена критиката\".", "date": "2019.10.03", "title": "Амнести интернешънъл: Атаката на ВМРО срещу хелзинкския комитет е без прецедент"}
{"url": "https://www.dnevnik.bg/kultura/2019/10/03/3971542_filmut_zadachi_za_denia_shte_e_vtoroto_bulgarsko/", "text": "Задачи за деня\" на режисьора Петя Златева ще бъде българският претендент в категорията за късометражен анимационен филм на наградите на Американската филмова академия. Това обяви във фейсбук неговият продуцент Весела Данчева от \"Компот колектив\" (Compote Collective). \"Това е шанс, който много малко късометражни български филми имат, тъй като на национално ниво се изпраща само едно предложение за пълнометражен филм. Тази година изпратеният български филм е \"Ага\" ( , а сега вече и петминутната анимация \"Задачи за деня\", сподели пред \"Дневник\" Данчева.  Филмът бе представен за първи път в рамките на 16-ото издание на международния фестивал за късометражно кино In The Palace във Варна, където впечатли членовете на журито Али Асгиари, Катя Тричкова и Санди Либерсон и спечели наградата за най-добър национален филм, с което се квалифицира за надпреварата за отличието \"Оскар\" за анимационен късометражен филм. , гласи обосновката на журито за отличието. Наградата бе обявена на 26 септември и само в рамките на три дни екипът успява да го пакетира, мастерира и изпрати в Лос Анджелис, и то с неговата българска версия, разказа още Весела Данчева.      \"Задачи за деня\" е създаден по стихотворението на Стефан Иванов със същото заглавие и е част от продължението на проекта \"Щрих и стих 2\", в който Compote Collective създават симбиоза между анимация и поезия, канейки различни режисьори да изберат стихове на български поети и да ги интерпретират в кратки анимационни филми. Първият такъв проект бе завършен през 2015 г. и бе представен успешно на множество фестивали. За \"Задачи от деня\" тя казва, че е разказ за \"бягството от самотата, за тихата лудост и прикрития хаос в рутинните ежедневни задачи - състояние, с което всеки може да идентифицира\". Авторката Петя Златева пък описва филма си като кратка визуална поезия, в която главната героиня търси бягство от самотата в ежедневните си дребни задачи. Вдъхновението тя открива в \"бързия ритъм, действията, които отвеждат до абсолютна статичност, ненатрапчивото усещане за тъга и безсмислие в поемата\". Гласът в анимацията е на Емилия Клайн, а музиката е на композитора Александър Евтимов. За следващото представяне на \"Задачи за деня\" като част от проекта \"Щрих и стих 2\" може да следите страницата на Compote Collective. ", "date": "2019.10.03", "title": "\"Задачи за деня\" ще е второто българско заглавие в надпреварата за \"Оскар\""}
{"url": "https://www.dnevnik.bg/analizi/2019/10/03/3971791_kapakut_vurhu_koito_sedi_borisov/", "text": "                         Популисткият капак, върху който седи Бойко Борисов, е на път да излети в околоземна орбита. Управлението \"Борисов 3\", създадено преди две години и половина, разчиташе на овладяването на низките политически страсти за мирни политически цели. Като управленска иновация беше изобретен обединен \"патриотичен\" парогенератор, в който започнаха да се хвърлят всякакви първични обществени емоции с цел повдигане градуса на народното доверие в едни вече доста поизносени ГЕРБ. \"Патриотичните\" партньори в това управление бяха идеологическият му живец - и димната завеса, зад която скритото сътрудничество между ГЕРБ и ДПС да си продължава необезпокоявано. В момента този инженерен триумф е заплашен от експлозия поради натрупването на два вида физически и символни напрежения. Първо, уж скритото сътрудничество между ГЕРБ и ДПС започна да става все по-видимо и да се материализира в стотици милиони левове към фирмите на ДПС. И тъй като милионите имат нужда от главен прокурор, който да ги пази, това обяснява и сюжета около номинацията на Иван Гешев. И не на последно място: на европейските избори гласоподаватели на ДПС неочаквано започнаха масово да гласуват за ВМРО на някои места, което, според злите езици, също издава тайния сценарий. Този текст е обаче за другото напрежение: генерирането на политическа пара от низки обществени емоции като инструмент за поддържане на общественото доверие в управлението. Борисов и ГЕРБ сигурно са смятали, че едно умерено количество подобна популистка пара ще е полезно за тях. Може би дори са се надявали, че като закачат \"патриотичния\" котел към управлението, ще успеят да цивилизоват и нормализират Сидеров, Каракачанов и сие. Да овладеят низките страсти. В предаването  \"Референдум\"  обаче едно спомагателно капаче на парогенератора изхвърча и нанесе доста поражения не само в студиото на БНТ, но и по фасадата на управленския формат. Низките страсти, които трябваше да са в котелното, минаха през Сидеровата свирка и разнесоха зловонието си в национален ефир. Всички (с право) заклеймиха свирката (Сидеров), че е изпуснала низките страсти. Някои дори мъдро заключиха, че изпускането е контролирано и свирката е задействана напълно съзнателно с цел да се повиши броят на гласовете за поошмулената \"Атака\". Истинският проблем обаче е, че низките страсти вече толкова са се нагнетили в \"патриотичния\" парогенератор на \"Борисов 3\", че неминуемо ще започнат да излизат и от други отверстия. Това всъщност вече се случва, макар че пискливите звуци на Сидеров позаглушиха другите тонове. Ето няколко примера. Докато обществеността се тюхкаше заради скандала в БНТ, Каракачанов изпусна по БТВ не по-малко скандално съдържание по отношение на хелзинкския комитет. Според вицепремиера на държава - членка на ЕС, неправителствената правозащитна организация е \"антибългарска\", защото фокусира дейността си върху уязвими малцинства. Посланието тук е ясно и цели да мобилизира една от най-низките страсти в демокрацията, според която мнозинството може да прави каквото си поиска. Или както беше казал друг раздухвач на тази страст: ако мнозинството иска, всички ще тръгнем със зелени гащи. Да, с всяко изказване на Каракачанов гащите на българските граждани прогресивно позеленяват. Скандалът в БНТ е на път да консолидира впечатляващо публично лицемерие. От една страна обществото е скандализирано, когато Сидеров нарича Джамбазки \"гей\" в национален ефир. В същото време обаче само малцина се скандализират, когато Каракачанов, Сидеров, Джамбазки, а покрай тях от време на време и Нинова, громят \"Гейропа\", \"еврогейовете\", Истанбулската конвенция, \"джендърите\" и прочие \"заплахи\" за \"народните ценности\". Член на Висшия съдебен съвет произнесе реч, чийто смисъл беше, че пролелите \"българска кръв\" не заслужават милост. Подобна реч можем да очакваме в племенния съвет на някой нецивилизован народ или в романите на Карл Май. При нас обаче бойният вик на команчите от котелното изби направо във върховния магистратски съвет. Правосъдният министър намери законодателната цака на популисткия  (на български \"хава\" или \"дух на времето\"). Когато се стигне до някакво обсъждано в медиите престъпление, Кирилов веднага внася поправка за увеличаване на наказанието или намаляване на възможностите за по-малко наказание. Става сексуално престъпление на село - веднага се променя законът, за да не може да има бързо производство по такива казуси. Публично известна фигура е освободена предсрочно от затвора - Кирилов веднага прави опит да промени закона, така че това да става по-трудно. Същевременно никой не си прави труда да види системните измерения на проблемите: има ли нарастване на определен тип престъпления, наистина ли са ниски присъдите по тях, как се справят другите страни с подобни въпроси и т.н. Едно време екзекуциите са били извършвани по площадите, като целта е била низките страсти на населението да бъдат използвани за трупане на популярност. Кириловата стратегия е малко по-рафиниран вариант на същото: гладът за възмездие трябва да се засища тук и сега. Моментално. Впоследствие, разбира се, се оказва, че законодателните намерения са глупави, необосновани и ще направят беля. Тогава в най-добрия случай въпросът се отлага за след изборите. Но отлагането не винаги е възможно. Популистката хава изисква възмездие - и то възмездие към другите, а не спрямо нашите. Ако ром или австралиец извършат престъпление - никаква милост. Ако етнически българин убие ром - нещата вече стоят по друг начин. В този случай низките страсти настояват за условна присъда и разширяване на \"неизбежната отбрана\". Племенният съвет се събира да заседава, а шаманът предлага \"стратегия за циганите\". Бойко Борисов се чувства все по-некомфортно върху популисткия капак на котела от низки страсти, за чието конструиране сам помогна - и с ум, и с политически ресурс. По отношение на хелзинкския комитет премиерът направи опит да позапуши поддалото отверстие. Но голяма грешка правят тези, които смятат, че низките страсти могат да се контролират чрез кооптиране, прекупуване и приобщаване на отверстия, през които тези страсти да излизат. Защото ако нагнетяването на подобни низки страсти продължи, експлозията е неизбежна. И въпросът няма да е само за политическата участ на Борисов, а за българската демокрация като цяло.", "date": "2019.10.03", "title": "Капакът, върху който седи Борисов"}
{"url": "https://www.dnevnik.bg/evropa/2019/10/03/3971813_franciia_zaplashi_s_otvetni_merki_zaradi_mitata_na/", "text": "Шотландските производители на уиски предупредиха днес, че работните места и инвестициите са в опасност, след като САЩ  решиха да наложат  25-процентови мита на тяхното едномалцово уиски, а Франция заплаши с ответни мерки по спора за субсидиите в самолетостроенето, предаде \"Ройтерс\". Вчера Световната търговска организация (СТО) даде на САЩ зелена светлина да въведат мита за европейски стоки на обща стойност 7.5 милиарда долара годишно по отдавнашен казус. Решението заплашва да възпламени трансатлантическа търговска война. \"Ако американската администрация отхвърли ръката, протегната от Франция и Европейския съюз, се подготвяме да реагираме със санкции, които ще бъдат в рамките на СТО\", заяви днес френският министър на икономиката и финансите Брюно льо Мер. Той все пак призова за постигане на споразумение след обявените от Вашингтон митнически санкции.  \"От месеци пледираме за това търговско споразумение. Протягаме ръка. Иска ми се САЩ да се вслушат в този глас, който според мен е гласът на мъдростта\", каза Льо Мер, цитиран и от АФП. Френският министър определи санкциите като \"дълбока икономическа грешка\". Вашингтон обяви, че след 15-годишен спор ще обложи с 10 процента самолетите на \"Еърбъс\" (Airbus) и с 25 процента френските вина, шотландското и ирландското уиски, както и сиренето от Европа, припомня \"Ройтерс.\" \"Митата ще изложат на риск нашата конкурентоспособност и пазарния дял на скоч уискито\", алармира в изявление главният изпълнителен директор на Асоциацията на шотландското уиски (SWA) Карън Бетс, допълвайки, че ще пострадат инвестициите и създаването на заетост в бранша. Асоциацията, която призова за сдържаност от всички страни, посочи, че едномалцовото уиски представлява над половината от общата стойност на британските продукти в американския списък с митата, или над 460 милиона долара.  \"САЩ са най-големият ни пазар, само за миналата година те са внесли напитка (скоч - бел. ред.) за над 1 милиард британски лири (1.2 милиарда долара)\", каза още Бетс, цитирана от ТАСС. /БТА", "date": "2019.10.03", "title": "Франция заплаши с ответни мерки заради митата на САЩ за стоки от ЕС"}
{"url": "https://www.dnevnik.bg/bulgaria/2019/10/03/3971816_geshev_za_profesionalnite_si_kachestva_sudebniiat/", "text": "По мои обвинителни актове са  осъдени над 233 лица  и това е една отлична оценка за работата ми – не само количествена, но и качествена. Така зам. главният прокурор Иван Гешев отговори на писмото на председателя на Върховния касационен съд (ВКС) Лозан Панов до главния прокурор Сотир Цацаров от тази сутрин. С писмото си Панов поставя въпроса  за необходимостта от преценка на качеството на изготвените от кандидата за главен прокурор Иван Гешев обвинителни актове, а не само на количествените показатели за неговата дейност. Гешев заяви, че за речника си и изразите, които използва, не може да коментира нищо, и добави, че  не се притеснява от работата си. \"Оценката за работата на един прокурор дава съдът. ВСС е установил, че имам високи професионални качества, и ми е дал висока оценка за работата. Нямам представа защо Лозан Панов се интересува. Единственото ми обяснение е, че през годините си мислех, че той има фиксация към Сотир Цацаров, а сега мисля, че фиксацията му е към фигурата на главния прокурор\", обясни Гешев, които е и единствен кандидат за поста главен прокурор. \"Имам приятели съдии, уважавам съда и не съм си позволявал никога да коментирам съдебни решения, нито съда като цяло. Но виждам, че това не е подход, възприет от други\", посочи Гешев. Той заяви, че без значение кой е кандидат за главен прокурор, атаки и напрежение със сигурност щяло да има. Кандидатът за главен прокурор смята, че тези атаки идват от един \"тесен, много малък кръг, включително и политически, към който спадат и някои магистрати, които не харесват прокуратурата\". Той припомни, че отдавна е  предвиждал какво ще се случи , ако се кандидатира за поста, и сега всичко това е факт. Гешев отново  припомни процедурата за избор на Борис Велчев , който също беше единственият номиниран за поста главен прокурор, и попита защо тогава това не е било проблем. \"Бяха трима и по време на избора на Цацаров и се твърдеше, че състезанието било формално. Става въпрос за безпринципно отношение от този кръг. Който и да е извън този кръг и бъде номиниран, реакцията ще е същата – компромати в медиите, доноси в ЕС\", убеден е Гешев. Гешев е единственият кандидат за поста, който Сотир Цацаров предстои да освободи, след като през януари изтече седемгодишният му мандат. Гешев е издигнат единодушно от прокурорската колегия на Висшия съдебен съвет, а писма в негова подкрепа изпратиха прокуратури, полицейски структури, ДАНС, УНСС,  група учени  и фигури, свързани с дейността на  бившата Държавна сигурност. Срещу Гешев обаче имаше и  масови протести  на граждани заради противоконституционния му коментар, че разделението на властите е ненужно. Междувременно активността на Гешев, който в момента заема поста зам. главен прокурор, нарасна с участието му в шумни дела и пресконференции за тях, каквито бяха показният арест на бившия кмет на софийския район \"Младост\" Десислава Иванчева,  разследването за шпионаж  срещу членове на \"Русофили\",  източването на данни  от Националната агенция за приходите, задържането на  престъпна група , занимавала се с рекет и наркотици. В неговата концепция за управление на прокуратурата е залегнала и вече прилаганата избирателно идея  да се огласяват доказателства  по все още водени разследвания.", "date": "2019.10.03", "title": "Гешев за професионалните си качества: Съдебният съвет вече ми даде висока оценка"}
{"url": "https://www.dnevnik.bg/sviat/2019/10/03/3971847_muj_napadna_dvama_dushi_v_centralata_na_policiiata_v/", "text": "Мъж нападна с нож служители на реда в централата на полицията във френската столица, предаде \"Ройтерс\". Полицейски синдикат обяви, че загиналите са поне четирима, а прокуратурата потвърди, че става дума за трима мъже и една жена. По-рано данни на синдиката споменаваха един убит. Нападателят е неутрализиран. Полицейски източници на \"Ройтерс\" твърдят, че извършителят може и да бил служител в централата. Метростанцията край мястото на инцидента временно е затворена, районът недалеч от катедралана \"Нотр Дам\" е отцепен.", "date": "2019.10.03", "title": "Мъж извади нож в централата на полицията в Париж, има убити"}
{"url": "https://www.dnevnik.bg/sport/2019/10/03/3971785_ivet_lalova_i_sledvashtata_misiia_tokio_2020/", "text": "Звездата на българския спорт Ивет Лалова записа поредното си високо постижение преди ден, но вече гледа към следващата си цел. Спринтьорката заяви, че започва да мисли за олимпийските игри в Токио 2020. Лалова се класира седма на 200 м на световното първенство в Доха. След финала  тя дори изрази разочарование, че не е успяла да спечели медал . По-късно българката отправи послание през \"Инстаграм\", в което заяви: \"В Доха беше великолепно. Сега е време да поема по нов път. Пътят към Токио 2020.\" Лалова вече има квоти и за двата спринта в Токио. През май  тя си осигури участие на пети олимпийски игри, като взе квота на 200 м . В края на август  спринтьорката направи най-бързото си бягане на 100 м от 2013 г. , с което си заслужи място в Токио и в тази дисциплина. Лалова отправи много благодарности в емоционалното си обръщение. \"Тази година имаше пот, кръв и сълзи, като скенерът показа контузии в средата на сезона. Минах през спешна операция през януари, така че благодаря и на докторите, които ми помогнаха да се справя с това. Благодаря на Бог, че имаше много победи и добри резултати, на които да се радвам през сезона\", добави българката.", "date": "2019.10.03", "title": "Ивет Лалова и следващата ѝ мисия \"Токио 2020\""}
{"url": "https://www.dnevnik.bg/politika/2019/10/03/3971817_izbiratelnata_komisiia_pokaza_obrazcite_na_bjuletinite/", "text": "Централната избирателна комисия (ЦИК) показа образците на бюлетините за местните избори на 27 октомври т.г. Говорителите на комисията представиха днес пред журналисти три образеца на бюлетини - за избор на кмет на София, за избор на общински съветници и за избор на районен кмет на \"Младост\". Интегралните бюлетини за избор на кмет на община, кмет на кметство и кмет на район са еднотипни - от лявата страна са имената на партиите и коалициите, издигнали кандидати, а от дясната - имената на кандидатите. По средата са квадратчетата с номерата на партиите, коалициите и независимите кандидати. Най-отдолу има опция \"Не подкрепям никого\". В бюлетината за избор на кмет на Столичната община има 20 кандидати и \"Не подкрепям никого\". Бюлетината за избор на общински съветници е по-широка - от лявата страна са номерата на партиите, коалициите и инициативните комитети, издигнали кандидати за съветници, а от дясната - кръгчета, в които избирателят може да отбележи преференция, т.е. предпочитание за кандидат от дадена листа. За София има 34 листи или независими кандидати за общински съветници, а кръгчетата са с номера от 101 до 161, тъй като местата в общинския съвет са 61 (бел. авт. - по новите разпоредби номерата на отделните кандидати в листата започват от 101, за да се избегне феноменът 15/15). Има и опция \"Не подкрепям никого\". В тъмната стаичка избирателят трябва да постави знак Х или V в квадратчето с номера на избраната от него политическа формация, на независим кандидат или в това на опцията \"Не подкрепям никого\". Отбелязването с тези знаци е действително само ако е с химикалка, пишеща със син цвят. По желание по същия начин избирателят може да отбележи и преференция в кръгчето с номера на предпочитания от него кандидат за общински съветник. Прагът на валидност на преференцията е 7%, т.е. за да бъде пренаредена листата и даден кандидат за съветник да стане втори (бел. авт. - водачът не може да се размести), са нужни 7% от гласовете за съответната политическа формация, или за София - около 8 хиляди гласа. За първия тур от кметските избори ще бъдат необходими 19 млн. бюлетини, а разходите за отпечатването им са около 5 млн. лв., обясниха от избирателната комисия.", "date": "2019.10.03", "title": "Избирателната комисия показа образците на бюлетините за София"}
{"url": "https://www.dnevnik.bg/bulgaria/2019/10/03/3971855_kato_ne_e_doshul_folksvagen_shte_doide_drug_obeshtaha/", "text": "В преговорите с \"Фолксваген\" българската страна е направила всичко възможно и дори повече за привличането на германския автомобилен гигант, който все пак предпочете да инвестира в Турция. Натрупаният огромен опит обаче ще доведе до две три години до друга подобна инвестиция. Това мнение изразиха в Пловдив вицепремиерът Томислав Дончев и финансовият министър Владислав Горанов, цитирани от БТА.  Темата беше коментирана в рамките на конференцията \"Индустрия 4.0\". В нея се включи и президентът в годините 2012 - 2017 Росен Плевнелиев, който е почетен председател на \"Автомобилен клъстер България\".  \"Моля всички да си запишат нещо - като не е дошъл \"Фолксваген\", ще дойде някой друг. Това ще стане до 2-3 години\", заяви Дончев. При посещението на премиера Бойко Борисов в Южна Корея наскоро делегацията посети Центъра за научноизследователска и развойна дейност на компанията Hyundai Motor Group, а  министърът на икономиката съобщи , че \"една от най-големите южнокорейски компании в момента проучва България и още две държави за инвестиция, като тази инвестиция е над 1.5 млрд. евро\" без да я назовава. Самият Борисов пък каза, че  гарантира  в България да има завод за автомобили.  Дончев, Горанов и Плевнелиев поясниха, че пречка пред инвестицията на \"Фолксваген\" в България са се оказали правилата на ЕС. \"Дадохме на \"Фолксваген\" всичко, което могат да получат по правилата на ЕС\", каза Плевнелиев. \"Това беше една изключително неравна битка с Турция, защото се оказа, че всъщност Турция не се придържа по никакъв начин и не им пука и не ги интересуват правилата на общия пазар. Открихме огромна бомба, дупка, проблем - грандиозен, заложен в своето сформиране на общия пазар, в договора - както е подписан между ЕК, ЕС и Турция. Турция е член на Митническия съюз с всички права, но никакви задължения. И Ердоган дава каквото си пожелае като оферти\", добави той.  Затова според вицепремиера Томислав Дончев се налагат политически разговори на ниво ЕС. \"Европейското законодателство, което трябва да е нещо прогресивно, което да помага на всички, се явява спънка. Тук имаме тема не само с Турция, ограничения, свързани с държавните помощи, правилата за обществени поръчки, това не са единствените ограничения. И тепърва това ще е основа за политически разговори,\" каза Дончев. \"При преговорите с \"Фолксваген\" направихме всичко, което можем дори и повече, но такива инвеститори искат много привилегии, на 100 процента изградена инфраструктура и съпътстваща такава. Всъщност такива компании очакват домакините да извършат инвестицията, а те да дойдат само с \"ноухауто\" и технологията, но това могат да си го позволят големите държави.\" По думите му 90 процента от преговорите с гиганта са били за инфраструктура от всякакъв вид. В тази връзка той добави, че свързването на Северна България и проекта за автомагистрала \"Хемус\", както и връзката с \"Дунав мост две\" са основен приоритет на правителството за завършване на магистралните пръстени на България, каза финансовият министър, цитиран от БТА. \"Категорични сме, че за да се отговори на инвеститорския интерес, развитието на инфраструктурата ще продължи да бъде приоритет. Образованието е другата сфера, в която ще влагаме повече ресурси\", добави финансовият министър. Горанов подчерта, цитиран от БТА, че страната не може да поддържа ниска цената на труда, защото скоро няма да има кой да я предлага. По думите му обратна миграция на специалисти по примера на прибалтийските страни е станала, когато доходите са достигнали 50-60 процента от средните доходи в ЕС. В момента в България доходите са 49 - 50 процента от средните за ЕС, а българските емигранти са около милион за последните 15 години. За връщането на мигрантите обратно съществен фактор е заплатата, но също така важни са разполагаемият доход, данъците, битовият комфорт и съпътстващи фактори на околната среда като инфраструктура, сигурност, чистота на въздуха и социални придобивки. Това е комплекс от фактори, който зависи от държавата и от местните власти, каза финансовият министър. ", "date": "2019.10.03", "title": "Като не е дошъл \"Фолксваген\", ще дойде друг, обещаха министри"}
{"url": "https://www.dnevnik.bg/video/2019/10/03/3971870_metodi_andreev_dps_kato_boa_udushvach_uviva_gerb_v/", "text": "ДПС като боа удушвач увива ГЕРБ в своите властови възможности и в един момент боата ще погълне ГЕРБ. Това каза бившият депутат от гражданската квота на ГЕРБ Методи Андреев в предаването \"Денят с Веселин Дремджиев\" по TV+ и TV1. Според него управляващата партия разчита много на ДПС в този парламент, тъй като все по-трудно ѝ става да работи в коалиция с \"Обединени патриоти\". \"В момента ГЕРБ не може да управлява без подкрепата на ДПС и това ще става все по-видимо и натрапващо\", прогнозира Андреев. По думите му най-важният въпрос е кой управлява България, а в момента това били \"хора, които могат да се озоват на Четвърти километър\" (бел. ред. - Андреев говори за Многопрофилната болница за активно лечение по неврология и психиатрия \"Свети Наум\" в София). Повече вижте във видеото.", "date": "2019.10.03", "title": "Методи Андреев: ДПС като боа удушвач увива ГЕРБ в своите властови възможности"}
{"url": "https://www.dnevnik.bg/sviat/2019/10/03/3971852_sauditskata_armiia_zapochva_da_priema_i_jeni/", "text": "Саудитските власти за пръв път разрешиха жени да носят служба във въоръжените сили на страната, съобщи днес в. \"Аш Шарк ал Аусат\", цитиран от ТАСС. Отсега нататък жени ще могат да служат във всички родове войски със звания от редник до сержант. Бившият шеф на оперативния център за гражданска защита в Саудитска Арабия Хасан аш Шахри, цитиран във вестника, нарича това решение \"напредничава стъпка във вярната посока\". Военната служба отваря \"широки възможности\" за жените, заявява той. Доскоро Саудитска Арабия бе смятана не само за най-затворената арабска страна в света, но и за най-консервативната в отношението към жените. Саудитското общество изискваше от тях да спазват нормите на пуританския ислям. Щом обаче властта бе поета от крал Салман бин Абдул Азиз ал Сауд и от сина му принц Мохамед бин Салман ал Сауд, нещата коренно се промениха. Основен двигател на прогреса стана приетият план \"Визия-2030\" - комплекс от икономически и социални реформи, които засягат по-специално положението на жените и им дават възможност да станат пълноправни членове на обществото, напомня ТАСС. /БТА", "date": "2019.10.03", "title": "Саудитската армия започва да приема и жени"}
{"url": "https://www.dnevnik.bg/photos/2019/10/03/3971071_fotogaleriia_vintidj_useshtane_s_lui_vjuiton/", "text": "Луксозната модна марка \"Луи Вюитон\" представи най-новата си колекция за сезон пролет - лято 2020 г. по време на Седмицата на модата в Париж.", "date": "2019.10.03", "title": "Фотогалерия: Винтидж усещане с \"Луи Вюитон\""}
{"url": "https://www.dnevnik.bg/biznes/2019/10/03/3971876_ideiata_s_podmianata_na_trudovite_knijki_e_demode/", "text": "Идеята на Министерството на труда и социалната политика да подмени хартиените трудови книжки с нови в друг цвят и със съвсем малки промени в графите, е излишна, защото не се вписва в тенденцията за електронизацията на документооборота. Това се казва в становище на Българската стопанска камара в хода на  общественото обсъждане на проекта.  Категорично е неприемлива идеята сега съществуващите хартиени трудови книжки да бъдат заменени с нови, които на практика се различават в много малка степен. Предвидените нови графи, съдържат изискване за попълване на реквизити, които не съществуват от години, пише стопанската камара в отговор на уверенията, че измененията целят намаляване на административната тежест. Работодателската организация възразява и срещу новото ново задължение за компаниите – да купуват нова книжка, когато съществуващата вече е запълнена, докато сега снабдяват работника само ако постъпва на работа за пръв път в живота си. БСК настоява да се подновят разговорите за въвеждане на електронна трудова книжка, която постепенно да замести хартиената и за създаването на обща система за контрол на трудовия и осигурителен стаж.", "date": "2019.10.03", "title": "Идеята с подмяната на трудовите книжки е демоде, смята стопанската камара"}
{"url": "https://www.dnevnik.bg/biznes/2019/10/03/3971874_antimonopolnata_komisiia_zapochna_da_razglejda/", "text": "Комисията за защита на конкуренцията е образувала производство по уведомлението от страна на \"Еврохолд\"АД, че планира да придобие българския бизнес на ЧЕЗ. Това се вижда от решение на комисията с днешна дата. \"Еврохолд\" внесе документите си в средата на август, а днес комисията образува производство, по което тепърва предстои да се произнася. Тя трябва да реши дали твърдението на кандидат-купувачd, че планираната концентрация не се очаква да засегне конкуренцията на съответните пазари, на които участниците оперират. \"Тези пазари са различни и несвързани помежду си хоризонтално или вертикално, нито са свързани съседни пазари. Не може да се определи пазар, който ще бъде засегнат от планираната концентрация\", посочват от \"Еврохолд\". В срок от 7 работни дни, смятани от днес, всяко трето заинтересовано лице може да представи информация или да изрази своето писмено становище за сделката и въздействието, което тя може да окаже върху ефективната конкуренция на съответния пазар в страната. Становищата се завеждат в деловодството на антимонополната комисия и трябва да са придружени от доказателства. От този момент нататък започва да тече срок от 25 дни, в които комисията трябва да вземе решение, но има възможност да се изискват и още документи, а също да започне и по-дълго задълбочено проучване. Досега в практиката на този състав е имало случаи, в които този срок не е бил спазван, без причината за това да е очевидна.  Договорът за сделката бе подписан на 20 юни при цена от 335 млн. евро. Сделката ще се финансира със собствени средства и заеми от две глобални инвестиционни банки, чиито имена купувачът не посочва.", "date": "2019.10.03", "title": "Антимонополната комисия започна да разглежда сделката за ЧЕЗ"}
{"url": "https://www.dnevnik.bg/analizi/2019/10/03/3971888_sofiia_kum_skopie_-_tvurda_no_guvkava_i_perspektivna/", "text": "Методи Андреев: ДПС като боа удушвач увива ГЕРБ в своите властови възможности\"Дневник\" препечатва текста от \"Фейсбук\" с разрешението на автора. Публикуваният от мен през юли текст за българо-македонските отношения, както и други по-кратки интервениции във ФБ очевидно са дали аргументи позицията ми да бъде оценявана като \"либерална\" или прекалено \"промакедонска\". Не възразявам срещу която и да е свободно направена оценка, но за да бъде ясна моята позиция, бих искал да подчертая, че не споделям \"мека\" или \"милостива\" българска политика спрямо официално Скопие. Бих препоръчал твърда, но гъвкава и перспективна българска позиция. Една успешна българска позиция според мен би следвало да включва няколко основни неща. Първо, разумен и дългосрочен натиск от българска страна върху македонските ни партньори за реализация на всички важни ангажименти, поети от двете страни с договора от 1 август 2017 г.  Това, което наблюдаваме засега, е натиск единствено по въпросите на официалната история и работата на двустранната комисия от историци по тези въпроси - натиск и от двете страни. Без да подценявам значението на тази част от двустранните отношения, струва ми се, че по нея напредъкът ще бъде труден, труден за измерване и за утвърждаване в институционалната практика и публичния дебат в Северна Македония. Необходимо е да се приготвим за по-продължителни дебати и противоречиви резултати от тях. Същевременно има поредица от теми на двустранните отношения, по които можем и трябва да положим максимални усилия и натиск, за да постигнем бърза реализация на своите интереси. Инфраструктура, магистрала и железница, инвестиции, медии, културни центрове и инициативи, публикации и свободно културно общуване, сътрудничество в образованието на всички нива - това са само част от приоритетите, които имаме да реализираме максимално бързо и настойчиво. Фиксацията единствено върху историята оставя другите важни теми на заден план и ги маргинализира. Това е в полза на тези, които не желаят динамични българо-македонски отношения. Второ, ясно операционализиране на пълномощията на двустранната историческа комисия и разпределяне на отговорностите между историци и политици. \"Умиването на ръцете\" на политиците с \"неотстъпчивостта\" на историците съответства на старата македонска поговорка - \"врти ги в кръг и ги лажи...\" Кого лъжем - себе си. Натискът върху двете страни на комисията се увеличава и очакванията към нейната работа очевидно трябва да се понижат. Резултати ще има тогава, когато политиците поемат своята отговорност. Договарянето на политическо равнище между Скопие и Атина по тези въпроси се оказа възможно - не виждам защо да не е възможно и на политическо равнище между Скопие и София. Трето, в епохата на напълно освободена от обективни рамки, напълно субективирана идентичност в глобалния свят, държавнополитически натиск - в частност по проблеми на членството на РСМ в ЕС - трябва да бъде много внимателно формулиран и упражнен, за да не изглежда нелепо и нелегитимно. Четвърто, двустранните отношения са обект на многообразни интереси, далеч надхвърлящи интересите на двете страни. Има международни фактори, които са заинтересовани от динамично сътрудничество и преодоляване на двустранните проблеми между София и Скопие - това са факторите на Запада, това са нашите партньори от НАТО и ЕС. Добрите отношения между България и РСВ са част от стратегията на Запада за интегрирани и динамично развиващи се Балкани. Има фактори, които искат обратното - вътрешни разделения, неразрешими проблеми, нарастващо отчуждение и - по възможност - конфликти. Това са факторите, които са външни по отношение на евроатлантическия свят, и които искат да придобият нарастващо влияние на Балканите чрез тяхното разделение, подялба и нестабилност. Кои ли са тези фактори? Въпрос с \"повишена трудност\"... Прави са тези експерти, които посочват, че взаимоотношенията между България и Македония са от един порядък с отношенията между Румъния и Молдова, Гърция и Кипър и т.н. Но всеки конкретен случай има своята конкретна историческа определеност и логика на развитие. Необходимо е политическо и стратегическо творчество за постигане на оптимално разрешение на наследените исторически дилеми. Тук инициативата трябва да бъде наша - на България. Не подценявам политическата общност в РСВ, но без ние да определим рамката, в която искаме да развиваме двустранните отношения, дрейфът по историческото безвремие от последните 30 години ще продължи. ", "date": "2019.10.03", "title": "София към Скопие - твърда, но гъвкава и перспективна позиция"}
{"url": "https://www.dnevnik.bg/sport/2019/10/03/3971909_bfs_ogranichenieto_za_vratarite_niama_da_zasegne_levski/", "text": "Забраната вратари от страни извън Европейския съюз да играят в Първа лига от следващия сезон няма да засегне черногореца Милан Миятович, който в момента е титуляр в \"Левски\", обясниха от пресслужбата на БФС пред \"Дневник\". Преди два дни изпълнителният комитет на футболния съюз реши, че  от следващия сезон ще бъде въведено ограничение за вратарите . Мнозина заподозряха, че ходът е предприет заради сина на президента на БФС Борислав Михайлов - Николай, който е резерва на Миятович. От футболния съюз посочват, че решението няма общо с конкретен футболист или клуб. Целта е да се направят крачки към изграждане на български футболисти. \"Това е първата стъпка към изпълнение на  концепцията за развитие на детско-юношеския футбол, която беше приета от изпълнителния комитет . Ограничението влиза в сила от следващия сезон, но то е свързано с бъдещи трансфери и няма да засегне футболистите, които вече играят в първенството\", заявиха от пресслужбата на БФС пред \"Дневник\".      И добавиха, че се започва от вратарския пост, тъй като засяга по-малко футболисти. Идеята е занапред да има подобни ограничения както за играчите на други постове, така и за треньорите в клубовете. Вратарският пост е сред проблемните за националния отбор. Контузията, която Владислав Стоянов от \"Лудогорец\" лекува от дълго време, както и слабата конкуренция доведоха до крайни решения. От това се породиха рекорди -  на 42 години Георги Петков стана най-възрастният вратар с мач национален отбор в Европа , а  Христо Иванов (37 г.) стана най-възрастният дебютант за българския отбор . Самият Борислав Михайлов, който е бивш вратар, заяви в интервю през февруари, че вратарската криза го притеснява. \"Най-мъчно ми е, че няма достатъчно български вратари, които да играят в нашето първенство. Те се броят на пръстите на едната ми ръка\", каза тогава президентът на БФС. Преди няколко години отборите в Първа лига имаха задължение да използват български играчи до 21 години. То обаче отпадна, тъй като клубове го заобикаляха, като пускаха млади играчи за кратко, след което ги сменяха. В БФС се обсъжда продължаване на идеята, но с по-добра формулировка, така че да има видим резултат.", "date": "2019.10.03", "title": "БФС: Ограничението за вратарите няма да засегне \"Левски\""}
{"url": "https://www.dnevnik.bg/biznes/2019/10/03/3971900_zapochva_izgrajdaneto_na_dve_kompresorni_stancii_za/", "text": "След проведена обществена поръчка \"Булгартрансгаз\" подписа договор с ДЗЗД \"ФЕРОЩАЛ БАЛКАНГАЗ\" (в което влизат Ферощал Индустрианлаген ГмбХ – Германия, \"Главболгарстрой\" АД и \"Главболгарстрой Интернешънал\" АД) за инвестиционно проектиране, доставка на необходимите материали и оборудване, изграждане и въвеждане в експлоатация на компресорни станции \"Расово\" и \"Нова Провадия\". Те са по трасето на \"Турски поток\" на територията на България, което отскоро се означава от управляващите като \"Балкански поток\". С изграждането на станциите ще се повиши налягането по трасето на инфраструктурата от турско-българската до българско-сръбската граница, съобщава Министерството на енергетиката. \"Участието на международни компании гарантира реализацията на проекта за разширение на газопреносната инфраструктура да се реализира в заложените срокове\", заяви изпълнителният директор на \"Булгартрансгаз\" ЕАД Владимир Малинов, цитиран от пресцентъра на министерството.  Всъщност чуждестранното участие в дружеството е едва от 10%.  \"Капитал\"  посочва, че последните новини в сайта на Ferrostaal са от 2015 г., а дружеството е част от базирания в Хамбург холдинг MPC Industries. В същото време посочените в документацията на търга управители са част от Deutsche Industrieanlagen, на чийто сайт Ferrostaal Industrieanlagen е посочена като акционер. Последните изпълнени проекти според интернет страницата на Ferrostaal са отпреди няколко години, като няма данни за актуалното финансово състояние, посочва изданието.  Общата стойност на договора е 350 832 437.59 лв. без ДДС. Декларирани от обединението подизпълнители са: \"Солар Търбайнс Юръп С.А.\" - Белгия, \"Турбо Машина България\" ЕООД и \"Химкомплект Инженеринг\" АД. Компресорна станция \"Нова Провадия\" ще бъде разположена в района на с. Ветрино и ще се оборудва с четири газотурбокомпресорни агрегата с мощност от по 10 MW всеки. Компресорна станция \"Расово\" ще се намира в землището на с. Расово, община Медковец и ще се оборудва с три газотурбокомпресорни агрегата с мощност от по 12 MW всеки. Предвидените компресорни агрегати и за двете станции са най-ново поколение, производство на американската компания Solar Turbines, която е лидер в сектора. Те ще бъдат снабдени с нискоемисионни горивни камери, отговарящи на изискванията на най-високите екологични изисквания, се посочва в съобщението на министерството.", "date": "2019.10.03", "title": "Започва изграждането на две компресорни станции за \"Турски поток\" в България"}
{"url": "https://www.dnevnik.bg/politika/2019/10/03/3971878_kandidatut_za_kmet_na_spasi_sofiia_prizova/", "text": "Независимият кандидат-кмет, издигнат от \"Спаси София\", Борис Бонев, призова днес останалите участници в изборната надпревара да излязат на открит и честен дебат за бъдещето на София. С видеообръщение във фейсбук той отправи предизвикателство към Йорданка Фандъкова, Мая Манолова и Борислав Игнатов. \"Софиянци постоянно ни питат с какви аргументи г-жа Фандъкова обещава, че четвъртият ѝ мандат ще бъде по-успешен от предишния? С какво г-жа Манолова е подходяща да бъде кмет? Дали г-н Игнатов истински познава София и проблемите ѝ, предвид, че живее тук от едва три години\", обяви Бонев. \"Ние бяхме първите, които публикувахме предизборната си програма, озаглавена \"План за София\". Всеки, който има претенциите да управлява и разходва бюджет от милиарди, трябва да бъде подготвен да защити и обясни своята визия за София\" - поясни идеята си за дебат той. Гражданската организация \"Спаси София\" предлага дебатите да се фокусират върху мерките за решаване на спешните проблеми на столицата – чистотата на въздуха, презастрояването, градския транспорт, както и прозрачното и некорумпирано управление на Столичната община. \"За да стигнат идеите и предложенията на отделните кандидат-кметове до софиянци, е нужен сериозен дебат в ефира на националните телевизии\", подчертават от \"Спаси София\". В демократичните европейски държави телевизионните дебати между кандидат-кметовете са масова практика, и то месеци преди самите избори, напомнят активистите. \"Повече открити дебати между участниците в тези изключително важни избори, ще са само от полза за софиянци да направят информиран избор. Те ще дадат сигнал, че медиите ни са свободни, а политиците - отговорни\", подчерта Бонев. \"На срещите ми със съграждани непрекъснато се повдига въпросът за липсата на дебати по големите медии и аз лично нямам обяснение защо това се допуска. Вероятно става въпрос за страх или неподготвеност от страна на част от моите съперници. Във всеки случай очаквам медиите да постъпят отговорно и да организират повече смислени дебати\" - каза той. От предизборните щабове на Фандъкова и на арх. Игнатов заявиха, че още не са получили покана за дебат от \"Спаси София\".", "date": "2019.10.03", "title": "Кандидатът за кмет на \"Спаси София\" призова конкурентите си на дебат"}
{"url": "https://www.dnevnik.bg/evropa/2019/10/03/3971910_sud_na_strana_v_es_moje_da_nakara_feisbuk_da_premahne/", "text": "Доставчик на хостинг услуги като \"Фейсбук\" може да бъде задължаван от съд на страна - членка на ЕС, да премахва на световно ниво изказвания, за които съд на страна от ЕС е преценил, че са клеветнически или оскърбителни, постанови Съдът на ЕС, цитиран от \"Франс прес\" и ДПА. Доставчикът на хостинг, какъвто е \"Фейсбук\", може да бъде задължаван да прилага тази мярка и в рамките на международното право, тъй като страните членки на ЕС трябва да го спазват. Съдът на ЕС беше запитан от австрийския Върховен съд как да се тълкува европейска директива от 2000 г. за търговията онлайн.  Казусът бе задвижен от жалба на бившия депутат в австрийския парламент Ева Главишниг, която заяви, че потребител на \"Фейсбук\" я уязвява в социалната мрежа с коментара си на медийна статия за подкрепата на австрийските Зелени за мярка в полза на бежанците. Линкът към статията, който потребителят е постнал на своята страница, съдържал снимка на депутата. Под нея потребителят на \"Фейсбук\" написал коментар, който е бил преценен за оскърбителен от австрийски съд. \"Това е историческа победа в защитата на личните права срещу интернет гигантите\", заяви Ева Главишниг за австрийската информационна агенция АПА, цитирана от БТА. С решението си, че на \"Фейсбук\" може да се нареди да премахне не само коментар на конкретен потребител, а и подобни коментари на други потребители по света, ЕС прояви самоувереност по отношение на основните права и ценности, каза Главишниг.  С днешното си решение Съдът отговаря на Oberster Gerichtshof (Върховен съд), че Директивата за електронната търговия, чиято цел е да установи баланс между различните заложени интереси, допуска съдилищата на държава членка да могат да разпоредят на доставчика на хостинг услуги: - да премахва съхраняваната от него информация, чието   на съдържанието на информация, обявена преди това за незаконна, или да блокира достъпа до тази информация, независимо по чия молба се съхранява тя; - да премахва съхраняваната от него информация, чието   на съдържанието на информация, обявена преди това за незаконна, или да блокира достъпа до тази информация,  действията по контрол и търсене на информацията, за която е издадено това разпореждане, са така ограничени, че да се отнасят само до информация, която предава съобщение с по същество непроменено съдържание в сравнение с онова, по повод на което е направена констатацията за незаконност, и която включва указаните в разпореждането данни, и   разликите във формулировката на това смислово равностойно съдържание в сравнение с формулировката на информацията, обявена преди това за незаконна, не биха могли да принудят доставчика на хостинг услугите да преценява самостоятелно това съдържание (така доставчикът може да използва автоматизирани техники и средства за търсене); - да премахва посочената в разпореждането информация или да блокира достъпа до нея  в рамките на релевантното международно право, като съобразяването на международното право е задача на държавите членки. \"Фейсбук\" разкритикува решението, казвайки, че не е роля на социалните платформи да контролират, интерпретират и отстраняват реч на омразата, която може да е незаконна в някоя конкретна държава. \"То подкопава принципа, че една страна няма право да налага законите си за речта на друга страна. Освен това отваря вратата за налагане на задължения на интернет компании проактивно да контролира съдържанието и след това да интерпретира дали е \"еквивалентно\" на съдържание, за което е било установено, че е незаконно\", подчерта компанията.", "date": "2019.10.03", "title": "Съд на страна в ЕС може да накара \"Фейсбук\" да премахне незаконно съдържание по света"}
{"url": "https://www.dnevnik.bg/bulgaria/2019/10/03/3971515_kratki_novini_meteorolozite_preduprejdavat_za_silen/", "text": "                         Автошколи в Пловдив са обучавали фиктивно курсисти, докато те са в чужбина Автошколи в Пловдив са провеждали фиктивно обучение на курсисти, докато те са в чужбина. Това е установила проверка на \"Икономическа полиция\", Националната агенция за приходите и \"Автомобилна администрация\". Проверени са били 20 центъра за обучение на шофьори в града. В една от школите пък е установено още, че работи без фискално устройство. Петима са арестувани при акция срещу група за имотни измами в София Петима души са в ареста след акция на прокуратурата и ГДБОП срещу организирана престъпна група, занимавала се с имотни измами в столицата. Към момента прокуратурата е установила три случая на имотни измами, а други три са предотвратени от МВР, съобщи зам.-главният прокурор Иван Гешев на брифинг. Има данни за отвличания на възрастни хора, включително и за изнудвания, но какви точно обвинения ще бъдат повдигнати, предстои да се уточни. По думите на Гешев в София има няколко групи, които от дълги години се занимават с имотни измами, а прокуратурата и МВР ще засилят работата си в този сегмент. Общо 10 души са задържани при акцията на ГДБОП, като петима от тях са арестувани със заповед за 24 часа. Действията на групата са наблюдавани повече от година. \"Има данни за това, че едно от лицата с прякор Начо е лидер на тази група. Дали ще се съберат достатъчно доказателства срещу него ще стане известно утре\", каза още Гешев. Жертвите на трафик на хора ще остават поне месец в приютите Жертвите на трафик на хора ще могат да остават поне един месец в приютите за временно настаняване, открити за тази цел. Това предвиждат промените в Закона за борба с трафик на хора, приети от парламента на второ четене днес. Досега този срок бе 10 дни. Ще има възможност и за разкриване на допълнителни приюти за последваща реинтеграция на жертвите. Те ще са на издръжка на Националната комисия за борба с трафика на хора. Комисията ще има водеща инициатива при преценката има ли нужда от разкриване на приют, но и ще трябва да покрива издръжката му от бюджета си. Отпада задължението на приютите и центровете за настаняване да издирват семейства и роднини на децата жертви на трафик. Работещи в БНР се събират на хепънинг пред медийния регулатор Работещи в различни звена на Българското национално радио (БНР), представители на двата синдиката КНСБ и \"Подкрепа\" в общественото радио, се събират на хепънинг пред сградата на Съвета за електронни медии (СЕМ), съобщи държавното радио. Акцията е насрочена за 12 часа и е във връзка с решението на СЕМ следващата седмица да разгледа проект за предсрочно прекратяване на мандата на генералния директор на радиото Светослав Костов, ако той не подаде оставка до края на тази седмица. Костов вече обяви, че  не възнамерява да напуска . Жълт код за силен вятър е в сила в шест области Жълт код за силен вятър е обявен в шест области - Видин, Монтана, Враца, Плевен, Велико Търново и Русе, показва справка на сайта на Националния институт по метеорология и хидрология при БАН. В следобедните часове там вятърът от запад-северозапад ще се усили до 15-20 м/сек. Жълтият код означава, че времето е потенциално опасно. \"Бъдете внимателни за летящи във въздуха предмети, възможни локални нарушения на обичайните дейности на открито\", гласи предупреждението на метеоролозите.", "date": "2019.10.03", "title": "Кратки новини: Автошколи в Пловдив са обучавали фиктивно курсисти, докато те са в чужбина"}
{"url": "https://www.dnevnik.bg/sport/2019/10/03/3971928_video_sinhronnoto_izpulnenie_na_zadna_nojica_dovelo_do/", "text": "Головете със задна ножица са рядкост във футбола. А какво да кажем за головете след \"синхронно изпълнение\" на задна ножица? Двубой от първенството на Тайланд доведе до зрелищен момент. Полузащитникът Кицада Хемвипат и бразилецът Леандро Асумпсао скочиха едновременно в опит да вкарат топката със задна ножица... и Хемвипат успя. Попадението дойде твърде късно и техният \"Након Рачасима\" загуби с 2:3 от \"Бурирам юнайтед\".", "date": "2019.10.03", "title": "Головете със задна ножица са рядкост във футбола. А какво да кажем за головете след \"синхронно изпълнение\" на задна ножица? Двубой от първенството на Тайланд доведе до зрелищен момент. Полузащитникът Кицада Хемвипат и бразилецът Леандро Асумпсао скочиха едновременно в опит да вкарат топката със задна ножица... и Хемвипат успя. Попадението дойде твърде късно и техният \"Након Рачасима\" загуби с 2:3 от \"Бурирам юнайтед\". "}
{"url": "https://www.dnevnik.bg/sport/2019/10/03/3971955_gabriela_petrova_i_aleksandra_nacheva_ne_stignaha_do/", "text": "Габриела Петрова и Александра Начева не успяха да се класират за финала в тройния скок на световното първенство по лека атлетика в Доха, Катар. Българските представителки не се представиха успешно в квалификацията, като останаха съответно седма в група А и 14-а в група В. Квалификационната норма за участие във финала беше 14,30 метра. Петрова записа 13,98 метра, а Начева 13,05. Европейската вицешампионка от 2015 г. остана под 14-те метра в най-добрия си опит. Тя записа 13,84 в първия си скок, а в третия направи фаул. Тя остана далеч под най-добрия си резултат за сезона 14,22 метра, постигнат още през юни. Във втората половина от годината Петрова имаше и контузии. Световната шампионка за девойки Начева направи дебют в елитната категория. Тя скочи 13,05 метра, след което направи фаул. Най-младата участничка в дисциплината, която е само на 18 години, записа едва 12,71 метра в третия опит. Най-добрият резултат на Начева през 2019 г. е 14,13 метра. Финалът в дисциплината се затвори на 14,12 метра. Квалификационната норма предоляха само Шаника Рикетс (14,42), Катерина Ибархуен и Олга Салдуха (14,32), Юлимар Рохас (14,31) и Кетура Орджи (14,30). Петрова се нареди 16-а в крайното класиране, а Начева - 26-а.", "date": "2019.10.03", "title": "Габриела Петрова и Александра Начева не стигнаха до финала в тройния скок"}
{"url": "https://www.dnevnik.bg/sviat/2019/10/03/3971809_sauni_curkvi_gradini_-_ruskite_voinici_traino_se/", "text": "Растенията ще имат време да порастат!\", казва един от руските офицери, трайно настанили се в базата си в сирийския град Тартус, където се радват и на градините си, и на подводниците си четири години след военната намеса на Москва в страната. Въпреки съобщенията за изтегляне на контингента и драстичното намаляване на операциите руското присъствие в Сирия трайно се е вкоренило и това дава ясен знак за бъдещето на страната. В крайбрежния град Тартус в Западна Сирия, както и в другата си база в Хмеймим по на север руската армия трайно се е разположила и на драго сърце афишира това пред поканените да посетят обектите й журналисти, включително тези на АФП. Спортни зали, сауни, хлебарници, химическо чистене и, разбира се, православни параклиси. Войниците имат \"всички необходими удобства\", заяви руски офицер, пожелал анонимност, защото не му е разрешено да прави изявления пред медиите. С изпращането на авиацията си на помощ на режима на Башар Асад в края на септември 2015 г. Москва позволи на хванатия натясно свой съюзник да натрупа победи над бунтовниците и да си върне контрола над големи части от територията. Днес руснаците се показват публично, с патрулите на военната полиция по улиците на сирийските градове или \"съветниците\", които вече застават пред камерите при обучението на елитен батальон от войската на Башар Асад близо до Дамаск. По официални данни в Сирия са дислоцирани 3000 руски военни плюс самолети, хеликоптери, бойни кораби и подводници. Защитата им се осигурява от последно поколение системи за противовъздушна отбрана С-400. Базата в Хмеймим, през 2017 г., преминавайки под руска юрисдикция. Същото стана в Тартус - пристанищното съоръжение на руските ВМС се превърна в постоянна военноморска база. Москва вече има договор за наем на тези бази за 49 години, очевиден коз за трайното присъствие в Близкия изток и упражняване на влияние, по-специално в противовес на САЩ. \"Със своите бази Русия укрепи позицията си, но само докато разполага с Башар\" Асад, отбеляза Алексей Малашенко, ръководител научни изследвания в московския Институт за диалог на цивилизациите. \"Никой приемник, никое движение или група няма да защитава толкова старателно руското присъствие\", каза той. Президентът Владимир Путин впрочем бе ясен - руснаците ще останат в Сирия, докато Москва \"има интерес от това\", каза той през юни 2018 г. Благодарение на успехите си в Сирия и близостта си с Иран Русия отново е основен играч в региона. Във военно отношение сирийската военна кампания, в която са служили над 63 000 руски военни, позволи да се изпробват в реални условия войниците и модерното въоръжение като ракетите \"Калибър\" или бомбардировачите с голям обхват. С около 100 полета дневно в най-горещия период на войната, операциите позволиха и на 90 процента от руските военни пилоти да придобият боен опит. За стабилизирането на сирийския режим и съответно постигането на дълготрайно присъствие Русия обаче трябва чиято цена по оценки на ООН е над 400 млрд. долара. В много градове усилията засега дават само скромни резултати в обстановка на западни санкции срещу Дамаск и нежеланието на международната общност да финансира следвоенния период без действителен напредък към политическо решение. В опустошения от войната град Алепо, втория по големина в Сирия, доставените от Русия кабели за високо напрежение и водопроводни тръби позволиха възстановяване на електрозахранването и водоснабдяването, но бившите бунтовнически квартали продължават да са в развалини. Задвиженият неотдавна политически процес със създаването на Конституционен комитет е с повече от неясни перспективи заради въпроса за бъдещето на Асад, за чието напускане настояват редица местни и международни играчи. Контролираната от джихадистка групировка провинция Идлиб пък е предмет на крехко споразумение между Москва и Анкара за избягване на кръвопролитно настъпление на сирийския режим. Това статукво обаче едва ли ще трае дълго. В крайна сметка \"Русия няма път за изход. Тактиката й е добра, но няма никаква стратегия. Тя мисли само с един ход напред. А какво ще има после, никой не знае\", каза Малашенко. /БТА", "date": "2019.10.03", "title": "Сауни, църкви, градини - руските войници трайно се настаняват в Сирия"}
{"url": "https://www.dnevnik.bg/bulgaria/2019/10/03/3971968_vremennata_komisiia_za_krizata_v_bnr_reshi_da_izslusha/", "text": "Главният прокурор Сотир Цацаров ще бъде поканен да бъде изслушан на следващото заседание на Временната комисия за проучване на фактите и обстоятелствата, свързани с прекъсване на излъчването на програма \"Хоризонт\", както и на твърденията за политически натиск върху ръководството и журналисти от БНР. Днес комисията се събра за първи път и определи правилата си. Заседанията ще се провеждат всеки четвъртък. Решенията ще се вземат с мнозинство половината плюс един от членовете на коисията, които са десет. Заседанията ще се провеждат всеки четвъртък. Следващото ѝ заседание ще бъде на 10 октомври, обяви председателят на временната комисия Тома Биков /ГЕРБ/. След това на изслушвания ще бъдат поканени членовете на СЕМ, генералният директор на БНР Светослав Костов и журналисти от радиото. Тома Биков охлади очакванията за резултатите от работата на комисията, която ще продължи два :\"Тази комисия, доколкото ѝ е по силите, ще даде малко повече яснота на това, което се случва в БНР. Надявам се да не създадем свръхочаквания за това, че можем да издадем някакви присъди или че можем да разследваме нещо, но бихме могли да дадем повече видимост на процесите в БНР, което очевидно преживява криза\", каза депутатът. Предстои да бъде направен и анализ от комисията на действащото медийно законодателство, и по-специално в частта за финансирането на БНР и БНТ, . Зам.-председаеят на временната комисия Александър Симов /БСП/ коментира, че главният прокурор ще бъде питан не само за разследването на причините за изключването на сигнала на \"Хоризонт\" за близо 5 часа на 13 септември, а и за данните за натиск над генералния директор и над журналист, каквито твърдения бяха изнесени пред СЕМ от редколегията и от журналистката Силвия Великова. На 25 септември СЕМ изпрати на прокуратурата сигнал с твърденията за проверка. Докато Тома Биков говореше пред журналисти в залата след заседанието, отвън пред залата три дами обясняваха на члена на комисията Чунчев /БСП/ , че криза в БНР няма и суматохата е създадена от недобросъвестни пристрастни журналисти, че в протестите срещу генералния директор участват само пет-шест души от радиото, другите били граждани отвън, че журналистката Силвия Великова имала наказания и предстояло още едно \"за 9 септември\"... Запитани в коя редакция на БНР работят, оказа се, че само една от трите е на работа в БНР, но не посочи на каква длъжност.", "date": "2019.10.03", "title": "Временната комисия за кризата в БНР реши да изслуша Цацаров"}
{"url": "https://www.dnevnik.bg/politika/2019/10/03/3971986_jena_padna_v_niagarskiia_vodopad_ili_za_svurzanite/", "text": "Варненка загина, след като падна в Ниагарския водопад\" или \"Варненка взе 1 милион\" от \"Стани богат\" в САЩ\" - това са заглавия на две съвършено фалшиви новини. Но кликайки върху публикациите им във Фейсбук профила на Калоян Георгиев, кандидат за общински съветник в предстоящите избори, читателите попадат най-напред на рекламните му банери. Според регистрацията в Общинската избирателна комисия във Варна Георгиев е издигнат от местната коалиция \"Свобода\" (Социалдемократическа партия). В същото време сайтът \"Будна Варна\", където са поместени двете фалшиви новини и банерите на Георгиев, рекламира и напълно неизвестна до момента политическа партия със същото име.      За \"новината\" от Ниагарския водопад сайтът се позовава на информация от Министерството на външните работи, каквато естествено не е разпространявана и не може да бъде открита в нито едно друго издание. Проверка на снимката, с която е илюстрирана \"информацията\" за печалбата от 1 млн. в американската версия на \"Стани богат\", показва, че тя е на участничка в играта с име, съвършено различно от цитираното в \"Будна Варна\", и при това копирана от статия в сайта на американската медийна група Capitol Broadcasting Company от 2006 г.      \"Дневник\" изпрати на Георгиев няколко въпроса. От техните отговори трябваше да стане ясно дали споделянето на очевидно фалшиви новини в социалните мрежи е начин за привличане на вниманието на потенциални избиратели към кандидатурата му за общински съветник и смята ли, че е удачно да се рекламира по този начин? С лично съобщение през профила си във Фейсбук той съобщи почти веднага, че може да отговори на въпросите с по едно изречение, но предпочита да им отдели повече време, \"когато стигне до лаптопа си\". До приключването на работата по този текст това не се случи. Името му попадна в медиите за първи път през 2015 г., когато също се проведоха избори за местна власт, които във Варна бяха спечелени от ГЕРБ. Проверка на \"Дневник\" тогава установи, че той е администратор на поне пет групи и страници във Фейсбук,  които призоваваха за нови \"февруарски протести\" във Варна . С тях тогавашният директор на Областна дирекция на МВР Николай Калчев и заместникът му Димитър Димитров, назначени от кабинета на Пламен Орешарски, трябваше да бъдат принудени да подадат оставка заради \"несправяне с циганската престъпност и джебчийските кражби\". В разгара на кампанията срещу джебчийките във Варна два сайта - \"Нова Варна\" и \"О, Варна\", публикуваха статии, в които за техен \"тартор\" беше сочен известният в района Бако Стоянов от близкия гр. Игнатиево. Текстовете бяха илюстрирани с принтскрийн на форуми под публикации за Стоянов. В една от дискусиите той предупреждава Калоян Георгиев да му си извини за това, че го е набедил за \"тартор\" на джебчийките, тъй като ще се обърне за съдействие към адвокат.      Няколко месеца по-късно – през лятото на 2015 г.,  \"игнатиевските джебчийки\" и Бако Стоянов  влязоха шумно в предизборната кампания за предстоящите местни избори с разследване на \"Нова телевизия\". След това  кандидатът на ГЕРБ в Игнатиево Анастасия Кадиева спечели кметския си мандат с 95.95% подкрепа . А Бако Стоянов потъна в неизвестност, както и преди това. Две години по-късно – през 2017 г., \"игнатиевските джебчийки\" и Бако Стоянов влязоха успешно и в предизборната кампания за предсрочните парламентарни избори, които ГЕРБ спечели след оставката на Пламен Орешарски. Инициаторите на т.нар. нови \"февруарски протести\" през 2015 г. бяха обявили в социалните мрежи и сформирането на \"граждански патрули\", които да наблюдават централни автобусни спирки във Варна. В патрулите активно участваха униформени членове на кикбоксовия Спортен клуб \"Триумф\", както и фен клубът на футболния тим \"Черно море\". Същата проверка на \"Дневник\" през 2015 г. показа, че година по-рано Спортен клуб \"Триумф\" е получил финансиране от община Варна за проекта си \"Заедно можем\", насочен към популяризирането на кикбокса сред ромската общност в града. Председател на клуба както тогава, така и сега е Александър Аврамов. В края на 2013 г. той откри зала по кикбокс в училище на варненския кв. \"Аспарухово\", където се намира едно от най-големите ромски гета в града. За да подкрепи начинанието на Аврамов, при откриването на залата присъства лично кметът на Варна Иван Портних (ГЕРБ), който бе спечелил частичните избори след оставката на предшественика си Кирил Йорданов само няколко месеца по-рано.", "date": "2019.10.03", "title": "\"Жена падна в Ниагарския водопад\", или за \"свързаните лица\" в предизборните кампании във Варна"}
{"url": "https://www.dnevnik.bg/video/2019/10/03/3971932_ivan_bregov_kandidaturata_na_peevski_za_glaven/", "text": "Очевидно кандидатурата на Пеевски за главен прокурор, за добро или за зло, взе превес над тази на Бойко Борисов. Това каза експертът в Института за пазарна икономика Иван Брегов в предаването \"Денят с Веселин Дремджиев\" по TV+ и TV1. Според него \"голямата идея беше Пламен Георгиев да мине напред\", но след имотния скандал, свързан с него, Иван Гешев, който е и единственият кандидат за наследник на Сотир Цацаров, е останал без алтернатива. Той отговори положително на въпрос дали ДПС и Пеевски са толкова силни, за да прекършат ГЕРБ при избора на главен прокурор. \"ГЕРБ отдавна не са фактор, те са в подчинено положение на ДПС\", каза още Брегов. Повече вижте във видеото.", "date": "2019.10.03", "title": "Иван Брегов: Кандидатурата на Пеевски за главен прокурор взе превес над тази на Борисов"}
{"url": "https://www.dnevnik.bg/sviat/2019/10/03/3971941_na_men_li_govorite_pitaite_nego_-_kak_reporter_iadosa/", "text": "Американският президент Доналд Тръмп влезе в словесен сблъсък с журналист по време на пресконференция с финландския си колега Саули Нинистьо в Белия дом. Това стана, след като журналистът от \"Ройтерс\" Джеф Мейсън попита Тръмп какво иска президентът да направи украинският държавен глава Володимир Зеленски за бившия вицепрезидент Джо Байдън и сина му. В резултат Тръмп продължително отказваше да даде конкретен отговор и искаше от Мейсън да зададе въпрос на Нинистьо вместо на него. \"На мен ли говорите?\", попита президентът. \"Чухте ли ме... Не бъдете груб,\" прекъсна той репортера в друг случай и каза, че Нинистьо също е в залата и е по-добре да зададе въпрос на него. Преди това пресконференцията се превърна в атака на Тръмп срещу демократите и особено срещу конгресмените, свързани с разследването за импийчмънт срещу него заради случая с Украйна. Нинистьо бе принуден да слуша как по време на съвместното им изявление Тръмп сипе обида след обида по адрес на Байдън, сина му и демократи. Преди въпроса на Мейсън Тръмп говореше за корупцията в Украйна и каза, че не обича да дава пари на корумпирани държави, а и украинците са като \"голяма, бяла, красива стена\" между Европа и Русия и помага на европейските страни много повече, отколкото на САЩ. В отговор на журналиста той не обясни какво е очаквал от Джо Байдън и сина му Хънтър, той се ограничи да каже, че двамата са корумпирани. Президентът също така заяви, че голяма част от медиите са фалшиви и корумпирани и че на измамата зад разследването за импийчмънт се хващат само хора като Мейсън. Когато журналистът от \"Ройтерс\" действително зададе въпрос на Нинистьо, свързан с митата, наложени от САЩ, той не успя веднага да отговори веднага, тъй като Тръмп взе думата. Минута по-късно обаче финландският президент прекъсна американския си колега с извинение: \"Мисля, че въпросът беше към мен\".", "date": "2019.10.03", "title": "\"На мен ли говорите? Питайте него\" - как репортер ядоса Тръмп (видео)"}
{"url": "https://www.dnevnik.bg/sport/2019/10/03/3972005_da_podkrepiash_ljubimiia_otbor_ot_kosmosa_astronavtut/", "text": "Италианският национален отбор по ръгби ще се изправи срещу Южна Африка в петък в решителен мач за класиране във втората фаза на световното първенство. Съставът ще има и специален поддръжник по време на двубоя в Япония, след като италианският астронавт Лука Пармитано ще подкрепя своите сънародници. Той ще гледа срещата от Международната космическа станция, която се намира на 400 км над Земята. Пармитано вярва в силите на Италия да преодолее южноафриканците и за пръв път да стигне до втората фаза на световното. Италианският астронавт е в Космоса от юли. \"Вие сте отбор, който трябва да работи здраво, за да постигне целите си, а именно да печели\", каза Пармитано в специално записано съобщение, което беше публикувано от Европейската космическа агенция и Италианската ръгби федерация. Това не е първи случай, в който Пармитано влиза в нетрадиционна роля. През август той стана първият човек в Космоса, който се превърна в диджей, след като пусна сет от Международната космическа станция за парти в испанския курорт Ибиса.", "date": "2019.10.03", "title": "Да подкрепяш любимия отбор от космоса: астронавтът Лука Пармитано и неговата страст към ръгбито"}
{"url": "https://www.dnevnik.bg/razvlechenie/2019/10/03/3971777_terminatorite_ili_pohodut_na_scenaristite_za/", "text": "Терминаторът\" на Джеймс Камерън започва шествието си по кината през 1984 г., а оттогава до днес са излезли вече 5 продължения. Приходите на поредицата в целия свят се равняват на 1.8 млрд. долара, а шестото заглавие излиза съвсем скоро - на 1 ноември тази година. В \"Терминатор: Мрачна съдба\" (Terminator: Dark Fate) се завръщат Линда Хамилтън, Арнолд Шварценегер и Едуард Фърлонг, познати на зрителите от първите два филма. Завръща се и Джеймс Камерън, който отново влиза в ролята на продуцент на лентата. Докато фикционалните хуманоидни роботи се опитват да заличат човечеството в бъдещето, днес в ролята на терминатор влиза и сценаристът на първия филм Гейл Ан Хърд ( - втората съпруга на Джеймс Камерън), която е предприела стъпки за прекратяването на договора за авторски права, подписан преди 35 години, пише \"Холивуд рипортър\". Ако договорът бъде прекратен, \"Скайденс медиа\", която придобива правата през 2011 г. за 20 млн. долара, може да загуби възможността да прави повече продължения на \"Терминаторът\" от ноември 2020 г. \"Терминатор\" обаче не е аномалия, а по-скоро предвестник на едно ново явление. В края на 70-те години от миналия век Конгресът на САЩ внася поправки в законодателството, по силата на които авторите могат да възвръщат вече отдадените права върху свои произведения, след като изчакат няколко десетилетия. Досега от поправката се ползваха най-вече музиканти, а не сценаристи. Но данните показват надигаща се вълна от искове за прекратяване на договори, като по закон най-ранният срок е 35 години след създаването на произведението. Това пряко застрашава притежателите на права, които могат да създават продължения на известни ленти от 80-те години.      По такъв начин стоят нещата с филма \"Кой натопи Заека Роджър\". Той е направен по книгата \"Кой цензурира Заека Роджът\" на писателя Гари Улф, който също се опитва да възвърне правата си от \"Дисни\". Наследниците на сценариста на \"Бийтълджус\" - Майкъл Макдауъл, са се впуснали в същата битка с \"Уорнър брадърс\". Семейството на автора на романа \"Нищо не трае вечно\", който с оглед на рекламата най-често бива публикуван със заглавието \"Умирай трудно\", се опитва да счупи желязната хватка на \"Фокс\" върху правата. Други филмови поредици, които могат да увиснат, са \"Хищникът\" и \"Кошмари на Елм стрийт\", а сред терминаторите от страна на писателското съсловие попадат Стивън Кинг и Дейвид Мамет.  Отговорът на въпроса защо тази вълна залива света на киното чак сега се крие в съдебно решение от миналата година, когато е одобрена молбата за анулиране на договора за авторските права на сценариста на \"Петък 13-и\" Виктор Милър. Тъкмо това привлича вниманието и на други сценаристи и писатели към тази възможност. Въпросът е до какво ще доведе това явление? До повече или до по-малко продължения и създаване на нови версии на вече познати заглавия?      Марк Тобериф - адвокатът на Милър, представляващ и голяма част от другите автори, които се опитват да отвоюват авторските си права, обяснява, че в крайна сметка всичко се свежда до едно. Представителите на студиото трябва да седнат с другата страна и да си кажат: \"Нека просто да се договорим.\" Изглежда, това ще е съдбата и на \"Терминатор\". Според източник на \"Холивуд рипортър\" Гейл Ан Хърд и Джеймс Камерън ще притежават правата върху поредицата, които ще са разделени 50 на 50 процента. Така че ако \"Скайденс\" иска да направи следващ филм, ще трябва отново да се договори с двамата. В противен случай Камерън и Хърд могат да сключат сделка с някое друго студио. След излизането на публикацията на \"Холивуд рипортър\" от \"Скайденс\" заявиха, че имат сделка с Камерън и притежават правата на \"Терминатор\" за \"близкото бъдеще\". Все още липсва коментар от страна на Гейл Ан Хърд.", "date": "2019.10.03", "title": "Терминаторите или походът на сценаристите за възвръщане на авторските им права"}
{"url": "https://www.dnevnik.bg/bulgaria/2019/10/03/3972032_borisov_obeshta_dopulnitelno_pari_za_razkopkite_krai/", "text": "Правителството ще осигури допълнително финансиране за довършването на археологическите проучвания на селищната могила Провадия - Солницата. Това заяви министър-председателят Бойко Борисов, който посети \"Праисторическия солодобивен център Провадия-Солницата\", съобщи правителствената пресслужба. Това е единственото находище на каменна сол в България като почти в центъра на солното огледало се издига праисторическа селищна могила, а върху нея - тракийска надгробна могила. \"Златно време е, нека хората работят. Направете разчетите, парите не трябва да ви спират, ще ги заложим в бюджета за догодина\", заяви Борисов пред археолозите. По думите му обектът наистина е уникален. \"Имаме стена на 6700 години и като уточним, че Китайската стена е с 4000 години по-млада, това буди внимание и привлича туристи\", отбеляза Борисов. Според него предложеният от археолозите музей на солта може да бъде разположен на територията на праисторическия обект.       Комплексният праисторически обект представлява останките на най-стария солодобивен център в Европа (5500 - 4200 г. пр. Хр.), превърнал се в първия праисторически град на нашия континент (4700-4200 г. пр. Хр.), пише в прессъобщението. Състои се от укрепено с каменни стени селище, производствен солодобивен комплекс, ритуално поле и некрополи. Заема площ от около 200 дка. \"Това е центърът на европейската цивилизация, не трябва да се подценяваме. В Европа няма нищо по-старо от това селище\", каза ръководителят на научния екип, който извършва археологическите разкопки на обекта - проф. Васил Николов. Той, заедно с екип от около 60 души започва работа над селищната могила през 2005 г. \"Много съм доволен от археолозите, действаме с всички сили\", обобщи Борисов и изтъкна важността на археологическите проучвания, които се извършват на много места в България. Той възложи на министъра на културата Боил Банов заедно с министъра на образованието Красимир Вълчев да обмислят възможността за обучението на реставратори, след като Николов го информира, че има недостиг на такива специалисти. Министерството на културата е дало 40 хил. лв. през 2018 г. и близо 47 хил. лв през 2019 г. за изграждане на защитно покритие над каменните останки. Няколко поредни сезона министерството финансира и теренните археологически проучвания на обекта като отделените суми за изминалата година бяха 20 хил. лв., а за 2019 г. са 30 хил лв.", "date": "2019.10.03", "title": "Борисов обеща допълнително пари за разкопките край Провадия"}
{"url": "https://www.dnevnik.bg/evropa/2019/10/03/3971757_trite_aferi_na_boris_djonsun/", "text": "                         През последните дни Борис Джонсън за пореден път се опита да убеди британците, че след Брекзит всичко щяло да тръгне едва ли не по мед и масло.  На партийния конгрес на торите  той обеща, че в здравеопазването, дигиталната и пътната инфраструктура и вътрешната сигурност ще бъдат инвестирани огромни суми. А на британците тези области им лежат на сърцето. Премиерът и жените Няколко скандала хвърлят обаче тежка сянка върху партийния конгрес, който Борис Джонсън искаше да превърне в свой личен успех, посочва германската обществено-правна телевизия ARD. Не една, а цели три афери са надвиснали като черни облаци над главата на британския премиер. И не се знае дали няма да се появят и нови. Най-безобидната от всички е тази: докато е бил кмет на Лондон, Борис Джонсън е съдействал на своя близка приятелка да получи субсидии, посочва \"Франкфуртер алгемайне цайтунг\" (ФАЦ). По информация на \"Сънди таймс\" американката Дженифър Аркури, която е основателка на стартъп компания, е получила навремето 13 000 евро от общината. Освен това тя е придружавала Борис Джонсън по време на три пътувания в чужбина като част от бизнес делегациите на лондонския кмет. Днес нейният институт за киберсигурност Hacker House, базиран в Лондон, продължава да получава субсидии - през 2019 са ѝ преведени 100 000 лири от Министерството на културата, медиите и спорта. Британските медии нарекоха тази афера \"скандалът БоДжен\": Джонсън и Аркури са били не просто приятели - двамата са имали любовна връзка. Самата Аркури, която е бивш фотомодел, била доверила това на свои приятелки, уточнява \"Сънди таймс\". В основата на втория скандал около британския премиер стои журналистката Шарлот Едуардс. Тя твърди, че на една официална вечеря през 1999 е била опипвана по бедрото от Борис Джонсън, който по онова време бил главен редактор на списание Spectators, за което тя работела. Едуардс веднага се оплакала на дамата, която седяла на масата на Джонсън въпросната вечер, а тя отвърнала: \"Господи, той стори същото и с мен\". Самият Джонсън отхвърли обвиненията и изтъкна, че не отговарят на истината. Рейчъл Джонсън критикува брат си Третото обвинение срещу британския премиер досега изглеждаше по-скоро като заговорническа теория. Нещата обаче загрубяха, след като бившият финансов министър Филип Хамънд взе отношение по темата: в авторска статия той твърди, че Борис Джонсън е подкрепян от спекуланти, заложили милиарди на твърдия Брекзит. \"И има само един резултат, който ги устройва: един Crash-Out-No-Deal-Brexit, който ще разклати британската валута и ще засили инфлацията\", твърди той. Преди няколко дни подобни твърдения се чуха и от сестрата на премиера - Рейчъл Джонсън, която тази година се кандидатира за евродепутат от листите на проевропейската британска партия Change UK. Тази тема няма да бъде забравена така лесно, коментира на свой ред обвиненията срещу Борис Джонсън кореспондентът на германската обществено-правна телевизия ARD в Манчестър Йенс-Петер Маркварт. Още по-смела прогноза прави \"Шпигел онлайн\". Обвиненията срещу Джонсън, които засега остават недоказани, имат заряда да го свалят от поста, пише изданието.", "date": "2019.10.03", "title": "Трите афери на Борис Джонсън"}
{"url": "https://www.dnevnik.bg/sport/2019/10/03/3972034_s_izkljuchitelni_golove_ludogorec_slomi_ferencvarosh_i/", "text": "\"Лудогрец\" записа втора поредна победа в групите на Лига Европа, след като разгроми \"Ференцварош\" с 3:0 като гост. Българският шампион затвърди отличното начало в груповата фаза и добави към  успеха с 5:1 над ЦСКА (Москва)  преди две седмици. Тимът на Станислав Генчев направи пореден изключителен мач, в който трябваше да се справя и с проблемни ситуации. Джоди Лукоки откри още в 37-ата секунда, а Рафаел Форстър удвои след невероятен изстрел от фаул от повече от 30 метра в 40-ата минута. Въпреки че остана с човек по-малко точно преди почивката, и трябваше да прави три принудителни смени, \"Лудогорец\" стигна и до трети гол чрез Форстър в 64-ата минута. Освен добрата игра в атака \"Лудогорец\" имаше и сигурност в защита, особено чрез вратаря си Пламен Илиев. Той започна вместо контузения Ренан, но се отчете с много важни спасявания.   Българският шампион записа 19-и пореден мач без загуба и седма поредна победа във всички турнири. Последното поражение на \"Лудогорец\" дойде именно срещу  \"Ференцварош\" през юли  в квалификациите на Шампионската лига. Този път обаче \"Лудогорец\" успя да си върне за отпадането през лятото. След два мача в групите \"Лудогорец\" води с 6 точки и голова разлика 8:1. В другата среща \"Еспаньол\" победи ЦСКА (Москва) като гост и излезе втори с 4 точки. Трети е \"Ференцварош\" с една точка, а руският тим е без актив.      Точното време на гола на Лукоки беше 37-а секунда, най-бързот попадение за българския шампион в европейските турнири. Ранното попадение стъписа домакините, които около 15 минути изпитваха сериозни затруднения да създадат нещо в атака. Изненадващо \"Лудогорец\" също имаше проблеми, които дойдоха главно при изнасянето на топката. Абел Анисе и Стефан Баджи в средата на терена често грешаха или даваха спорни подавания на своите съотборници. По-добрите действия за тима от Разград идваха от левия фланг. В 16-ата минута Кешеру направи голям пропуск, като беше изведен сам срещу вратаря от Рафаел Форстър, но стреля в тялото на Денес Дибус. \"Ференцварош\" стигна до два удара от границата на наказателното поле, които бяха блокирани. Няколко пъти унгарците опитаха и пробиви чрез Токмак Нгуен, както и далечен изстрел, преминал над вратата. В края на първата част \"Лудогорец\" нанесе втори голям удар, като удвои аванса си. От пряк свободен удар на около 35 метра от вратата Форстър изпрати истински снаряд към унгарската врата и насочи неспасяемо топката в горния десен ъгъл - 0:2.      Всичко вървеше отлично за българския шампион, но точно преди почивката тимът на Станислав Генчев остана с човек по-малко. Централният бранител Драгош Григоре беше изгонен за втори жълт картон след закъсняло влизане в краката на съперник. Това наложи и до смяна на почивката, когато Марселиньо беше заменен от Козмин Моци. От самото начало на втората част се започна с тежките моменти пред вратата на българския отбор. В 55-ата минута домакините пропуснаха сигурен гол. Първо Баджи сгреши и се стигна до опасен удар на Токмак, спасен от Пламен Илиев. При добавката опитният Исаел от около шест метра прати топката над вратата. Веднага след това се стигна и до втора принудителна смяна за \"Лудогорец\", след като Лукоки получи травма и неговото място зае Яцек Горалски. Промяната показа и намеренията на Станислав Генчев, който искаше да уплътни средата на терена.      Точно час след началото на двубоя Илиев трябваше да се намесва отново, пак след удар на Токмак. След първоначалния натиск на унгарците, \"Лудогорец\" успя да успокои играта и да изнесе топката далеч от вратата си. Кешеру свърши отлична работа, задържайки я, а в 64-ата минута Недялков спечели нов корнер. Той се оказа много важен, след като \"Лудогорец\" вкара трети гол. Вандерсон центрира , а Форстър засече на близката греда с глава, за да направи аванса на българския тим три гола. За бразилеца това беше трети гол в европейските турнири и едва втори път в неговата кариера, в който вкарва два гола в един мач.      Проблемите не спряха и след третия гол, когато и Сисиньо получи травма. Това наложи трета принудителна смяна, но дори и тогава \"Лудогорец\" не се пречупи. Българският шампион предостави инициативата на съперника си, но не допусна големи опасности пред Илиев до края.", "date": "2019.10.03", "title": "С изключителни голове \"Лудогорец\" сломи \"Ференцварош\" и продължи полета си в Европа"}
{"url": "https://www.dnevnik.bg/bulgaria/2019/10/03/3972028_advokatut_na_polfriiman_poiska_vuzobnoviavane_na/", "text": "                         Адвокатът на осъдения австралиец Джок Полфрийман – Калин Ангелов, е поискал от Софийската градска прокуратура да сезира Върховния касационен съд с молба за възобновяване на делото за убийството на Андрей Монов през 2007 г. Полфрийман вече бе осъден на 20 г. затвор по това дело (окончателно през 2011г.) и излежа близо 12 г. в затвора, след което  бе освободен предсрочно . Повод за искането на защитника е  видеото, което бе публикувано в Youtube  със заглавие \"Истината за Джок Полфрийман\". Според адвоката, има много факти, които са останали неустановени, макар че кадрите са част от делото. Освен това има и свидетели, заснети от камерите, но те не са били открити и разпитани по делото. В искането си до Софийската градска прокуратура през юли адвокат Ангелов посочва, че има нови факти и обстоятелства, които налагат делото да бъде преразгледано. Според него, проверката извършена върху тези видеофайлове, може да изясни някои въпроси, на които не е отговорено в делото срещу Джок Полфрийман. В същото време, защитникът е на мнение, че тези въпроси съществено променят фактическите заключения, до които е достигнал съда. Според адвокат Калин Ангелов, на кадрите не е идентифициран Андрей Монов и не е проследено неговото движение по време на двете конфликтни ситуации (такава задача дори не е била дадена на експертизата). Не е идентифициран Джок Полфрийман и не е проследено неговото движение по време на конфликта. В искането си защитникът твърди и че не е установено правилно къде е възникнал първоначалния конфликт между групата на Андрей Монов и пострадалия Антоан Захариев и двете неустановени по делото лица от ромски произход. \"Нещо повече, приетата по делото експертиза неправилно говори за едно единствено такова лице, като погрешно възприема другото такова за част от групата на Монов и Захариев. Не е отговорено на въпроса за движението на цялата група на Монов и Захариев при първоначалния конфликт\", подчертава защитникът. Той обяснява и че при първоначалното разглеждане на делото и прегледа на кадрите не е отговорено на въпроса за появата на Джок Полфрийман и движението му в посока \"Булбанк\". Адвокат Ангелов посочва още няколко въпроса, които са породени от видеозаписите и които, според него не са намерили отговор по време на делото. Той самият е направил пълен анализ на видеоматериалите. Ден след публикуването на кадрите, близки и приятели на Андрей Монов направиха свой прочит на случилото се в нощта на убийството и публикуваха  контравидео със собствен анализ на кадрите . Прави впечатление, че върху част от кадрите, надписите закриват случващото се. Авторите не са разрешили и коментарите под видеото.      Защитната теза на австралиеца на всички инстанции до момента винаги е била, че е действал при самоотбрана и че преди това се е опитвал да помогне на двама мъже от ромски произход, които били нападнати без причина от компанията на Монов. Съдът обаче отхвърли тезата за самоотбраната и прие, че Полфрийман е действал по хулигански подбуди. Прокуратурата отказала възобновяване на производството \"Възобновяването на наказателни дела е извънредно производство за проверка на влезли в сила съдебни актове, което цели да се възстанови правилното приложение на закона и изпълнят целите и задачите на Наказателно-процесуалния кодекс, когато при постановяването им, са допуснати особено съществени нарушения на закона, нарушения на основните начала в процеса, довели до неизпълнение на целите на наказателния процес\",  пише в отказа градският прокурор  на София Емилия Русинова. \"След запознаване с материалите по делото такива нарушения, които да предпоставят възобновяване на горепосоченото наказателно производство, не са установени\", посочва Русинова. \"Факт е, че наведените съображения обаче са само в една насока – несъгласие с фактическите изводи, направени от съдилищата. По същество, изводите формулирани от първоинстанционния, въззивния и касационния съд не съпадат с оценката на доказателствата, направени от адвокат Ангелов\", допълва градският прокурор на София и отказва да отмени влезлия в сила съдебен акт. Видеокадрите бяха публикувани в навечерието на заседанието по делото пред ВКС по искането на главния прокурор Сотир  Цацаров за възобновяване  на производството по условното предсрочно освобождаване и връщането на австралиеца в затвора.  Първоначално то бе насрочено за 23 октомври , но заради големия обществен интерес по казуса  Върховният касационен съд ще го гледа  по-рано - на 7 октомври. Полфрийман не е длъжен да присъства и може да бъде представляван само от адвоката си. Вчера  казусът окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Джок Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне още днес от България. С решение на Софийския апелативен съд беше  предсрочно освободен от затвора , след като излежа почти 12 от наложения му 20 години затвор за убийството. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора.", "date": "2019.10.03", "title": "Адвокатът на Полфрийман е поискал възобновяване на делото за убийство (обновена)"}
{"url": "https://www.dnevnik.bg/bulgaria/2019/10/03/3972056_radev_pokoleniia_bulgari_izgrajdat_dobroto_ime_na/", "text": "Президентът Румен Радев изрази признателност към представителите на българската общност в Австрия, че не забравят корените си и за съхраненото национално самосъзнание и чувство за общност. \"Поколения българи изграждат доброто име и авторитет на националната ни общност в Австрия и прави чест на всеки от вас, посветил живота и кариерата си за поддържане на духовната връзка с родината и за популяризирането на българската култура и традиции в австрийското общество\" - това заяви той, цитиран от прессекретариата на държавния глава, на среща с живеещи в австрийската столица Виена българи. Българския държавен глава е в Австрия със съпругата си по покана на австрийския президент Александър Ван дер Белен. Около 30 хил. българи живеят в Австрия, сред които дейци на културата, изкуството, науката, наследници на българите-градинари и на \"старата\" емигрантска общност, както и много студенти.      Румен Радев запозна българите във Виена с идеята си за въвеждане на индивидуална конституционна жалба в България, което по думите му ще допринесе за необратимостта на демократичните процеси у нас. \"Австрия е родината на конституционния съд и мисля, че реализирането на тази идея е важно за създаването на по-организирано и силно гражданско общество и в България\", каза той. Държавният глава призова българската общност в Австрия да продължи да бъде със своите енергия и идеи неразделна част от обществения живот в България. Радев отличи с почетния знак на президента на България Карл Блеха – председател на Австрийско-българското дружество.     ", "date": "2019.10.03", "title": "Радев: Поколения българи изграждат доброто име на националната ни общност в Австрия"}
{"url": "https://www.dnevnik.bg/politika/2019/10/03/3972068_dogodina_shte_se_podpishe_dogovor_za_novite_boini/", "text": "Най-рано през пролетта на следващата година е възможно да се подпише договор за новите бойни машини на пехотата, заяви пред журналисти министърът на отбраната Красимир Каракачанов, след като беше изслушан от парламентарната комисия по отбрана, предаде БНТ. Той посочи още, че до края на годината или в началото на следващата може да бъде подписан договор за нови многоцелеви бойни кораби. Каракачанов заяви, че с два месеца се удължава срокът за подаване на оферти за доставката на 150 бойни машини, на стойност 1 милиард и 500 милиона лева. \"Може би се предоверихме на част от експертите в Сухопътните войски, които ни уверяваха, че бързо ще приключим с проекта за бронирана машина. Оказа се, че има много неща, които в движение трябваше да се връщаме и да коригираме\", каза той. Променят се финансовите параметри. Срокът за плащане на новите бойни машини на пехотата се намалява от 12 на 8 години. \"Бяхме заложили изплащането на машината да стане за 12 години, на равни вноски, но придобиването на последната машина трябва да бъде реализирано до 8 години. Това означава, че фирмите или фирмата, която ще спечели, ще се наложи да тегли кредит и ние ще трябва да обслужваме 4 години по-късно и лихвите по този кредит. Затова, със съгласието на Министерството на финансите сме съкратили срока\", коментира Каракачанов. Той съобщи, че флотът получава трети вертолет, след като загуби един \"Пантер\" по време на учение. Той е предоставен от \"Юрокоптер\" като неустойка по предишен договор за доставка на хеликоптери. Стана известно още, че военното министерство е поръчало 10 бронирани високопроходими машини, произведени от българската компания \"Самел\", за специалните сили. \"Бронировката на автомобилите е от специална бронебойна стомана, която осигурява най-висок клас защита от стрелково оръжие с бронебойни патрони. И това, което допълнително правим към тази бронировка е бронировка с керамика\", каза Стоян Пашов, зам.-председател на Съвета на директорите на компанията. Компанията има възможност да произвежда по 100 бронирани машини на година.", "date": "2019.10.03", "title": "Догодина ще бъде подписан договор за новите бойни машини на пехотата"}
{"url": "https://www.dnevnik.bg/photos/2019/10/03/3971840_fotogaleriia_svetovnite_snimki_na_denia_-_3_oktomvri/", "text": "Протест срещу безработицата и корупцията в Багдад, Ирак.", "date": "2019.10.03", "title": "Фотогалерия: Световните снимки на деня - 3 октомври 2019 г."}
{"url": "https://www.dnevnik.bg/bulgaria/2019/10/03/3972075_mvr_predpriema_prevantivni_deistviia_vuv_vruzka_s/", "text": "Националният институт по метеорология и хидрология (НИМХ) обяви жълт код за валежи от дъжд на 4 октомври, след обяд на места с гръмотевици, съобщи пресцентърът на МВР. Очакваните количества дъжд са до 20-30 л/кв.м, на места до 40 л/кв.м. за областите София, София-област, Благоевград, Пловдив, Пазарджик, Перник, Кюстендил, Разград, Силистра, Стара Загора, Габрово, Ловеч, Плевен, Велико Търново, Русе, Смолян и Търговище. В други осем области: Добрич, Варна, Шумен, Бургас, Сливен, Хасково, Ямбол и Кърджали, е обявен оранжев код за интензивни валежи от дъжд, като сумарните количества валеж ще са до 40-50 л/кв.м, на отделни места и повече. От Главна дирекция \"Пожарна безопасност и защита на населението\" (ГДПБЗН) са изпратени писма до управителите на посочените области с информация за предстоящите метеорологични промени и очаквани валежи и указания за информиране на изпълнителната и местната власт. На териториалните структури на ГДПБЗН е разпоредено стриктно следене на обстановката и повишаване при необходимост на готовността при възникване на извънредни ситуации или за въвеждане на плановете за действия при наводнение. Според прогнозата за следващото денонощие през България ще премине студен атмосферен фронт. От запад на изток ще има интензивни краткотрайни валежи от дъжд. През предстоящата нощ по-значителни ще са количествата в планинските райони и по високите полета на Западна България, а през деня – в централните райони. На места в Югоизточна България валежите ще са придружени с гръмотевични бури, има условия за градушки. След обяд от северозапад валежите ще започнат да спират и облачността да се разкъсва. В Дунавската равнина ще духа умерен, временно силен вятър, който постепенно ще отслабва. В Източна България вятърът ще се ориентира от север-североизток и ще е умерен. Ще продължи да нахлува студен въздух. Минималните температури в по-голямата част от страната ще са между 7° и 12°, в източните райони: 10°-15° . Максималните температури също ще са в широк интервал: от 11°-16° в Западна България до 23°-25° в югоизточните райони. През нощта срещу събота, с изключение на северозападните райони, валежите ще продължат, по-интензивни ще са в Източна България.", "date": "2019.10.03", "title": "МВР предприема превантивни действия във връзка с очакваните валежи"}
{"url": "https://www.dnevnik.bg/sport/2019/10/04/3972040_fotogaleriia_porednata_luda_vecher_s_marka_ludogorec_v/", "text": "Лудогрец\" записа втора поредна победа в групите на Лига Европа, след като   като гост. Тимът на Станислав Генчев направи пореден изключителен мач, в който трябваше да се справя и с проблемни ситуации. Централният защитник Рафаел Форстър вкара два гола, а един добави Джоди Лукоки.", "date": "2019.10.03", "title": "Фотогалерия: Поредната луда вечер в Лига Европа с марка \"Лудогорец\""}
