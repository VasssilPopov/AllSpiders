{"url": "https://www.dnevnik.bg/bulgaria/2019/06/13/3924847_danail_kirilov_se_zakani_da_podade_ostavka_ako/", "text": "Aĸo eвpoнaблюдeниeтo въpxy пpaвocъдиeтo и вътpeшния peд нe oтпaднe дo ĸpaя нa мaндaтa нa ĸoмиcиятa \"Юнĸep\", нoвият пpaвocъдeн миниcтъp Дaнaил Kиpилoв щe пoдaдe ocтaвĸa от министерския пост. Toвa oбяви тoй пpeд жypнaлиcти, цитиран от сайта  defakto.bg.  Известно е, че мандатът на Еврокомисията под ръководството на Жан-Клод Юнкер изтича в края на октомври. Заканата на министър Кирилов породи въпросителни, тъй като неотдавна еврокомисарят по правосъдие Вера Йоурова отхвърли възможността евронаблюдението над България да бъде приключено през мандата на Юнкер. Запитан дали наистина е реалистично да отпадне наблюдението до края на октомври, министър Кирилов отвърна: \"Аз вярвам.\" Разговорът на Кирилов с Йоурова в Брюксел се пресъздава с различни нюанси от него и от еврокомисаря. Според Кирилов тя е отчела големия напредък на България. Подкрепила е и готвените законови промени за създаване на възможност за разследване и санкциониране на \"тримата големи\" - председателите на ВКС, ВАС и главния прокурор, въпреки че от Брюксел досега са поставяли въпроса само за главния прокурор, тъй като за другите двама \"големи\" такава възможност и сега съществува.", "date": "2019.06.13", "title": "Данаил Кирилов се закани да подаде оставка, ако мониторингът не падне до октомври"}
{"url": "https://www.dnevnik.bg/gradska_sreda/2019/06/13/3924874_nauchen_ekip_shte_izsledva_konstrukciiata_na_celiia/", "text": "Столичната община ще възложи на експерти да изготвят математически модел на конструкцията на трамвайното трасе по ул. \"Граф Игнатиев\", обяви днес зам.-кметът по транспорта Дончо Барбалов. Мярката е препоръчана от проектанти на релсов път, с които общината е провела спешни допитвания. Надигналите се плочи между релсите при покачването на температурите през миналия уикенд постави въпроса дали ремонтираното трамвайно трасе не крие още изненади. \"Краткосрочното решение на проблема е днес до края на деня да бъдат поставени допълнителни фуги близо до линейните отводнители, за да се избегнат евентуални (бъдещи) проблеми, свързани с температурното разширение\", каза Барбалов. Той добави, че ремонтът ще е за сметка на фирмата изпълнител \"Джи Пи груп\". Изготвянето на математическия модел на конструкцията на трасето обаче е за нуждите на общината. \"За нас е важно да се направи изчисление на целия релсов път, настилки, свързани с температурни разширения деформации и т.н. Целта чрез научен процес да се стигне до обоснован извод, че това, което се прави в момента, е окончателно решение на проблема\", уточни зам.-кметът по транспорта. Проверката на надигналите се плочи по трасето на трамвая е установила, че дефектът е предизвикан от работата на изпълнителите, каза Барбалов.", "date": "2019.06.13", "title": "Научен екип ще изследва конструкцията на целия релсов път по \"Граф Игнатиев\""}
{"url": "https://www.dnevnik.bg/evropa/2019/06/13/3924871_vishegradskata_grupa_shte_e_edinna_no_niama_kandidat/", "text": "Вишеградската група няма общ кандидат за председател на Европейската комисия, заяви чешкият премиер Андрей Бабиш след среща с колегите си от Унгария, Полша и Словакия в Будапеща днес, предаде \"Ройтерс\". \"Нямаме кандидат за председател на Европейската комисия. Въпросът за всички нас е да изберем най-добрия кандидат за всички, така че не става дума Вишеградската четворка да има (кандидат) за поста председател на Европейската комисия, нито дори за Европейския съвет. Мисля, че нямаме подобни амбиции\", подчерта той. Срещата бе неофициална. Страните членки трябва да изберат новите ръководители на  Европейската комисия , Европейския съвет, Европейския парламент и  Европейската централна банка . Миналия месец премиерът на Унгария Виктор Орбан каза, че държавите от Вишеградската група ще заемат единна позиция по въпроса. Южноевропейските лидери ще обсъждат темата в Малта в петък. На 20 и 21 юни ръководителите на страните от ЕС ще се съберат, за да обсъдят разпределението на висшите постове в съюза. Според Унгария Европейската народна партия (ЕНП), която спечели изборите за Европарламент,  трябва да номинира друг лидер  за бъдещ ръководител на Еврокомисията вместо сегашния претендент Мартин Вебер. ЕНП  замрази членството на \"Фидес\"  за неопределено време заради кампанията в Унгария преди евроизборите срещу консервативния председател на Европейската комисия Жан-Клод Юнкер. Вишеградската четворка обикновено заема твърда позиция по въпроси като миграцията и като цяло е против действия за съсредоточаване на повече правомощия в евроинституциите за сметка на националните правителства. След срещата на четирите страни днес говорител на Орбан каза, че Вишеградскатa група ще \"представлява споделена гледна точка\" по въпросите за висшите постове и политиките на ЕС на срещата на върха следващата седмица. Премиерите на Полша, Словакия, Унгария и Чехия се срещнаха в Будапеща, за да се подготвят за срещата, на която ще подкрепят кандидати, които приемат региона на сериозно и подкрепят интересите му, добави той. Едно потенциално име, което бе обсъждано, бе това на словашкия дипломат Марош Шефчович, настоящ зам.-председател на Еврокомисията, но Бабиш не го нарече общ кандидат. \"(Неговото име) бе споменато за кратко... В момента не става дума за това да се настоява за някого, в момента дебатът е дали да бъде \"водещият кандидат\" (предложен от групите в Европейския парламент) или някои друг\". Процесът с водещия кандидат бе използван за пръв път при избирането на Жан-Клод Юнкер през 2014 г. Според поддръжниците му той прави избора на председател на еврокомисията по-демократичен и прозрачен. Преди 2014 г. председателят се назначаваше от лидерите на ЕС. С въвеждане на системата за  водещ кандидат  (наричан още \"шпиценкандидат\") европейските политически партии издигат свои  претенденти . Въз основа на резултатите от евроизборите един от тях би трябвало да бъде избран за председател на Европейската комисия от Европейския парламент, след като бъде официално предложен от държавните и правителствените ръководители. Идеята на този подход е, че председател на еврокомисията трябва да стане кандидатът на партията, излязла начело в изборите. Френският президент Еманюел Макрон и други национални лидери обаче са против искането на европарламента за използване на метода.", "date": "2019.06.13", "title": "Вишеградската група ще е единна, но няма кандидат за председател на Еврокомисията"}
{"url": "https://www.dnevnik.bg/evropa/2019/06/13/3924888_boris_djonsun_pecheli_ubeditelno_purviia_krug_v/", "text": "Бившият британски външен министър  Борис Джонсън  получи най-много гласове на първия кръг на  изборите за нов лидер  на британската Консервативна партия, предаде \"Ройтерс\". Джонсън получи 114 гласа. Следват го външният министър Джереми Хънт с 43 гласа и министърът на околната среда Майкъл Гоув с 37 гласа. Кандидатите Мат Ханкок, Саджид Джавид, Доминик Рааб и Рори Стюарт получиха съответно 20, 23, 27 и 19 гласа. От надпреварата отпадат Естер Маквей, Андреа Ледсъм и Марк Харпър, получили съответно 9, 11 и 10 гласа. Изискването беше на първия тур да се съберат най-малко 17 гласа. Вторият кръг на гласуване ще бъде на 18 юни. Следващи кръгове ще има на 19 и 20 юни. Гласуването ще продължава, докато останат двама претенденти за поста на Тереза Мей. Измежду тях ще избират всички членове на Консервативната партия (около 160 хил. души) с гласуване по пощата. Победителят ще бъде обявен в седмицата, започваща от 22 юли. Той ще бъде следващият британски премиер. Джонсън беше водеща фигура по време на кампанията за напускане на ЕС и заема твърди позиции за Брекзит. Той  обеща, че Великобритания ще напусне ЕС  на 31 октомври, със или без сключено споразумение. Освен това заплаши да не плати договорената сума от 39 милиарда паунда (50 милиарда долара) за раздялата, ако блокът играе твърдо. Джонсън  обещава и намаляване на данъците  за хората със средни и високи доходи. Той все пак подчерта, че не се стреми към излизане без сделка. \"Ройтерс\" коментира, че три години, след като гласува на референдум за напускането на ЕС, Обединеното кралство се насочва към възможна криза около Брекзит, защото повечето кандидати за поста на Меркел са готови за излизането от блока на 31 октомври без сделка.", "date": "2019.06.13", "title": "Борис Джонсън печели убедително първия кръг в надпреварата за наследник на Мей"}
{"url": "https://www.dnevnik.bg/biznes/2019/06/13/3924901_bdj_shte_vuzloji_modernizaciia_na_lokomotivite_za_da/", "text": "БДЖ води разговори с производителя на локомотивите \"Шкода\" за тяхната модернизация, за да могат да се движат със 160 км/ч. Това съобщи Министерството на транспорта след днешната кръгла маса по проект \"Закупуване на нов подвижен състав за нуждите на БДЖ и инвестициите в националната железопътна инфраструктура\". Предвижда се след ремонта експлоатационната годност на локомотивите да се удължи с 20 години. Планът е средно всяка година до 2022 г. да се извършват по 15 капитални ремонта годишно. Планът на новото ръководство на железницата, което встъпи в длъжност в началото на годината, отказвайки се да купи нови влакове за близо 650 млн. лв., е да достави до края на тази година 100 вагона втора ръка, ползвани досега от \"Дойче бан\". По първоначални изчисления, необходимата инвестиция ще бъде по-ниска от тази за реновирането и модернизирането на собствените вагони, се казва в съобщение на дружеството. До 2022 г. се предвиждат усилени ремонти на подвижния състав, така че да няма недостиг на вагони, мотриси и локомотиви на дневна база. Ремонтът на 46 мотриси \"Сименс - Дезиро\" ще осигури пътуванията по  крайградските линии за следващите 12-13 г. Планът за времето до 2030 г. включва още тази година да се обяви поръчка за доставка на 10-15 бр. мотриси за средни разстояния, а след това и на 30 до 50 бр. нови, съвременни вагона за 160 км/ч. Разчетите са, че с това ще се осигурят над 4000 места за пътуванията на средни и дълги разстояния, които по удобство и време да конкурират автомобилния транспорт. Доставката на първата част от новия подвижен състав по първоначални проучвания и с оглед натовареността на световния ЖП пазар се очаква не по-рано от средата на 2023 г. Планираната инвестиция е в размер на повече от 100 млн. евро, разсрочена подходящо в рамките на 7 години, без да затруднява финансовото състояние на дружеството. За времето след 2030 г. се планира подготовка за поетапна подмяна на мотрисите \"Сименс Дезиро\" и на вагоните и локомотивите за транснационалните линии, които са достигнали крайния си експлоатационен ресурс. Министърът на транспорта Росен Желязков отбеляза, цитиран от пресслужбата си, че националният железопътен превозвач трябва да убеди обществото, че се развива във възходяща тенденция, за да запази единствената и лидерска позиция в пътническите превози за да бъде доставчикът на тази основна услуга по договор с държавата и след 2024 г., когато пазарът ще се либерализира.", "date": "2019.06.13", "title": "БДЖ ще възложи модернизация на локомотивите, за да могат да се движат със 160 км/ч"}
{"url": "https://www.dnevnik.bg/sport/2019/06/13/3924926_direktorut_na_nacionalniia_stadion_e_bil_osvoboden/", "text": "Директорът на Националния стадион \"Васил Левски\" Георги Кузев е бил освободен, съобщава Би Ти Ви. Съоръжението се ръководи от Национална спортна база ЕАД (НСБ), което е под шапката на министерството на спорта. \"Дневник\" потърси коментар от НСБ за причините за смяната, но до момента на публикуването на информацията отговор няма. Освобождаването на Кузев идва два дни след като президентът на Българския футболен съюз (БФС) Борислав Михайлов напусна по необичаен начин стадиона след  краха срещу Косово (2:3) . Бившият вратар  слезе през централната трибуна на пистата , придружаван от Кузев, където се качи на джипа си и напусна през входа за специализирани автомобили. Ден по-късно министърът на спорта Красен Кралев заяви, че навлизането на частен автомобил на пистата е неправилно.", "date": "2019.06.13", "title": "Директорът на националния стадион е бил освободен"}
{"url": "https://www.dnevnik.bg/video/deniat_s_veselin_dremdjiev/2019/06/13/3924797_iliian_vasilev_trudna_e_sudbata_na_bulgarskiia_rusofil/", "text": "Тази година ще платим за тоталното безхаберие с унищожаването на екология, със спада на търсене на имоти и със спада на туристи по морето. Това коментира Илиян Василев, член на УС на Центъра за балкански и черноморски изследвания и бивш посланик в Русия, в предаването \"Денят с Веселин Дремджиев\" по TV+ и TV1. Енергийният експерт говори още за случая \"Голунов\" и корупцията в Русия, за истинските причини за слабия български износ за Русия, какво стои зад обжалването на интерконектора с Гърция и \"Турски поток\".", "date": "2019.06.13", "title": "Илиян Василев: Трудна е съдбата на българския русофил на държавна позиция"}
{"url": "https://www.dnevnik.bg/kultura/2019/06/13/3924949_milen_ruskov_e_tazgodishniiat_nositel_na_vazovata/", "text": "Българският писател Милен Русков е бил избран единодушно от комисия да бъде тазгодишният носител на националната литературна Вазова награда. Това обяви родственикът на писателя Иван Вазов и почетен гражданин на Сопот проф. Григорий Вазов пред сайта \"Карлово прес\". В категорията за детска литература комисията е определила наградата да получи видео блогърката Изабел, която тази година издаде и първата си книга \"Щастливей\" в каталога на издателство \"Егмонт\". Милен Русков е автор на четири романа. През 2017 г. последната му книга \"Чамкория\" бе отличена с наградата \"Елиас Канети\" за втори път, след като през 2013 г. я получи за \"Възвишение\".  През 2017 г. Виктор Божинов направи екранизация на \"Възвишение\", който бе сочен за един от най-гледаните български филми за последните 7 години. Над 140 хил. зрители го гледаха в киносалоните, а през ноември 2018 г. се появи и във формат \"Блу рей\" (Blu-ray) за колекционери. В средата на април тази година Божинов обяви, че работи и по екранизацията на \"Чамкория\". Романът вече бе адаптиран с голям успех на театралната сцена в постановка - моноспектакъл на Театър 199 с режисьор Явор Гърдев и актьора Захари Бахаров в главната роля, за която той взе \"Икар\" и \"Аскеер\" през 2018 г.", "date": "2019.06.13", "title": "Милен Русков е тазгодишният носител на Вазовата награда"}
{"url": "https://www.dnevnik.bg/sport/2019/06/13/3924791_la_liga_e_globena_s_250_hiliadi_evro_za_narushavane_na/", "text": "Испанската лига, която организира професионалните нива на футбола в Испания, е глобена с 250 хиляди евро за нарушаване на Общия регламент за защита на личните данни ( GDPR ). Санкцията е наложена от испанските власти заради официалното приложение на Ла Лига за мобилни телефони. Още  през 2018 г.  в Испания избухна скандал, след като се разбра, че приложението използва GPS-a на мобилния телефон, както и микрофона и по време на мачове може да засече откъде се гледа дадена среща. По този начин от Ла Лига започнаха да се борят с нелегалното излъчване на срещи. Националната агенция за защита на данните в Испания (AEPD) глобява Ла Лига, тъй като от организацията не са информирали потребителите, че приложението използва камерите и микрофоните. В допълнение към глобата AEPD призова приложението, което е свалено над десет милиона пъти, да бъде премахнато до 30 юни. В изявление Ла Лига твърди, че не нарушава никакви правила и винаги е спазвала законите за защита на данните. Организацията също така потвърди, че ще обжалва решението на AEPD. \"Ла Лига се противопоставя дълбоко на това решение и смята наложената санкция за несправедлива, неоснователна и непропорционална и смята, че AEPD не е направила необходимите усилия, за да разбере как работи технологията\", се казва в изявлението. От Ла Лига също твърдят, че потребителите са помолени два пъти при задействане на приложението за тяхното съгласие за достъп до микрофона на своя смартфон.", "date": "2019.06.13", "title": "Ла Лига е глобена с 250 хиляди евро за нарушаване на GDPR"}
{"url": "https://www.dnevnik.bg/evropa/2019/06/13/3924982_favoritut_na_makron_za_lider_na_liberalite/", "text": "Натали Лоазо - фаворит на френския президент за лидер на парламентарната група на либералите в Европейския парламент, се оттегли от състезанието за поста. Причината са публикации в белгийски и френски издания, в които са цитирани нейни скандални изказвания по адрес на групата и водещи европейски политици. Оттеглянето ѝ е удар по шансовете на френското правителство да засили способността си да въздейства на Европейския парламент. То съвпада и с притеснения в центристката група \"Обнови Европа\", но и сред социалисти и дясноцентристката ЕНП, че Макрон може да получи прекалено голямо влияние. Белгийският Le Soir и френският Le Canard Enchaine съобщиха, че Лоазо нарекла дългогодишния лидер на АЛДЕ и бивш белгийски премиер Ги Верхофстад \"стара гад, натрупал твърде много разочарования\", а водещият кандидат на ЕНП за лидер на еврокомисията Манфред Вебер - \"ектоплазма\". Освен това французойката, която бе личен избор на Макрон, заявила, че има намерение из основи за промени групата, която след майските избори е третата по големина в Европейския парламент. Лоазо заяви, че коментарите ѝ от конфиденциална среща с журналисти в Брюксел не са цитирани точно и че тя по-скоро би била обединяваща, а не разделяща либералите сила. След това тя обявява, че оттегля кандидатурата си. Служител в президентската администрация в Париж опита да омаловажи случилото се и заяви, че амбициите на президента за обновяване на Европа изобщо не са намалели. \"Напротив, това е знак за единство. Ние се фокусираме върху други позиции, за да не създадем впечатление, че сме сграбчили в ръцете си парламентарната група\", цитира думите му \"Ройтерс\". Сега за лидер на \"Обнови Европа\" се състезават четирима, включително Фредрик Федерли и холандката Софи инт Велд. Изборът трябва да бъде направен на 19 юни, като французите в групата са 21 от 108 евродепутати.", "date": "2019.06.13", "title": "Фаворитът на Макрон за лидер на либералите евродепутати се оттегли със скандал"}
{"url": "https://www.dnevnik.bg/evropa/2019/06/13/3924712_koia_durjava_kakvo_poiska_v_strategicheskiia_dneven/", "text": "Държавите - членки на Европейския съюз, като цяло подкрепиха приоритетите в подготвяния  стратегически дневен ред  за следващите пет години, макар да призоваха за \"по-положителна\" визия за блока. Въпреки исканията на столиците в последната версия на документа, който ще се обсъжда от лидерите следващата седмица, са включени само малки промени, предаде изданието EurActiv, което се е запознало с втората чернова. Първата, с дата 7 юни, включваше четири основни приоритета – защита на гражданите и свободите; развитие на силна и енергична икономическа основа; изграждане на по-благоприятно за климата, зелено, справедливо и включващо бъдеще; защита на европейските интереси и ценности на световната сцена. \"През последните години светът стана все по-несигурен, сложен и подложен на бързи промени\", се казва в черновата на текста. В предложенията се посочва и как да се гарантира изпълнението на изброените приоритети. Австрия, Белгия, България, Хърватия, Кипър, Чехия, Дания, Франция, Германия, Гърция, Унгария, Ирландия, Латвия, Люксембург, Малта, Холандия, Румъния, Словакия, Словения, Испания и Швеция похвалиха \"качеството\" на документа. Но по време на продължителните дискусии между посланиците на държавите членки по-рано тази седмица една значителна група отбеляза, че тонът на текста е \"твърде негативен и отбранителен\". Затова Франция, Испания, Италия, Холандия и още няколко държави предложиха по-дълга въвеждаща част, която да описва не само предизвикателствата пред Европа, но й нейните амбиции, за да се отправи едно \"смело и положително послание\". Великобритания също подкрепи този призив. Значително мнозинство предложи и допълнения към всеки от приоритетите. Въведението бе леко преправено, за да включва отпратка към ценностите на ЕС и \"силните страни на нашия модел\", и необходимостта \"да защитим нашия начин на живот\". Последната чернова обаче не включва препоръка за целта да се гарантира въглеродно неутрална Европа до 2050 г. Франция, Словения, Испания, Португалия, Швеция, Холандия, Дания, Белгия, Финландия и Великобритания поискаха включването на датата. Началникът на кабинета на Доналд Туск, председател на Европейския съвет, предупреди, че включването на конкретен срок ще бъде по-голямо предизвикателство предвид съмненията, изразени по време на дискусиите от страна на България, Малта, Полша, Чехия и Унгария. Екипът на Туск все пак се надяваше да постигне споразумение на още една среща на посланиците в четвъртък. При липса на такова стратегическият дневен ред ще бъде завършен от пратениците на националните правителства в понеделник преди да бъде одобрен от лидерите на ЕС по време на срещата им на 20-21 юни. Списъкът с желания на държавите Списъкът с желания на страните включваше защита на християните по света (Унгария и Полша), призив за запазване на политиката на ЕС за конкуренцията (Испания), натиск за преразглеждане на антитръстовите правила (Франция и Германия), \"дигитален суверенитет\" заради опасенията във връзка с \"Хуауей\" (отново Франция и Германия). По първия приоритет \"Защита на гражданите и свободите\" миграцията остава най-спорният въпрос. Франция, Испания, Гърция, Белгия, Малта, Великобритания и Финландия отправиха критики към думите, отнасящи се до това ЕС да е единственият, който да решава кой стъпва на територията му. Според тези държави твърдението е \"твърде негативно и потенциално несъответстващо на международното законодателство за спасяването в море\". В ревизираната версия се казва, че държавите членки ще решават \"кой влиза в ЕС\". В областта на икономиката много посланици бяха разочаровани от липсата на отпратка към Европейския социален стълб (Франция, Испания, Италия, Португалия, Дания, Германия, Швеция). Европейската комисия също изрази подкрепа за повече амбиция на в областта. Тези призиви бяха като цяло игнорирани. Втората чернова все пак включи дигиталния суверенитет, поискан от Париж и Берлин. Франция, Финландия, Латвия, Кипър, Испания и Португалия поискаха да се подсили и частта за икономическия и валутен съюз. По-конкретно Мадрид и Лисабон настояха да се спомене един от най-спорните въпроси, бюджета на еврозоната, за да се подсили валутния съюз. За търговията посланиците на Латвия, Испания и Финландия, както и Еврокомисията, подкрепиха силна защита на многостранния ред. \"Зелено\" и включващо бъдеще Испания, Румъния, Кипър, Дания и Белгия застанаха зад препоръка за целите за устойчиво развитие. Европейската служба за външна дейност, подкрепена от Франция, Италия, Португалия, Дания и Белгия, призова за изрично споменаване на Африка. Включването на трансатлантическото сътрудничество бе поискано от Полша, Чехия, Словакия, Естония и Великобритания, а Португалия, Великобритания, Гърция и Европейската служба за външна дейност защитиха изтъкването на сътрудничеството с ООН. В крайна сметка само частта за ООН бе включена във втората чернова. Франция и Холандия продължават да са основните противници на разширяването на ЕС, което ги противопостави на посланиците от Естония, Хърватия, България, Литва и Унгария. Текстът остана непокътнат в тази част, изразявайки готовност \"да се задържи вратата отворена за тези, които искат и са способни да се присъединят към семейството\". Финландия, Германия, Франция и Испания подкрепиха включването на предложението на Европейската комисия да се сложи край на правото на вето по данъчни и външно-политически въпроси. По време на дебатите само Латвия се противопостави на въвеждането на гласуване с квалифицирано мнозинство в тези области. Втората чернова в крайна сметка посочва, че \"всяка институция трябва да разгледа отново работните си методи и да помисли за най-добрия начин да изпълни ролята си, заложена в договорите\".", "date": "2019.06.13", "title": "Коя държава какво поиска за стратегическия дневен ред на ЕС в следващите 5 години"}
{"url": "https://www.dnevnik.bg/sviat/2019/06/13/3924860_barak_obama_igrae_zvezdna_rolia_v_kampaniiata_na_baidun/", "text": "По време на предизборна обиколка в Айова тази седмица Джо Байдън спомена, че семейството му наскоро е вечеряло със семейството на бившия президент Барак Обама. На събитие за набиране на средства в Хюстън Байдън се пошегува за прословутата ругатня, която изтърси, когато поздравяваше Обама за победата му в здравеопазването. А наскоро Байдън пусна в \"Туитър\" снимка на гривна на приятелството между Джо и Барак. Посланието е ясно: Байдън наистина иска да се знае, че все още е приятел с Обама. Той разчита, че като примамва демократите с носталгия по  годините на Обама , може да помогне за възстановяване на разнородната национална коалиция, която два пъти го изведе до победа. Досега Обама не е подкрепил никой от двете дузини демократи, включили се в кандидатпрезидентската надпревара, а съветниците на Байдън настояват, че кандидатурата му за 2020 г. си е само негова. Но засега Обама играе звездна роля в посланието на Байдън. \"Това е стратегия за номиниране и тя съдържа доста ползи\", каза главният политически стратег на Обама  Дейвид Акселрод  за честото споменаване на Обама от Байдън. \"Фактът, че той има подкрепата на Обама, е от особено значение за афроамериканските избиратели. А аз мисля, че ако той получи номинацията, именно това ще е причината.\" Седем седмици след като започна своята кампания, 76-годишният  Байдън води в многолюдната надпревара  за президентската кандидатура на своята партия буквално във всяка важна демографска група, включително афроамериканците, които играят решаваща роля в процеса на номиниране. Някои видни демократи смятат, че това може да се дължи на връзката на Байдън с първия чернокож президент на страната. Но някои скептици смятат, че първоначалният успех на Байдън просто е резултат от неговата известност и ще се срине, когато той бъде подложен на по-критична проверка. \"Той приема, че свързването му с Барак Обама ще му донесе коалицията на Барак Обама - многорасова коалиция\", каза Ейми Алисън, основателка на националната мрежа \"Тя, народът\", съсредоточена върху непринадлежащите към бялата раса жени. \"Това просто не работи.\" В Южна Каролина, където афроамериканците доминират на първите първични избори на юг, щатската депутатка Гилда Коб-Хънтър каза, че свързването на Байдън с Обама може да бъде сполучливо за спечелване на по-старите афроамерикански избиратели. Но ще е нужно доста повече, за да изпъкнеш сред множество талантливи кандидати на демократите в дългосрочен план, каза тя. \"Ако това е цялата му игра, той ще трябва да се постарае повече\", каза Коб-Хънтър, която е президент на Националното събрание на чернокожите щатски законодатели. Нина Търнър, съпредседател на кандидатпрезидентската кампания на сенатора от Върмонт Бърни Сандърс, каза, че е обидно да се мисли, че чернокожите избиратели биха подкрепили Байдън само заради свързването му с Обама. \"Избирателите заслужават повече от това\", каза Търнър, която е афроамериканка. \"Още не съм чула някой да казва, че ще гласува за някого заради отношения, които е имал с Барак Обама. Тази представа най-малкото е обидна\", каза тя. \"Въпросът е какво ще направиш за чернокожата общност, когато имаш властта и се изправиш срещу една своеволна Републиканска партия.\" Въпреки че засега не е подкрепил никой кандидат, Обама направи изявление чрез своя говорителка за включването на Байдън в кампанията, като отбеляза, че \"президентът Обама отдавна казва, че избирането н а Джо Байдън  за негов кандидат за вицепрезидент през 2008 г. е било едно от най-добрите решения, които е вземал някога\". Това е реклама от популярния бивш президент, с която не може да се похвали никой друг кандидат. По същия начин никой друг кандидат не може да претендира, че е изпълнявал деликатни управленски функции като администрирането на закона за американското възстановяване и реинвестиране на стойност близо 800 милиарда долара, на който се приписваше заслугата за създаването на милиони работни места във време, когато икономиката на САЩ беше в криза. \"Бях горд да работя заедно с него по закона за възстановяването, който според мен и според много икономисти ни предпази от навлизане в депресия\", заяви Байдън пред публиката в Девънпорт, предизвиквайки бурни аплодисменти. Екипът на Байдън намеква, че посланието му съвсем не е свързано само с Обама. Всъщност Байдън оповести през последните седмици подробни политически предписания за образованието и околната среда. Той също така очертава своя обосновка за кандидатурата си, която се съсредоточава върху засилването на възгледите за  превъзходството на бялата раса  и омразата при управлението на президента Доналд Тръмп. Все пак съветниците на Байдън казват, че той не може да пренебрегне опита си в Белия дом, който му помага да изпъкне сред доста по-неопитните кандидати, участващи в надпреварата за президентската номинация на демократите. Байдън говори пред всяка публика за своята работа като вицепрезидент и за отношенията си, защото \"това е важна част от неговата личност\", каза съветничката на Байдън Анита Дън, работила също така за Обама по-рано. \"Тези отношения бяха наистина близки и продължават. Те определено все още поддържат връзка\", добави Дън и отбеляза, че те са споделяли \"осем години, изпълнени с постижения, осем години, изпълнени с битки, за да направят това, което е правилно за американския народ, осем години, изпълнени с общи ценности\". Социологът на Байдън Джон Анзалоун отбеляза, че Байдън и Обама имат някои общи големи постижения, но каза: \"Важно е, че от първия ден Джо Байдън представя свое виждане, своя мотивация за включване в надпреварата, защо се кандидатира и какво иска да направи.\" \"Тази кандидатура е изцяло на Джо Байдън\", каза Анзалоун. В Айова във вторник вечерта Байдън говореше за успехите, които е споделял с Обама, включително спасителния пакет, предпазил американската автомобилна промишленост от финансов крах. В този ден той получи най-големи аплодисменти, когато сравни характера на Обама с този на Тръмп. \"Барак Обама беше президент, притежаващ изключителен характер и благоприличие\", каза Байдън, а стотици демократи станаха на крака. \"За осем години нямаше нито един намек за скандал.\" /БТА", "date": "2019.06.13", "title": "Барак Обама играе звездна роля в кампанията на Байдън"}
{"url": "https://www.dnevnik.bg/gradska_sreda/2019/06/13/3925035_otchetut_na_obshtinskite_firmi_nai-goliama_pechalba_-/", "text": "Най-голяма печалба през 2018 г. сред общинските дружества в София е постигнал Центърът за градска мобилност – 6.3 млн. лева. Следват \"Софийски имоти\" с близо 2.23 млн. лв. и \"Пазари Възраждане\" - с 1 млн. лв. Класацията бе оповестена днес в отчета пред сесията на Столичния общински съвет. \"Топлофикация-София\" също бе изтъкната като положителен пример заради рязко свитите загуби на дружеството. През 2017 г. те са били 35 мбн. лв., а през миналата – 19 млн. лв., подчерта Николай Стойнев от ГЕРБ, който е зам.-председател на общинския съвет. Дълговете на \"Топлофикация-София\" са 800 млн. лева, контрира Альоша Даков, общински съветник от БСП. Ако не се модернизират технологично мощностите, дружеството ще продължава да затъва, отбеляза той. Ако сегашните парни инсталации, които са от 60-те години на миналия век, се сменят със съвременни паро-газови, сметките за парно на софиянци ще паднат с 20-30%, смята Валентин Терзийски, член на надзорния съвет на \"Топлофикация-София\", който беше дошъл за отчета пред общинския съвет. Той призна, че за модернизацията ще са нужни инвестиции от 700 милиона лева. Отличникът \"Софийски имоти\" в миналото се свързваше с пагубни за общината сделки, а сега инвестира заедно със \"Спортна София\" над 9 млн. лева в изграждането на първия общински парк \"Възраждане\" и в аквапарка с минерална вода, продължи с добрите примери Стойнев. Дъщерно дружество на \"Софийски имоти\" обаче дава под наем 14 апартамента и отчетената годишна печалба от тях е едва 23 хил. лева, отвърна Милка Христова, зам.-председател на групата на БСП в общинския съвет. По-тежък е случаят с \"Чистота-Искър\" - през 2015 и 2016 г. това общинско дружество имаше обща печалба от 2.7 милиона лева, а сега за 2018 г. отчетът е за 18 хил. лева печалба, обяви Христова. На това почистващо дружество са предоставени три района: \"Красно село\", \"Красна поляна\" и \"Люлин\". То получи правото да почиства тези райони без конкурс. \"Дружеството получи 12 млн. лева от общината, но 97% от тези пари, то ги дава за наемане на техника от едно дружество \"Грийн партнерс\", което е бивша структура на \"Волф\". На практика общинската \"Чистота Искър\" играе ролята на трансмисия, чрез която се преливат средства\", очерта Христова. Извършената вече проверка в дружеството е стигнала до констатации, които може да доведат до намесата на прокуратурата, предположи тя. \"Това общинско дружество \"Чистота Искър\" в момента купи база за разполагане на техника, тъй като все още нямат своя, с която да оперират. Затова се налага да наемат техника от външни фирми. Дружеството има проект за купуване на нови машини, който ще разгледаме на комисии на общинския съвет и когато имат собствена техника, ще се прекратят договорите за наемане\", на свой ред обясни Николай Стойнев. Той открои положителните тенденции в общинските фирми \"Пазари Възраждане\", в \"Егида\" и \"Лозана\". В последната са били събрани 1 млн. лева по различни програми и е изграден център за хора в неравностойно положение.", "date": "2019.06.13", "title": "Отчетът на общинските фирми: най-голяма печалба - 6.3 млн.лв., най-голяма загуба – 19 млн. лв."}
{"url": "https://www.dnevnik.bg/detski_dnevnik/2019/06/13/3922885_kolko_polezni_navika_mogat_da_izgradiat_decata_za_90/", "text": "Дългата лятна ваканция е време за отмора и забавления, но и за спокойно обучение в умения, за които напрегнатата учебна година не е подходяща. За препоръки кои могат да са тези учения \"Детски Дневник\" потърси мнението на Анна-Мария Йоцова - педагог по системата на Мария Монтесори и основател на българския \"Институт Монтесори\". \"За да се планира дейността през лятната ваканция, така че да подпомага интелектуалното, социалното и емоционалното развитие на детето на възраст от 6 до 12 години, е важно да се разгледа внимателно какво природата му е дала, за да му помогне да изучава света\", смята тя. Добавя, че именно тези характеристики помагат на възрастните да решат какви възможности за избор могат да предложат на детето. Децата са в период на растеж. Те искат да си поставят предизвикателства. Те могат да прецизират както големите, така и малките двигателни умения. Те могат да научават сложни последователности от движения. Анна-Мария Йоцова казва, че не е нужно непременно физическата дейност да е под формата на организирани спортове, а да има работа с ръцете, практически задачи вкъщи. Децата могат да бъдат изпратени на лагер или просто да си канят приятели вкъщи или да участват в занимания по интереси. Това разширява социалния им кръг отвъд обичайния - на семейството. Важно е през лятото да са социално активни - да ползват обществен транспорт, да ходят в библиотека, да посещават изложби... Детето има нужда да е част от група деца, привлича го разбирането за същността на лоялността и приятелството. Тази вътрешна нужда може да бъде подкрепена през лятото с участие в клубове, скаутски лагери и походи, време с приятели, групови дейности с деца със сходни интереси. Децата на ученическа възраст са особено чувствителни към морални проблеми и въпроси. По думите на Анна-Мария Йоцова те имат нужда от помощ, за да развият нюансите на гледните точки, както и от възможности да изразят дълбокото си съчувствие към света. Взаимодействието в семейството като общност не е в \"почивка\" през лятото. Важно е възрастните да помислят какви отговорности има всеки, включително детето, към останалите и към дома. Детето е важно да бъде включено в дейности като подреждане, разкрасяване на дома, грижа за останалите, градинарство, приготвяне на храна, отговорности като изхвърляне на боклука, почистване, правене на списъци за пазар, подготвяне на закуска, пускане на пералня. Децата развиват разбиране за линейното време, способността да се връщат назад и да гледат напред във времето и да си представя неща, които реално не са изпитали със сетивата си. Детето чувства подтик да създава. Това развитие трябва да бъде подкрепено и през лятото с всекидневно четене, изследване на различни литературни жанрове, културни преживявания, преживявания сред природата, правене на изкуство. Децата могат да си водят дневник през лятната ваканция, в който да записват плановете си за седмицата, деня, да пишат за преживяванията си всеки ден, какво им е харесало, какво биха променили, да рисуват впечатленията си. Децата са привлечени от изключителното, от екстравагантното. Те имат нужда да знаят, че героят е повече от човек, който е добър в онова, което прави, или който е известен. Лятото е чудесна възможност за срещи с хора, които правят различни неща за другите. Децата се интересуват за начина, по който работят нещата и защо, кога. Лятната ваканция дава редица възможности за изследване на света на природата, наблюдение на природата, търсене на формите в природата, изследване на природните феномени, решаване на логически задачи. Децата са ангажирани и интуитивно знаят, че максималната полза за развитието е в резултат на максимални усилия. Лесното е скучно, трудното е интересно, затова оставете детето да създава. Отговорност на възрастните и през лятната ваканция е да създадат колкото е възможно повече възможности децата да изразяват дълбоката си любов към света наоколо, докато показват позитивно отношение към живота в обществото, дори и ако невинаги това е удобно или дори и ако нещата невинаги се развиват, както желаят; развиват приятелско отношение към грешките; поощряват оптимизма и надеждата. През лятната ваканция възрастните могат да помогнат на децата да си направят план за деня, който може да включва например 5 цели и 5 дейности. Може да насочите децата да си определят дневните цели спрямо предизвикателствата, които искат да преодолеят, например: да усъвършенствам стила си на плуване, краснописа си, да прочета една глава от книга, да направя картичка за рождения ден на баба, да довърша историята за цветята... А петте дейности, които трябва да направят, могат да са неща от техните задължения вкъщи, например: да полея цветята, да разходя кучето, да приготвя пресен сок за закуска, да си измия маратонките, да изхвърля боклука. \"Насърчете детето да продължи изградения навик с правене на дневен план, като всяка вечер отбелязва с отметка постигнатите цели и извършените дейности. Може да пише в дневника си впечатления и изживяванията си, да допълва, да си пише бележки и рисува. Така детето по естествен начин ще бъде насочено да балансира своята енергия и да я насочи. Децата придобиват увереност чрез опитите и грешките си в среда на дружелюбно отношение към грешките\", казва Монтесори педагогът. \"Свободата е тясно свързана с отговорността. Колкото повече отговорност към собствената си дейност проявяват децата, колкото по-разумни избори за действията си правят, толкова повече свобода имат. Възрастните са отговорни да насочат децата да изградят добрите работни навици за концентрация от ранно ученическа възраст. Един навик се развива за около 60 дни. Лятната ваканция в е около 90 дни\", казва Анна-Мария Йоцова.", "date": "2019.06.13", "title": "Колко полезни навика могат да изградят децата за 90 дни"}
{"url": "https://www.dnevnik.bg/politika/2019/06/13/3924205_dali_ninova_ili_opoziciiata_shte_nadvie_veche_ima/", "text": "Дали Корнелия Нинова или вътрешнопартийната опозиция ще надвие? Каквото и да стане, вече има сериозно разделение в БСП. С тези думи социалист от широкото ръководство на партията коментира пред \"Дневник\" предстоящия извънреден конгрес в неделя, изхода от който не могат да прогнозират и на \"Позитано\" 20. Висшият партиен форум бе свикан след загубата на БСП на европейските избори, заради която  Корнелия Нинова подаде оставка,  но направи заявка, че иска да се яви на избори на председател на партията, в която да участват всички близо 100 хиляди членове. По план на сегашното ръководство на 16 юни трябва да стане точно това - конгресът да констатира оставката на Нинова и да даде начало на предсрочни избори за лидер, които да са по новите правила - пряко от всички членове на партията. След това по-тясното ръководство - Националният съвет на БСП, трябва да приеме правилата, по които да се проведат изборите, както и да избере временно изпълняващ длъжността председател, който по устав може да е един от четиримата й заместници. Най-вероятен избор е Кирил Добрев. \"Всички обичат Нинова\" или Жаблянов  Макар и да има призиви оставката на Нинова да бъде оттеглена от няколко партийни организации в Бургас, Русе, Стара Загора, Пазарджик, Габрово и др., това едва ли ще се случи, тъй като и ядрото на критиците й също е активизирано, смятат социалисти. Според някои тази акция се правела, за да може лидерът да се оттегли с достойнство. Вътрешната опозиция в БСП иска уставни промени, с които да се гарантира, че пряк избор на лидер ще се прави, след като са приети правилата и когато има цял цикъл на отчетно-изборни събрания, т.е. при пълен мандат, което в случая е идната пролет. До тогава според критиците на Нинова партията трябва да се управлява от временно изпълняващ длъжността, но не някой от заместниците на Нинова, а друг. Най-коментирано е името на бившия зам.-председател на Народното събрание Валери Жаблянов, който бе отстранен от поста заради  думите си, че \"Народният съд е необходимо правосъдие\" . Според социалисти на последния пленум той вече е дал знак, че не е от близките на лидера. Кой кого подкрепя  Последното премерване на силите в конгреса на БСП, в който участват около 700 социалисти, бе преди близо две години, когато вътрешната опозиция не успя да върне стария ред за избор на лидер - не от членовете, а от делегатите на конгреса. Тогава  две трети от членовете подкрепиха Нинова, а останалите - критиците й . Сега се очаква подкрепата за вътрешната опозиция, към която се причисляват Сергей Станишев, Михаил Миков, Георги Гергов, Димитър Дъбов, Атанас Мерджанов, Ангел Найденов, Георги Пирински и др., да се е увеличила. В последните дни критики към Нинова изказаха и Юрий Асланов, Антон Кутев и др. Сред тях са - че е едноличен и силов лидер, че в партията няма идеология, че напускането на парламента е грешка, че е успяла да втвърди избирателите на ГЕРБ. В същото време обаче едно от ключовите лица на БСП - бившият лидер на софийските социалисти Румен Овчаров, даде да се разбере, че не е на страната на вътрешната опозиция. Зад Нинова изглежда, че е и зам.-председателят по организационните въпроси Кирил Добрев. Според социалисти каквото и да стане в неделя, партията вече е сериозно разделена и ще претърпи загуба на предстоящите местни избори.", "date": "2019.06.13", "title": "Дали Нинова или опозицията ще надвие, вече има сериозно разделение в БСП"}
{"url": "https://www.dnevnik.bg/photos/2019/06/13/748469_fotogaleriia_60_snimki_za_60_godishninata_na_boiko/", "text": "Нощта след парламентарните избори на 5 юли 2009 г. Партията на Бойко Борисов (ГЕРБ) спечели най-много гласове и той обяви, че се готви да стане министър-председател.", "date": "2019.06.13", "title": "Фотогалерия: 60 снимки за 60-годишнината на Бойко Борисов"}
{"url": "https://www.dnevnik.bg/analizi/2019/06/13/3923768_kampaniiata_sreshtu_strategiiata_za_deteto_vurvi_po/", "text": "В България, а и по света, се работи за подмяна на общественото мнение, и то успешно. Процесът е толкова напреднал, че създава паралелна действителност в главите на хората. До степен, че над 100 000 българи, членове на фейсбук групата \"Не на стратегията за детето 2019-2030!\", вярват, че зад един бюрократичен документ се крие зловещ сценарий за отнемане на децата им. Според тях организации, спонсорирани от Джордж Сорос и службата за защита на децата в Норвегия - Барневернет, започват кампания за отвличане на деца, а в Норвегия ще ги дават на педофили. Това е пример за успешна кампания от последните седмици, миналата година същото се случи и с Истанбулската конвенция. Премиерът Бойко Борисов наскоро спомена учебника на КГБ заради сигналите срещу него в прокуратурата от Елена Йончева. Такива учебници има и са ги виждали тези, които са учили военни и/или журналистически специалности в бившия СССР. Достъпът до тях е бил само в библиотеките, а тетрадките за записки са били прошнуровани и с прономеровани страници. За един такъв, по който е учил бойна спецпропаганда, разказва Владимир Яковлев в \"Эхо России\". Бойната или \"черната\" пропаганда допуска всяко изкривяване на фактите заради решаване на пропагандни задачи. Това е ефективно оръжие, използвано с единствената цел да се \"избие\" мозъка на противника, пише Яковлев. В статията си той споменава методите \"изгнила сельодка\", \"преобърната пирамида\", \"голямата лъжа\", принципа \"40 на 60\" и метода \"на абсолютната очевидност\". Според Яковлев всички те и сега се използват от медиите в Русия. \"Гнилата сельодка\" работи така – подбира се лъжливо обвинение, максимално мръсно и скандално. Целта не е да се докаже обвинението, а да се предизвика широко публично обсъждане, при което неизбежно се появяват защитници, противници, познавачи и \"експерти\". Колкото повече участниците в публичната дискусия произнасят името на обвиняемия във връзка с мръсното обвинение, толкова повече го \"натъркват\" с \"гнилата сельодка\", докато нейната миризма не започне да го следва навсякъде. Звучи ли ви познато? Внимание заслужава и методът на \"голямата лъжа\", който Яковлев определя като много ефективен. Същността му е да се предложи на аудиторията толкова голяма и ужасна лъжа, че тя да не може да си представи, че е възможно да се лъже за такова нещо. Добре компилираната лъжа предизвиква в зрителите и читателите дълбока емоционална травма, която след това дълго време ще определя техните възгледи, въпреки всички логически и разумни доводи. \"Особено добре работят лъжливи описания на жестоки издевателства над жени и деца\", разказва Яковлев. Дълбоката емоционална травма, която се получа след примерно съобщение за разпънато дете, за дълго ще промени възгледите на получилия \"информацията\" човек, колкото и след това да се опитват да го убедят в противното с използването на обикновени методи на логиката. Дезинформационните кампании задължително включват и принципа \"40 на 60\", който се прилага още от \"Гестапо\". Това е съотношението на реални и фалшиви факти. Кампанията срещу стратегията за детето е пример за брилянтно прилагане на дезинформационни практики. В \"коктейла\" са сложени истини – има такава стратегия, в нея се предвижда реформа на детското правосъдие (което сега е по съветски модел), предвижда се сексуално обучение, в Норвегия имат проблем с решения на Барневернет (описани са във филм на BBC, линк към който ще се появи в коментарите минути след публикуването на този материал). Само, че Норвегия нямо нищо общо с документа и всичко останало е лъжа. Това, което се прави успешно, не е нова практика. Цели се създаване на обществено мнение, влияейки върху страховете на хората и създавайки им представи за света, въз основа на които ще зависят решенията им години, може би и десетилетия. \"Това, което наричаме обществено мнение, е всъщност обществена емоция\", е забелязал още британският политик, министър-председател и писател Бенджамин Дизраели (1804-1881). По-късно Уолтър Липман  (1889-1974) в книгата си \"Общественото мнение\" пише, че човек се опитва да разбере околния свят, като създава \"картина на света в своята глава\" за явленията, които наблюдава. Човек вече има определена представа за нещата, още преди да се е сблъскал с тях в живота. Стереотипите могат да бъдат необикновено устойчиви и дори да се предават от поколение на поколение и се приемат като даденост, реалност, факт. Най-гласовити са неправителствени организации с религиозни корени. Първата им победа беше отхвърлянето на въвеждането на фактическото съжителство през 2009 г., след което последваха оттеглянето на правителството от Истанбулската конвенция и Стратегията за детето. Следващата им цел са забрана на абортите, кампания за което вече беше подета от организацията на директора на пресцентъра на Министерството на отбраната, който е преминал обучение по \"апостолизъм\" в САЩ. В споменатата си книга Липман, като доказателство за това, че човек взима решения според представите си, дава за пример съчинението \"Християнска топография\" на Козма Индикоплевст от VI век. В него Козма отхвърля езическото твърдение за кръглостта на земята и на небето и се опитва да докаже, че Мойсеевата скиния представяла точно подобие на формата на вселената. Доводите му са изцяло библейски. Съчинението му е популярно сред християните дълги векове. Идеите на Козма, че земята е плоска 15 века по-късно набират популярност за сега в САЩ, но имат последователи и у нас. Търсенето на отговор за всичко в библията става характерно и за България. Тази част от коментар е публикуван в правителствения сайт за обществено обсъждане при несъстоялия се дебат за стратегията за детето: И така, \"новата стратегия\" се изправя срещу самия Бог и Неговото Слово. Ще успее ли? Човешки закон срещу БОЖИЯ ЗАКОН! \" Това е част от проповед на презвитер Емануил Вълков от Българската християнска баптистка църква (БХБЦ), публикувано на официалния сайт на църквата и не се нуждае от повече коментар. Но ако има служби за защита на детето би трябвало да се заинтересуват, какво точно се проповядва. И ако за американските евангелисти, руските проксита и за сайтовете разчитащи на кликбайт причината за публикуването на откровено фалшиви \"новини\" и дезинформация е ясна. Има обаче много въпроси, които търсят отговори. Лидерът на ВМРО и министър на отбраната Красимир Каракачанов защити подчинения си, като каза, че има същите убеждения. Наскоро той призова \"всеки нормален български гражданин\" да не бъде на гей парада, а да се присъедини към Похода за семейството \"в подкрепа на традиционното българско семейство\". По ирония на съдбата до преди години ВМРО атакуваха дори физически сбирките на християнските \"секти\". Това говорене е резултатно - ВМРО вкара двама евродепутати в най-доброто си самостоятелно представяне на избори. Поставянето на шефа на пресцентъра на МО Александър Урумов на 9-о място в листата на ВМРО за европейските избори е довело поне 2 159 гласа за \"патриотите\", толкова са преференциите за него. Защо обаче Борисов не предприема никакви действия срещу подмяната на реалността, която очевидно му донесе негативи при кампаниите за конвенцията и стратегията? Единствената стратегия, която дава някакви резултати срещу дезинформацията, е повече информация, но не виждаме да се прилага. Още повече, че премиерът разполага с отбор от PR специалисти, а към Министерския съвет би трябвало да има и специално звено, оглавявано от Томислав Дончев, което да се занимава точно с дезинформацията. Вместо тях единствено социалното министерство, и то с месец закъснение, се опита да тушира истерията за отнемането на деца, но ефектът дотук е нулев. Логиката, а и законите, изискват преди да се приеме закон, стратегически документ или да се подпише международна конвенция, която изисква промяна на законодателството, правителството да инициира комуникационна кампания. По българска традиция тя е проформа и протича в правителствения портал. Това дава възможност на гореописаните кръгове да изпреварят събитията и с фалшиви новини, и аргументи да подменят истината създавайки негативно настроение срещу дадения документ. На правителството му остава да се оправдава в опит за гасене на пожара. Тъй като през това време, всякакви \"експерти\" от НПО-та и популисти говорят по телевизии и медии на Борисов му остава единствено да оттегли въпросния документ, което той и направи и с Истанбулската конвенция и със стратегията за детето, въпреки, че истината е на негова страна. Знаем, че Борисов владее магията на популизма и би могъл да намери много добри мотиви за да създаде навреме обществено мнение в случаи, като конвенцията и стратегия. Едната възможна причина да не го прави, че му е скъпа истината, но още по-скъпа му е властта, чието задържане минава през задържането на коалицията с ВМРО. Другата възможна причина е, че в ГЕРБ толкова си могат. Трети вариант е, че Борисов има други мотиви, заради които няма нищо против подмяната на реалността и \"консерватизирането\" на обществото би свършило работа за бъдещите му политически планове. Каквито да са причините за действията и бездействията на правителството в тази хибридна война за умовете и душите на хората, то носи вина за подмяната. Последствията от нея няма да са добри за никого. Това знаем със сигурност от периодите в историята, когато религиозните фундаменталисти са налагали дневния ред на обществото.", "date": "2019.06.13", "title": "Подмяната на общественото мнение - с методите на КГБ"}
{"url": "https://www.dnevnik.bg/evropa/2019/06/13/3923600_es_reshava_shte_otsedne_li_v_sofiia_edinniiat/", "text": "В края на май Европейската комисия публикува оценката си за това какво предлагат четирите столици, които искат да приемат седалището на Европейския орган по труда. В надпреварата участват София, Никозия (Кипър), Рига (Латвия) и Братислава (Словакия). Сега топката е в полето на държавите членки, а тяхното решение ще стане известно днес. EurActiv отбелязва, че интересът към приемането на новата агенция е много по-слаб в сравнение с този на 19-те страни, които искаха да приемат Европейската агенция по лекарствата. След решението за Брекзит тя трябваше да напусне Лондон. София също бе сред кандидатите, но  беше предпочетен Амстердам.  Този път битката е основно в често пренабрегваната източна страна на ЕС, отбелязва EurActiv. Какво предлагат кандидатите Докато Латвия вече е домакин на агенция на ЕС (Органа на европейските регулатори в областта на електронните съобщения – BEREC), България, Кипър и Словакия имат \"предимството\" да не са домакини на нито една от европейските агенции. \"Да се даде предимство на новите държави членки и особено на тези, които нямат агенция или орган, е честен подход и израз на солидарност в ЕС\", казва България в кандидатурата си. Принципите на географско разпределение също са в полза на източноевропейската страна, която се присъедини към ЕС през 2007 г., коментира EurActiv. Според изданието България изглежда е положила доста усилия при попълването на кандидатурата си. Представила е подробно описание за всеки критерий, дори времето за път от летището до офиса, изискване, което Словакия например, е пропуснала. София е готова да предостави три сгради, които са на разположение още преди началото на дейността на новата европейска структура, предвидено до края на годината. Кипър опитва да компенсира лошото състояние на инфраструктурата си (транспорт, полети) и образование с привлекателна оферта. Островът е готов да предостави необходимите помещения в столицата веднага и безплатно. Правителството освен това обещава да създаде работна група за пълна институционална подкрепа и екип, който да помага на служителите и на техните семейства да се установят.  Латвия и Словакия са доста уклончиви в детайлите около достъпността. В оценката си Европейската комисия отбеляза, че двете страни не са дали подробности за честотата на транспорта и продължителността на пътуването от летището до офисите. Словакия освен това запазва мълчание за цената на наемите, а Латвия говори общо за здравеопазването, трудовия пазар и образователната система – важни елементи за 140-те постоянни служители на институцията и техните семейства, които се очаква да се преместят до края на тази година. Агенцията разполага с още три пълни години, за да заработи напълно. Какво следва Днес ще се проведе крайното гласуване по време на Съвета по заетост, социална политика, здравеопазване и потребителски въпроси. Решението за седалището на Европейския орган по труда изисква общо съгласие между държавите членки. Официалното приемане на учредителния регламент се очаква през юли 2019 г. Целта на новия орган е да се подобри трансграничното сътрудничество, да се допринесе за гарантирането на справедлива мобилност в ЕС и да се подпомогне координацията на системите за социална сигурност. Основните му   ще са: - улесняване на достъпа до информация за правата и задълженията във връзка с трудовата мобилност в ЕС, както и до съответните услуги; - улесняване и засилване на координацията между държавите членки при прилагането на съответното право на ЕС, включително чрез улесняване на съгласуваните и съвместните инспекции; - подкрепа за сътрудничеството между държавите членки за противодействие на недекларирания труд; - посредничество и съдействие за намирането на решения при трансгранични спорове между държавите членки. Ще разполага с годишен бюджет от 50 милиона евро. Държавите членки ще допринасят на доброволна основа. , според които се оценяват кандидатурите са: - географски баланс; - своевременна наличност на работни помещения, за да може агенцията да започне да функционира; - достъпност на мястото; - наличие на училища за децата на служителите на агенцията; - достъп до пазара на труда, социална сигурност и медицинско обслужване за съпрузите и децата на служителите. В прикачените файлове можете да видите предложението на България и как го оценява Европейската комисия.", "date": "2019.06.13", "title": "ЕС решава ще бъде ли в София седалището на единния Европейски орган по труда"}
{"url": "https://www.dnevnik.bg/sport/2019/06/13/3924401_plan_b_za_promenite_v_shampionskata_liga_-_da_se/", "text": "Разговорите за промяна на Шампионската лига се насочват към \"План Б\", пише \"Таймс\". Според информацията идеята за \"затворен формат\", в който да играят само подбрани клубове, е попаднала в задънена улица заради остри критики. Затова на масата излиза друга възможност - Шампионската лига да се разшири и отборите от 32 да станат 40 или 48. Предложението ще дойде от няколко клуба в следващите седмици, за да може да бъде обсъдено на заседание на 11 септември. На този вариант се гледа като на компромисно решение спрямо това за Европейска Суперлига, което срещна широко неодобрение на континента. Според него трябваше в новия формат отборите да са разпределени в четири групи по осем, като 24 от тимовете да са с гарантирано участие. Твърдението е, че зад новото предложение стоят клубове като \"Аякс\" и \"Селтик\". При този вариант би имало осем групи с по пет или шест отбора. УЕФА е подложена под натиск от по-малките държави покрай обсъжданията за промени в евротурнирите, които да влязат в сила през 2024 г. Изпълнителният директор на \"Аякс\" и член на ръководството на Асоциацията на европейските клубове Едвин ван дер Сар казва пред \"Таймс\", че за неговия клуб е по-важно да има достъп до турнира спрямо това да има приходи. Клубовете от Бундеслигата и Висшата лига  вече се обявиха срещу турнир на богатите .", "date": "2019.06.13", "title": "\"План Б\" за промените в Шампионската лига - да се разшири до 48 отбора"}
{"url": "https://www.dnevnik.bg/sviat/2019/06/13/3924295_kakvo_bi_stanalo_ako_horata_predpochetat_da_se/", "text": "Какво би станало, ако хората предпочетат да се информират чрез роботи? Някои традиционни медии, както и стартъпи, залагат на чатботове - компютърни програми, които предават знания онлайн на свързани хора под формата на разговор. \"Случва ли ти се да лъжеш твой приятели?\", пита със смайли \"Джам\" своите \"приятели\" в приложението на \"Фейсбук\" за пращане на съобщения \"Месинджър\". \"Джам\" е робот, който разказва истории за разясняване на актуалните събития и обогатяване на общата култура. \"Джам\" използва запитването си като повод да разкаже живота на писателя Ромен Гари, който измами литературните среди, като публикува творби под псевдоним. Тази чатбот медия е създадена преди около 3 години от френска стартъп компания и води разговори с около 150 хил. души всеки ден, с множество емотикони, мемета и други гифове, на различни теми (култура, благосъстояние, околна среда, общество...). Подобно на приятел, който разказва анекдот, \"Джам\" може да говори за любимия си творец или за последните изследвания за ползата от закуската. \"Разговорът\", ако може да го наречем така, протича чрез въпроси с множество отговора, като роботът поема и въпросите, и отговорите. \"Предвид възможностите на тази технология, разговорът трябва да се води от бота, а не обратното, иначе нещата бързо ще станат ограничени\", казва Маржолен Гронден, която е един от създателите на \"Джам\". Някои по-традиционни медии залагат на употребата на роботи, които да общуват с хора чрез \"разговори\", които са предварително написани от хора. Иначе казано, да използват алгоритъма като посредник между интернет потребителите и редакторите. Дванайсет пъти повече кликвания Би Би Си от време на време включва такива диалогови прозорци в свои статии, за да контекстуализира сложни теми, на принципа \"да научим повече\". Британската обществена медия също така програмира временни роботи в \"Месинджър\", например по време на избори. \"Предложихме ускорен курс за разбиране на Брекзит, който имаше голям успех, с по един елемент на ден, без да губим времето на хората, без да се опитваме да се правим на интересни\", разказва Грант Хайнрих, програмист от \"Нюз лаб\", екипа за иновации на Би Би Си. \"Получаваме по-добри резултати с роботи, които питат публиката какво ѝ е мнението. Например \"Смятате ли, че 15, 20 или 30 процента от хората са алкохолици?\" Това удвоява броя хора, които остават до края на разговора\", казва той. Този начин на общуване позволява на Би Би Си да създава различни групи от публиката, към които след това може по-специфично да насочи местни новини, например някакви изборни резултати. \"Хората, които получават ежедневния ни бюлетин чрез чатбота, кликват средно 12 пъти повече от тези, които получават имейл\", казва Грант Хайнрих. Маржолен Гронден пък има с \"Джам\" амбицията да намери жизнеспособен модел за медиите в момент, когато традиционният печат страда от спадащи рекламни приходи, които се пренасочват към гигантите в интернет. Нейната стартъп компания започнала да носи печалби от септември м. г. Тя прави проучвания за търговски марки или институции благодарение на анонимните данни на потребителите. Фирмата предлага създаване на съдържания за \"Джам\" и е развила дейност по предлагане на бяла марка (white label) за медии, които искат свой чатбот. \"Да се гордее с мен\" Макар че много новинарски сайтове са се сдобили с чатботове, не всички са развили своите до нещо повече от елементарни джаджи. Това е грешка, смята Емили Уитроу, която която ръководи тази дейност в онлайн медията за икономически новини \"Кварц\". Според нея \"чатботът не е средство да привлечеш допълнителни потребители, а е медия сам по себе си\", със свои автори и собствено съдържание. От неговото начало през март 2018 г. екипът му проучва какво предпочита публиката и стигна до извода, че читателите най-много обичат да им се поставят предизвикателства за решаване. Освен ерудирани (и илюстрирани) разговори за паразитните насекоми или поезията на кърлинга, производителите на съдържание са се специализирали в проекти като научаване на медитативни практики, по-добра защита на данни или правене на хляб в домашни условия. \"Искаме да използваме изкуствения интелект за по-добро предоставяне на подходящите съдържания на потребителите, без никакви усилия от тяхна страна\", обясни Емили Уитроу. Засега тя е оставила настрана разпространението чрез колонки с домашни асистенти. \"Правихме някои опити с \"Алекса\" (домашния асистент на Амазон), но хората не държат непременно да слушат роботски гласове\", отбелязва тя, без обаче да се отказва напълно от идеята. Има едно важно ограничение: технологията трябва да е прозрачна, недоловима, за да може потребителите да имат усещането, че са установили отношения с робота. \"Хората ми казват: Знам, че е глупаво, знам, че не е наистина човек, но ми се иска роботът да се гордее с мен, очаквам с нетърпение да разговарям с него\", разказва Емили Уитроу. /БТА", "date": "2019.06.13", "title": "Роботите може и да помогнат на медиите в труден момент"}
{"url": "https://www.dnevnik.bg/sviat/2019/06/13/3924302_mediinite_skauti_na_pomosht_kak_malkite_germancheta_se/", "text": "Как да бъдат обучавани запознатите с технологиите деца безопасно да се движат в цифровия свят? В Германия това става, като се включват тийнейджърите. Един ден неотдавна 18-годишната Шантал Хюбен се изправи пред група петокласници и ги прикани да обсъдят програмата за съобщения \"Уотсап\" (WhatsApp), която повечето от тях използват, за да участват в групов чат на своя клас. Те говориха за теми като тормоза в киберпространството и кой материал е подходящ за публикуване. \"Мнозина всъщност още не си дават сметка какво въздействие могат да имат техните съобщения върху другите\", казва Хюбен, облечена изцяло в черно, с изключение на белите маратонки. \"Ние ги учим да не публикуват нищо лично в чата на класа, да не пращат снимки, които са на други хора, и да не обиждат никого.\" Срещата в средното училище \"Борбек\" в западния германски град Есен е част от обширна програма, при която тийнейджъри учат по-малки ученици как да действат безопасно и разумно в интернет. Когато станат по-големи, те също така участват в семинари по въпроси, свързани с  авторските права в медиите  и съобщенията със  сексуално съдържание , а в края на осми клас полагат изпит за получаване на ламинирано \"мобилно разрешително\", което им позволява да използват своите смартфони в определено време в училище. Изпитът включва 10 въпроса с избиране на отговор от няколко възможности. В един от тях се пита какво да направиш, когато някой изпрати по \" Снапчат \" (Snapchat) смущаваща снимка, принадлежаща на съученик. Отговорът, разбира се, е да не препращаш снимката на други. Над две трети от децата в Германия имат смартфони до 11-годишна възраст и подобно на връстниците по целия свят много от тях са стресирани от огромния брой съобщения, които получават, и Като се има предвид, че много родители и учители нямат цифрови умения и не могат да усетят какво значи да си израснал със смартфон, германските власти са решили, че образованието между самите ученици е най-добрият подход. В \"Борбек\", което има около 1000 ученици и е смятано за едно от най-модерните училища в Германия, когато става дума за преподаване на цифрови умения, има 32 ученици, които преподават в програмата \"Медийни скаути\". \"Ние сме и ученици, затова сме като приятели и примери за подражание за по-малките деца, което определено ги мотивира да се учат от нас\", казва Хюбен. С тази програма Германия изпреварва много други страни, в които \"медийните умения\" често се преподават от учителите и се отнасят повече до това как да се четат или гледат новинарските медии, отколкото до личното влияние. Тя е създадена през 2011 г. от обществените власти в западната провинция Северен Рейн-Вестфалия. В Германия образованието се управлява от 16-те отделни провинции в страната и сега 11 от тях са създали подобни програми в стотици училища. В Северен Рейн - Вестфалия засега 766 училища участват в програмата за медийни скаути. Над 3120 гимназисти са обучени за скаути, а около 1500 учители действат като наставници, за да помагат на децата да израстват като \"Би било прекрасно, ако във всяка гимназия има медийни скаути\", каза Свен Хулвершорн от управлението по медийните въпроси в западногерманската провинция, което ръководи програмата за медийни скаути. \"Още не сме стигнали дотам, но работим по това.\" Наред с обучаването на децата как да се справят с ежедневното напрежение от цифровите комуникации, експерти в Германия са съгласни, че е необходимо те да бъдат подготвяни как да се защитават от онлайн тормоз, сексуални хищници или фалшиви новини. \"Първоначално имахме пълна забрана на телефоните в нашето училище\", обясни учителката Вера Сервати, която е наставник на медийните скаути в гимназия \"Борбек\". \"В действителност обаче медиите са основен елемент от живота на учениците. Ако училищата не им помагат да се оправят с медиите, а родителите също не оказват никаква помощ, тогава как децата да се научат да се отнасят отговорно към цифровия свят?\" Програмата е по-добре развита, отколкото в много други страни. В Съединените щати много училища не подкрепят напълно обучаването на ученици от ученици по въпросите на социалните медии, казва Лиз Колб, която преподава образователни технологии в Мичиганския университет. Федерална програма изисква училищата в САЩ да преподават подходящо  поведение в интернет , но това се прави от учителите и макар някои училища да предлагат обучаване на ученици от ученици, то не е в такъв мащаб като в Германия. защото всъщност няма твърда разпоредба да имат определен учебен план или конкретни цели\", каза Колб от САЩ. \"Това определено е необходимо и училищата виждат, че е необходимо, просто не знаят как да го вкарат в и без това препълнения учебен план, който имат.\" В гимназия \"Борбек\" медийните скаути преподават по няколко часа на петокласниците как да не позволяват Уотсап да обсеби живота им. Наред с практични хитрости като изключване на настройките, позволяващи на изпращача да разбере дали съобщението е прочетено, по-големите ученици също така разговарят с петокласниците за това да се научат как да си почиват от своите смартфони. След края на семинара на Хюбен 11-годишният Симон Шаренберг изглеждаше успокоен. Той каза, че често се чувства погълнат от стотиците съобщения, които получава всеки ден по \"Уотсап\", повечето от тях от съученици в груповия чат на класа. Той се чувствал длъжен да ги следи всичките от страх да не изпусне важна информация за домашните или училищните дейности. Шаренберг каза след семинара за Уотсап, че се чувства по-уверен да си почине от съобщенията. \"Ще оставя телефона си в кухнята, когато се прибера у дома от училище\", каза той, обяснявайки новата си стратегия. \"Преди да си легна, ще проверя всички съобщения. Ще отговоря обаче само ако наистина смятам, че е необходимо.\" /БТА", "date": "2019.06.13", "title": "Медийните скаути на помощ: как германчетата се учат да оцеляват в интернет"}
{"url": "https://www.dnevnik.bg/sviat/2019/06/13/3924447_pazarut_na_imitacii_na_meso_moje_da_dostigne_100_mlrd/", "text": "Веган бифтеците и надениците, които печелят все по-голяма популярност във веригите за бързо хранене и по рафтовете на супермаркетите, събуждат апетита на производителите на хранителни продукти и инвеститорите, които са се насочили към сектора, информира агенция \"Франс прес\". Пазарът на месо на растителна основа би могъл лесно да достигне 100 милиарда долара за 15 години, прогнозират анализаторите на \"Джей Пи Морган\" (JP Morgan). От \"Барклис\" (Barclays) са още по-оптимистично настроени и уверяват, че като се включат и продуктите на основата на растителни клетки и те бъдат комерсиализирани, пазарът може да нарасне до 140 милиарда долара за 10 години. Това се равнява на около 10 процента от общите продажби на месо в света. \"Бъргър кинг\" (Burger King) изпробва от април в САЩ вегетарианска версия с вкус, който е сравним с вкуса на емблематичния му \"Упър\". \"МакДоналдс\" (McDonalds), който проучва темата, в момента експериментира с \"Биг Веган Ти Си\" в Германия. Кей Еф Си (KFC) обмисля вегетариански версии на панираното си пържено пиле. Алтернативите на месото не са новост. Благодарение на новите техники стартъпите оживиха пазара, предлагайки продукти, които се доближават все повече до вкуса, структурата и дори сока на месото. Търсенето на продуктите на най-известните стартъп компании в сектора като \"Импосибъл фудс\" (Impossible Foods) и \"Бийонд мийт\" (Beyond Meat) толкова е нараснало, че те понякога трудно го задоволяват. Инвеститорите обаче вярват в потенциала им. Когато \"Бийонд мийт\" излезе на Уолстрийт на 2 май, акциите на компанията скочиха със 163 процента. Сега борсовата и капитализация е вече близо 6 милиарда долара. Когато стартъп компанията оповести в четвъртък, че прогнозира растеж на продажбите си със 140 процента на годишна основа, акциите й скочиха с още 15 процента. Мастодонтите в хранителната индустрия не остават по-назад. Швейцарската \"Нестле\" (Nestle) пусна на пазара в Европа от април \"Инкредибъл бъргър\", който се предлага от \"МакДоналдс\" в Германия, и предвижда през есента да излезе на пазара в САЩ с друг вегански бифтек под марката \"Суит ърт\" (Sweet Earth). Производителите на месо също се включват в новата тенденция. Най-големият световен производител на месо Джей Би Ес (JBS) пусна в Бразилия вегетариански бургер. Американската компания \"Тайсън фудс\" (Tyson Foods), която известно време инвестира в \"Бийонд мийт\", предвижда да предлага от лятото свои продукти на растителна основа. Всички залагат на нарастващото безпокойство на някои потребители за защитата на животните, околната среда и здравето им. Според асоциация \"Гуд фуд инститют\" (Good Food Institute) продажбите на алтернативи на месото са се повишили с 23 процента през 2018 година в САЩ. Това е по-малко от 1 процент от пазара на месо, а в същото време напитките на основата на соя, бадем и кокосов орех са 13 процента от млечния сектор, така че все още има възможност за развитие, отбелязва асоциацията. Компаниите в сектора обаче не са защитени от рискове. \"Фактът е, че продуктите, които са алтернатива на месото, не са толкова здравословни, колкото изтъкват производителите им, заради добавките, с които се приспособяват към предпочитанията на потребителите\", отбелязват анализаторите от \"Барклис\". Те добавят, че възможните законодателни ограничения могат да попречат на маркетинг стратегията, тъй като законодателите под натиска на животновъдите искат  терминът месо  да се използва само за храни от животински произход. /БТА", "date": "2019.06.13", "title": "Пазарът на имитации на месо може да достигне 100 млрд. долара в идните 15 години"}
{"url": "https://www.dnevnik.bg/sviat/2019/06/13/3924449_glavniiat_redaktor_na_svobodna_evropa_tuk_ne_sme_samo/", "text": "Ненад Пейич, вицепрезидент и главен редактор на базираното в Прага Радио \"Свободна Европа/Радио \"Свобода\", работи от 26 години за финансираната от Конгреса на САЩ медия. След като е бил ръководител на новините, кореспондент в Белград и програмен директор на Телевизия Сараево, той започва в RFE/RL като директор на Балканската служба през 1993 г. На сегашния си пост е от 2013 г., като междувременно е бил и и.д. президент и ръководител на компанията. Разговаряме за първите му оценки и планове за българското бюро на \"Свободна Европа\". - О, това е добър въпрос! Зависи от гледната точка. На първо място, ние смятаме, че има необходимост от това. Второ, има разлика от дейността ни допреди 30 години и завръщането ни сега. Тогава Радио \"Свободна Европа\" бе срещу комунистическия режим, докато днес споделяме с България общи ценности - поне на хартия. Страната ви е част от Европейския съюз. Навремето бяхме радио, сега сме цифрова платформа. Разбира се, по-добре щеше да е да не се налага отново да откриваме редакциите ни на български и румънски. Но такава е реалността. - Не бих го определил така. Няма такъв мотив в решението ни да се върнем в България или Румъния. Преди да го направим, имаше SWOT* анализ от експерти, не от нас в \"Свободна Европа\". Те определиха, че има нужда на терена на медиите в определени държави. Според тях българските медии са в известна степен твърде разделени на лагери, лесно е да се предвиди какво ще каже всеки от тях. Но няма междинно пространство, няма спокойна професионална работа, от каквато има нужда. Освен това аз лично смятам, че беше грешка преди години да се оттеглим не само от България, но и от други страни. Тогава се мислеше, че студената война е приключила, медиите от онази епоха изчезват, свободата настъпва и т.н. Очевидно, че случаят не е такъв. Доволен съм, защото не очаквах толкова добри резултати за такъв кратък срок. Като главен редактор на \"Свободна Европа\" съм горд от колегите си журналисти. Те вършат точно това, заради което сме тук. Завърнахме се не за да отразяваме новини 24 часа в денонощието 7 дни в седмицата. Новини е лесно да бъдат намерени, но трябва да има кой да влезе в дълбочина, да обясни, да разследва случаи на корупция. Така че от бюрото ни вършат засега добра работа, а трябва да не се забравя, че екипът е малък и тъкмо е започнал дейност. - Знаете ли, наистина е впечатляващо как във всяка страна, където имаме дейност, ми задават този въпрос. Като главен редактор на Радио \"Свободна Европа\" най-отговорно ви казвам, че никога не съм получавал поръчки от който и да е служител на Държавния департамент или на което и да е ведомство на САЩ. В САЩ това е незаконно. Дори да се опитат да го направят, аз разполагам с пълни права да откажа. Такова нещо е абсолютно невъзможно. В това отношение между Радио \"Свободна Европа\" и администрацията се издига огнена стена. - Мисля, че когато започвахме, подценихме бюджета - по 500 хиляди долара годишно за българската и румънската редакции. Това е твърде малко спрямо средствата, с които разполагат хората, контролиращи медии в България. Но ние се съобразяваме с бюджета, който е определил Конгресът на САЩ. Надеждите ми са да можем да добавим 1-2 души. - Абсолютно! Не сме се върнали в България на пусто място. Работим в среда, в която някои местни медии като седмичника \"Капитал\" правят важни неща. Искаме да си партнираме с тях. Няма причина да не сме партньори. Можем да се заемем с някаква история, да съберем екип от различни медии и да разследваме заедно. Защо не? Имаше такъв случай в Украйна например. По време на изборите неотдавна си партнирахме с местни медии срещу опитите да бъде манипулирана кампанията с фалшиви новини и дезинформация. Затова сътрудничеството не само е вероятно, ние се нуждаем един от друг. На една вълна сме. Не се конкурираме. - Вече споменах, че това не биваше да се случва. Това решение не беше много мъдро. Сега стратегията ни определено не е краткосрочна, не сме открили нещо, за да го закрием след година-две. Това е процес. Свободата, свободните медии, свободата на информацията са резултат на продължителен процес в която и да е точка на света. Затова нямаме намерение за краткосрочно присъствие. Освен това е добре българските управляващи и политици да знаят, че \"Свободна Европа\" не открива и не закрива нищо без изричното одобрение от Конгреса на САЩ във Вашингтон. \"Свободна Европа\" не започва работа в която и да е страна в името на това да е срещу някого или да подкрепя някоя партия, политик, организация. България и Румъния няма да са единствените страни, в които ще се завърнем. Нужда от присъствието ни има и в други държави. - Дебатът по този въпрос приключи. Ще имаме същия бюджет като миналата финансова година (в САЩ фискалната година започва на 1 октомври - бел.ред.). В \"Свободна Европа\" съм от 1993 г. насам и винаги се повтаря една и съща процедура. Службата за бюджета към президента на САЩ иска от Конгреса от името на Белия дом определена корекция, но конгресмените са тези, които взимат крайното решение. Да, този път бе поискано чувствително намаление на разходите, Конгресът каза \"не\" и дори леко увеличи бюджета на USAGM. С това процесът не е приключил, защото започва програмното планиране, което трябва да е ясно поне 70%. Но не очаквам в новата фискална година да има каквито и да е проблеми. За българското бюро конкретните разходи още не са определени, но бюджетът му е на сегашното ниво и се надявам да успея да го увелича.", "date": "2019.06.13", "title": "Главният редактор на \"Свободна Европа\": Тук не сме само за няколко години"}
{"url": "https://www.dnevnik.bg/citat_na_deniia/2019/06/13/3924554_citat_na_denia_ot_namaliavane_na_partiinite_subsidii/", "text": "Това каза депутатът и зам.-председател на парламентарната група на ДПС Хамид Хамид в ефира на Би Ти Ви. Според него намаляването на партийните субсидии от 11 на един лев означава политическите сили да станат зависими от олигарсите. \"В случая едно е равно на нула – всяко намаляване на парите за партиите под 11 лв. означава, че партиите няма да могат да изпълняват функциите си – няма да могат да организират предизборни кампании, няма да могат да издържат структурите си\", каза той и уточни, че ДПС искат да няма никаква субсидия за партиите, \"за да последваме дивия популизъм на вносителите\".", "date": "2019.06.13", "title": "Цитат на деня: От намаляване на партийните субсидии най-много ще бъдат засегнати медиите"}
{"url": "https://www.dnevnik.bg/evropa/evropeiski_parlament/2019/06/13/3924555_sled_obedinenieto_s_deputatite_na_makron_liberalite_v/", "text": "Центристката политическа група в Европейския парламент, към която се присъединиха френските депутати, последователи на президента Еманюел Макрон, вече ще се нарича \"Обнови Европа\" - име, което по тяхно искане  не съдържа повече думата \"либерал\" , смятана за  обременена с твърде много конотации  във Франция, предаде \"Франс прес\". Френските евродепутати, избрани в края на май от листата \"Ренесанс\" (21 на брой), представляват най-голямата делегация в тази група със стотина членове, която ще бъде третата в ЕП след Европейската народна партия и Прогресивен алианс на социалистите и демократите. Новата група е изградена върху основата на АЛДЕ (Алианса на либералите и демократите за Европа), председателствана от бившия белгийски премиер Ги Верхофстат, ревностен поддръжник на европейските амбиции на Макрон, отбелязва АФП. \"Нашата нова група в Европейския парламент избра ново име: \"Обнови Европа\" (Renew Europe, Renouveler l'Europe), написа днес в \"Туитър\" Верхофстат, като изрази задоволство от появата на формация \"по-силна от всякога\". Новото име \"трябва да удовлетвори нашите нови френски партньори\", реагира новият британски евродепутат от либералдемократите Крис Дейвис, чиято делегация е втората в групата. \"Но мнозина от нас ще продължат да я наричат \"либералната група\", добави той. \"Обнови Европа\" ще заема ключова позиция в новия Европарламент, след като Европейската народна партия и европейските социалисти и демократи загубиха на изборите възможността да сформират мнозинство помежду си. А новите френски членове на групата разчитат да играят първостепенна роля, водени от бившия министър Натали Лоазо. Тя е кандидат за председателския пост на новата група. Кой ще заеме поста ще се реши на 18 или 19 юни, отбелязва АФП. /БТА", "date": "2019.06.13", "title": "След съюза с депутатите на Макрон либералите в Европарламента смениха името си"}
{"url": "https://www.dnevnik.bg/na_put/2019/06/13/3924424_portugaliia_obra_evropeiskite_turisticheski_oskari/", "text": "Португалия обра тази година европейските туристически оскари. Носителите на наградите World Travel Awards бяха обявени преди ден на португалския остров Мадейра, който беше отличен и като най-добрата европейска островна дестинация. Световните отличия ще бъдат обявени в края на годината. Обект от България тази година попадна сред наградените в една от над 120 категории. За най-добър нов хотел в Европа е посочен софийският \"Интерконтинентал\", който е и най-добрият хотел в България, според онлайн гласуването на професионалната общност. Български обекти са били номинирани в още няколко категории без да постигнат пробив. Страната се е кандидатирала за най-добра развиваща се дестинация в Европа, но в тази категория победител е Грузия. Тъй нареченият замък \"Влюбен във вятъра\" в бургаското село Равадиново не е успял да преодолее конкуренцията в категорията \"Най-добра туристическа атракция\". Победител е Музеят на ирландската емиграция EPIC в Дъблин. Варненският хотел - галерия Графит се е състезавал за хотел с най-добър дизайн, а хотел \"Ястребец\" в Боровец - в категорията уелнес. Португалия е обявена да най-добрата туристическа дестинация в конкуренцията на Австрия, Англия, Франция, Германия, Гърция, Ирландия, Италия, Норвегия, Испания, Швеция, Швейцария и Турция. Столицата Лисабон пък стана най-доброто място за уикенд - почивка на континента, предпочетено пред Париж, Амстердам, Венеция, Берлин и други. В същата държава се намира и най-интересната приключенска атракция - включеният през 2012 г. в листата на ЮНЕСКО геопарк Арука. Алгарве пък е най-добрата плажна дестинация. Затова не е изненадващо и че Португалският туристически борд получава първата награда в своята категория в конкуренцията на италианския, австрийския, английския, турския, гръцкия, германския. Впрочем тази награда Португалския туристически борд печели за шеста година поред.", "date": "2019.06.13", "title": "Португалия обра европейските туристически оскари"}
{"url": "https://www.dnevnik.bg/analizi/2019/06/13/3924465_avtoportret_vsichko_chitavo_raboti_za_chastniia_sektor/", "text": "\"За да ме подберат и Тодор Живков, и царят, да ми се доверят, значи все някакви качества имам.\" \"На малко прасе и нов началник никога не се радвам.\" \"Моите лични слабости са много. Не можах да науча много неща, които знам, че ми трябват. Там са учебниците по английски. Обичам да рисувам през свободното си време. Спортувам много. Е можеше да имам и малко повече коса... Или както казва Негово Величество: \"Редки са ни керемидите, напича много по главата.\" \"В момента вие ме понижавате, защото аз съм собственик на една много голяма фирма, даже на няколко фирми със стотици служители. На края на всеки месец аз раздавам хиляди левове заплата. Имам десетки автомобили. Имам всичко, което може да пожелае един човек материално да бъде задоволен. Така че когато ми предложиха тези неща, аз отговорих само с една-единствена дума, аз го приемам като запас. Така че, който си мисли, че по този начин ми се оказва благодарност, значи просто той не ме познава.\" \"Амбиции ли? Моите амбиции като начало... апетитът идва с яденето.\" \"Нищо не налага да отивам в политиката. Тук съм си добре, на място съм.\" \"Аз дойдох от бизнеса. По принцип всичко читаво в България работи за частния сектор, в държавния са само кратуни.\" \"Няма проблем. Всеки може да ме пипне по мускула.\" \"Тази малката знаете ли как играе туист? Ако беше руса и малко по-голяма – пиши ме артисал.\" \"Аз съм на много мушки. Чета сводките за престъпния свят. Знам какво ми готвят. Баба казваше – и без петел ще съмне. И с мен, и без мен – все тая.\" \"Вие знаете, че мен не се съгласиха да ме предложат за генерал-лейтенант, макар че командвам 16 генерали. Една звездичка не ми дадоха, та за кмет на София ли ще ме предлагат?\" \"Докато ние цяла нощ се занимаваме с убийства и се чудим как да си довършим работата, с мен репетира който му дойде на ум всеки ден. Какво толкова страшно има, ако реша да направя партия? Това нещо противозаконно ли е, опасно ли е? Или ако реша да съм в политиката? Ами има хиляди политици, какво ги е страх? Ами оставете ме на мира!\" \"Аз никога не нападам първи.\" \"Аз в спорта съм известен, че и левият, и десният ми удар са еднакво силни... Във футбола еднакво добре играя и с двата крака, играя и с глава.\" \"Искам да подчертая – аз не съм популист, аз съм отговорен човек. Аз не съм някой, който да яха някаква вълна.\" \"Аз тавана си съм го минал отдавна. От \"Мъж на годината\" до \"Политик на годината\". Всичко, което е можело като награди, класации или в личен план, пета година съм най-одобряваният мъж в държавата. Това е истинската награда. Постът няма значение.\" \"Медиите можеш да ги излъжеш един път-два пъти.\" \"Премиерството не ми е никаква цел.\" . \"За какво ти е да ставаш премиер на обран бостан?\" \"Няма сила, която да ме накара да не спортувам.\" \"Никога не съм искал, нито ми се иска да бъда премиер... Ако трябва да бъда премиер от квотата на ДПС, никога не бих го направил.\" \"В съвременната история за мен номер едно, който ми е просто модел на подражание, е г-жа Ангела Меркел. От друга страна, Путин от една изостанала държава направи в момента сила, с която се съобразяват всички. Погледнато за своето време, Хитлер и Сталин също са номер едно. Или Мао – за това да водиш една империя толкова време в такива ситуации, се изискват качества.\" \"Съревнованието беше между мен и никой.\" \"Значи, вижте, аз в личен план съм си постигнал в кариерата това, което примерно всеки човек би искал да има. Моята мечта навремето е била да стана генерал, да стана полицай и аз имах тази възможност мечтата да си я изпълня. Сиреч, казано на жаргон, моето лично его или краста съм си я... начесал... постигнал съм си успеха, ако щете дори и в политиката, като политик на годината в класации и каквото и да било, всичко това ми е минало и въобще не ме ласкае, не ми е важно. Какво значи да станеш премиер? Кой премиер досега е останал с добро в историята на България, за да се блазниш да станеш премиер на всяка цена? Ще ти сложат снимката в МС след това да те гледат. Е, голяма работа.\" \"Ще стана премиер, ако хората настояват за това. Хиляди пъти съм бил проверяван от моите врагове и нищо не е открито.\" \"Аз никога не съм бил бодигард, бил съм пожарникар, началник на катедра, но западните медии пишат за мен, че съм човек с черен колан. Такъв висок сан имат само Путин и някои в Далечния изток.\" \"Аз работя по-добре с жени.\" \"Аз още този месец можех да имам 40-50 милиона, но на мен пари не ми трябват. Аз съм 10 години във властта, ако исках да крада, може ли сега да ставам за резил – на мен ми стига къщичката в Банкя.\" \"Да си премиер е десет пъти по-лесно, отколкото да си кмет. Лесно е, защото имаш телефон с копчета и който министър ти трябва, какъвто проблем има, зависи от теб да го решиш, затова е лесно. Никой не ти пречи.\" \"Когато си счупих крака, пред дома ми дойдоха шест врачки – такива, които само като го пипнат и си готов. Не може да ги изпъдим, като оси.\" \"Нямам личен живот, ям само вечер и така пестя.\" \"Пращам \"гадни есемеси\" на журналистите, но не се карам с тях. С тези, с които се познавам по-добре, споря емоционално. Като се появи глупост, се дразня.\" \"Не съм бил член на БСП, тъй като не искаха да ме приемат, а в Държавна сигурност и да исках, нямаше да ме вземат. Пожарната беше това ниво, до което имах достъп.\" \"Седя като куче горе в Бояна и гледам футбол... А и ако видите по празниците, винаги съм бил на някакви мероприятия. В България така е устроено всичко, че не трябва да имаш приятели по простата причина, че иначе може само да им попречиш. И се изпокарах с приятели, с които сме от деца приятели. Не си говорим по простата причина, че те имаха очаквания от мен да направя същото, каквото направиха тройната коалиция. И не си говорим. Тенис не играем.\" \"Скоро слушах една майка, която казваше, че хранила детето с чубрица, кетчуп и хляб. Трябва да й кажа, съжалявам, че майка, Бог да я прости, не е жива, аз съм израснал само с хляб и картофи. Циганска баница нямаше. Майка ми мажеше мас от прасето и го поръси малко със захар. С едната ръка ям, с другата тичам по ливадата да ритам топката. Половината махала гони този, който е с филията, да му вземе... и обратно. Просто не трябва да забравяме тези години. () Къде ще ги занеса тези пари? На оня свят ли? Нито мога да направя нова къща, нито да ги похарча, нито ходя по ресторанти, нито ходя по кафенета, никъде. За какво са ми, къде да ги скрия?\" \"След политиката ще си умра. Не остават много години живот, че човек да прави такива планове\" \"Я си гледай работата, на такива въпроси няма да отговарям!\" \"Това, че ям филия с мас... татко беше сирак, майка – сирак, и аз съм израснал по най-бедния начин. Да, играех със скъсани гуменки и ядях филия с мас.\" \"На футболното игрище и на тенис нямам милост. Който ме познава, знае, че аз от 20 години залагам и играя тенис на вързано. Има тенисисти хиляди в България, ходете ги питайте. И кой не е ял бой! С един играем на печено пиле, с друг играем на един лев, с трети на бира, с четвърти на 5 или на 20 лева... После ги навиваме на фунийки и ми ги слагат на ракетата като майстор.\" \"С ужас си мисля за понеделник. Първо съм казал на партията – нито искам някого да виждам, нито подаръци... Накрая ще се заключа някъде или ще избягам на 13-ти. Преди да имам рожден ден ми беше любимото нещо. Аз си правех рождените дни в НДК горе. Има ли по-хубав ден от тоя? Идваха всички. А сега вече не искам никого да виждам!\" \"Да ви кажа има неща, които още от майка ги знам и ги правя. Например като ти мине някой път и е по-добре да се върнеш. Който ще да е. А в понеделник не се бръсна! Така съм решил. В понеделник не се бръсна, не си режа ноктите и не давам пари. () По принцип вярвам си в Господ. Сутрин, като стана, три пъти се прекръствам и казвам: \"Боже, ти напред, аз след теб\". \"Нито ме интересува дали някой ми вярва, нито пък ще седна на някого да се обяснявам. Ето, качете се горе в спалнята и разгледайте. И ако намерите едни гащи или една женска дреха, или нещо, кажете ми \"Хасан\"... Можете да отворите който искате гардероб.\" \"Играя карти. Като ми писне, се обаждам на приятели и играя карти. Няма да кажа с кои, че утре ще напишете кръга еди-кой си. А, не. Вальо лъже на карти и с него не играя. Той много лъже. Той, ако има три еднакви карти от един цвят, вика: \"Терца\". Има седем, вале и асо и вика \"Терца\"!\" \"Вече съм се променил и изкривил. Преди ми беше най-любимо да отида на мач на \"Левски\" на \"Герена\". По къси гащи и да люпя семки. Сега вече въобще не ми се ходи там. Ето това вече в мен е пречупената нормалност.\" \"Аз съм заявил – не на тези, а на следващите президентски избори. Достатъчно съм уморен, така че е нормално, тогава вече ще съм и на възраст, ще се оженя тогава. Може ли да ставам президент без първа дама?\" \"Много пъти съм колил прасета. Това беше един от начините да се докажеш като мъж.\" \"С мен може да живее само някоя, която да си седи в кухнята и да не излиза. И такива няма, защото аз не харесвам такива жени. (...) Има една госпожица, която ми е по-близка. Милата, само да я обявя и ще я разкостят. Когато приключа с държавната работа, ще се оженя и ще си я прибера. (...) Не мога да съм влюбен. Да си влюбен означава да мислиш за някого, да му даваш време, да го водиш на разходка, на почивка. Аз сега нямам такава връзка. Събота и неделя работа, вечер – също. И на рождения ми ден нямаше жена в къщата ми.\" \"Показвайте пътища, театри, аули, библиотеки, спортни зали и не коментирайте нищо.\" \"Сега тези, които си играеха футбол през това време, викат: \"Не сме равни\". Ми няма да сме равни. Аз съм пълен отличник, златен медалист. Ти си завършил със \"среден\", как ще сме равни...\" \"Няма любов, Габриела, само работа за мен!\" \"Нито съм агент \"Буда\", нито съм подписвал някакъв документ. Не знам за такова предложение, отнасящо се до моя вербовка. Това е пълна глупост! Вероятно те са правили опити да се свържат с мен, писали са си предложение, за което аз не знам, но веднага са разбрали, че съм отказал, и са ме свалили от отчет. С мен никой не е говорил. Единствените ми контакти с тях по това време са били около взрива на колата на Цветелина Бориславова. Тогава, ако са си писали нещо по тази линия, то да е останало.\" \"Това, което са направили, аз мога да ви го спретна на всичките, които стоите днес тук. Днес мога да разпоредя на службите да образуват подобни дела на всичките ви журналисти, на всички.\" \"Ахмед Доган пръв осъзна, че ако има медийна империя и контрол върху съдебната власт, може да управлява и затова най-дълго управлява България. \"След десетилетия група ученици посещават парк – музей на ГЕРБ, разхождат се по алеите и виждат голяма красива могила. Екскурзоводката им разказва, че тя е на Бойко Борисов. След това виждат друга могила – още по-голяма и по-хубава, която се оказва на Искра Фидосова. След като обиколката приключва учениците питат защо няма могила на Цветан Цветанов, а отговорът е: \"Приписал я е на тъщата.\" \"За работата, която върша, за отговорността, която нося, няма такава заплата, която би ме удовлетворила. Пари не нося в себе си. Аз до 30 години съм живял така – ставал съм в 5.20 ч. да хващам рейса... До 30-годишен така съм живял – с родителите ми гледахме 5 прасета и 15 кокошки. След работа лично косях тревата за 10 заека. Ходех до почивните станции да взимам помия за прасета. Мога да покажа как се копае, как се гърли. Майка ми казваше, че бях картофено момченце, защото ядях пържени картофи с кисело мляко. Агнешко ядяхме само за Гергьовден, и то плешка, защото баща ми беше Методи. Така че аз съм се нагладувал до 30 години.\" \"Не съм толкова дебел, колкото ме рисува.\" \"Чудя се за колегата Радев - работил съм винаги добре с него, в авиацията е добър и винаги съм го слушал. И сега ,като го гледах вчера милия как се гърчи тука, как искат да го правят политик, а той не може... И така ми напомняше Бриго Аспарухов, когато решиха генерал да изправят срещу генерал на кметските избори. И пуснаха Бриго Аспарухов, а после след 3-4 г го изхвърлиха и не му се чу думата... А беше добър командир на ВВС. Ще се явя на следващите избори и той го знае, затова е бабаит.\"", "date": "2019.06.13", "title": "Автопортрет: \"Всичко читаво работи за частния сектор, в държавния са само кратуни\""}
{"url": "https://www.dnevnik.bg/evropa/2019/06/13/3924559_velikobritaniia_purva_ot_g-7_shte_si_postavi_cel_da/", "text": "Великобритания обяви, че ще включи в закон новия ангажимент да намали до нула нетните си емисии на парникови газове до 2050 година, предаде \"Ройтерс\". По този начин тя ще стане първата страна от групата Г-7, която си поставя подобна цел на фона на все по-силното влияние, оказвано от кризата в климата. Целта е амбициозна, но от съществено значение за защитата на бъдещето на планетата, заяви премиерът Тереза Мей. Световните въглеродни емисии са на рекорден максимум въпреки десетилетията на разговори за ограничаването им до безопасни равнища. В момента целта на Обединеното кралство е до 2050 година да намали емисиите си на парникови газове с 80 процента спрямо нивата от 1990 година. Новата цел отговаря на Парижкото споразумение за климата от 2015 година, което призовава страните да намалят нетните си въглеродни емисии до нула към средата на века, за да задържат повишението на световните температури възможно най-близо до 1.5 градуса по Целзий. /БТА", "date": "2019.06.13", "title": "Великобритания първа от Г-7 ще си постави цел да намали нетните си емисии до нула"}
{"url": "https://www.dnevnik.bg/evropa/evropeiski_parlament/2019/06/13/3924562_novata_grupa_na_krainodesnite_v_evroparlamenta_shte_se/", "text": "Групата на крайнодесните в Европарламента, която сега носи името \"Европа на нациите и свободата\", ще се нарича занапред \"Идентичност и демокрация\" и ще има 73 евродепутати, сред които представителите на \"Лига\" на Матео Салвини и на Националния сбор на Марин льо Пен, предаде \"Франс прес\". \"Идентичност и демокрация\" ще бъде името през тези пет години на нашата група в Европейския парламент, в която вече ще има 22-ма (23-ма след Брекзит) френски депутати\" от \"Националния сбор\", написа в \"Туитър\" новоизбраният евродепутат от \"Национален сбор\" Тиери Мариани. Мариани уточни, че в групата ще има 73-ма депутати от девет страни, без да дава детайли за националните делегации, от които ще се състои групата в Европейския парламент. За днес е предвидена пресконференция в Европарламента в Брюксел на избрания за заместник-председател на новата група Никола Бе. Председател на групата ще бъде италианецът Марко Дзани, евродепутат от партия \"Лига\", написа в \"Туитър\" Тиери Мариани. Със своите 73 евродепутати новата група ще има двойно по-голямо представителство от това на \"Европа на нациите и свободата\" в досегашния Европарламент (36 депутати от осем страни). Лидерът на френската крайна десница Марин льо Пен, пристигнала в Брюксел лично да води преговори, си постави за цел създаването на \"супергрупа\". Льо Пен каза в края на миналия месец, когато още вървяха преговорите за  създаването на групата , тя вече разполага със 77 депутати, като \"този брой може значително да се увеличи\". Освен депутатите на \"Национален сбор\" в новата група ще се включат 28-те депутати на италианската \"Лига\", а също така на белгийската \"Фламандски интерес\" и на Австрийската партия на свободата. Групата обаче  не успя да привлече  в редиците си 29-имата депутати от Партията на Брекзит на Найджъл Фараж. /БТА", "date": "2019.06.13", "title": "Новата група на крайнодесните в Европарламента ще се казва \"Идентичност и демокрация\""}
{"url": "https://www.dnevnik.bg/sviat/2019/06/13/3924577_putin_podkrepi_dodon_i_izrazi_nadejda_za_po-dobri/", "text": "Москва няма да се откаже да подкрепя президента на Молдова Игор Додон в днешната сложна ситуация в страната му, увери президентът на Русия Владимир Путин, цитиран от ТАСС. \"Безусловно ще подкрепяме и президента Додон, и днешните му коалиционни партньори с оглед те да се отърват най-сетне от (...) хората, узурпирали до неотдавна властта в Молдова, и независимо от евентуални вътрешни противоречия да открият все пак у себе си сили за организиране на съвместна работа в интерес на молдовската държава и молдовския народ\", заяви руският президент пред телевизия \"Мир\". През уикенда Конституционният съд на Молдова освободи Додон от президентския пост с мотива, че не е изпълнил конституционното си задължение да състави правителство в предоставения му срок. Додон нарече решението на Конституционния съд отчаяна стъпка, насочена към узурпиране на властта. Съдът назначи за и.д. президент неговия политически противник, бившия премиер Павел Филип, който разпусна парламента и свика предсрочни парламентарни избори. Проевропейският блок \"Акум\" (\"Сега\") и проруската Социалистическа партия съставиха правителство, което да се залови с борба срещу корупцията. Владимир Путин разчита, че Володимир Зеленски ще може бързо да влезе в ролята президент на Украйна и да демонстрира резултати, посочва ТАСС. \"На Петербургския (икономически) форум не дадох никаква оценка за дейността на президента Зеленски, защото засега няма никаква дейност. Не можех да го направя с оглед на това обективно обстоятелство: той едва сега се залавя за работа\", каза Путин пред \"Мир\". \"Зная от собствен опит: за да разбере той поне задачите, пред които е изправен, ще трябва повечко време. Надявам се тази адаптация към новото му качество да мине доста бързо\", добави руският лидер. Владимир Путин е убеден, че отношенията между Русия и Украйна неизбежно ще бъдат възстановени. Според него не може да липсват нормални връзки \"между части от един и същ народ, или другояче казано, между два братски народа\". Руският президент изрази надежда, че новото ръководство на Украйна \"ще може да действа енергично\" и в тази насока, и при решаването на вътрешните украински проблеми - \"на първо място в икономиката и социалната сфера (...), без да се прикрива с русофобски измислици и идеи\". /БТА", "date": "2019.06.13", "title": "Путин подкрепи Додон и изрази надежда за по-добри връзки с Украйна"}
{"url": "https://www.dnevnik.bg/sviat/2019/06/13/3924590_konstitucionniiat_sud_na_ekvadorodobri_ednopolovite/", "text": "Конституционният съд на Еквадор обяви вчера, че одобрява еднополовите бракове, съобщи \"Франс прес\". Конституцията на страната от 2008 г. определя брака като съюз между мъж и жена, припомня агенцията. Съдът уточни в комюнике, че бракът между две лица от един и същ пол е бил одобрен от пет от деветте му магистрати на закрито заседание. Четиримата съдии, гласували против, се аргументирали, че за да се признае брак между хомосексуалисти е необходимо първо това да бъде легализирано чрез конституционни промени. \"Решението на Конституционния съд е задължително и ще трябва да бъде приложено в страната\", заяви пред АФП бившият председател на Върховния съд и бивш главен прокурор Густаво Медина. \"Това означава, че Еквадор е по-егалитарен, по-справедлив от вчера, че човешките права са еднакви за всички, без дискриминация\", добави адвокатът Кристиан Паула от фондацията \"Пакта\", която съветва десетина еднополови двойки, желаещи да сключат брак. /БТА", "date": "2019.06.13", "title": "Конституционният съд в Еквадор одобри еднополовите бракове"}
{"url": "https://www.dnevnik.bg/razvlechenie/2019/06/13/3924614_snimka_na_denia_da_si_kupish_astun_martin_suzdaden_za/", "text": "Модел на \"Астън Мартин\" DB5 от 1965, оборудван със специални приспособления за Джеймс Бонд, като например джаджи за разкъсване на автомобилни гуми, картечници и брониран щит, ще бъде предложен на търг през август, обяви аукционната къща \"Сотбис\".", "date": "2019.06.13", "title": "Снимка на деня: Да си купиш \"Астън Мартин\", създаден за Джеймс Бонд"}
{"url": "https://www.dnevnik.bg/sviat/2019/06/13/3924592_v_honkong_pravitelstveni_sgradi_zatvoriha_zaradi/", "text": "Правителственият комплекс в Хонконг, около който в сряда започнаха многохилядни протестни акции срещу спорния законопроект за екстрадицията, ще остане затворен до края на седмицата от съображения за сигурност, съобщиха \"Ройтерс\" и ТАСС. Държавните служители, работещи в централния квартал Адмиралти, получиха нареждане да не идват в офисите. Няма да работи и едноименната метростанция, за да бъде затруднен достъпът на демонстранти в зоната на протестите. Вчера десетки хиляди демонстранти обкръжиха правителствения комплекс и парализираха работата му. В целия район беше блокирано движението на транспорта, а банки, търговски центрове и офиси бяха затворени. Полицията  използва гумени куршуми, сълзотворен газ и лютив спрей , за да разпръсне протестиращите, които се опитваха да щурмуват сградата на парламента. Най-малко 70 души са пострадали при сблъсъците. Протестите  са свързани с опита на местните власти  да прокарат законопроект, който ще позволи заподозрени в престъпления лица да бъдат екстрадирани от Хонконг в Китай, за да бъдат съдени. Местната опозиция смята, че този законопроект подкопава автономния статус на Хонконг, формулата \"една страна - две системи\", и създава заплаха за демократичните права и свободи. /БТА", "date": "2019.06.13", "title": "В Хонконг правителствени сгради затвориха заради протестите срещу екстрадицията"}
{"url": "https://www.dnevnik.bg/sviat/2019/06/13/3924613_kompaniiata_izbrana_da_stroi_jujen_potok_v_bulgariia/", "text": "Сирийският парламент одобри днес законопроект, с който предоставя управлението на търговското пристанище на град Тартус на руската компания \"Стройтрансгаз\" за период 49 години, предаде \"Франс прес\", като се позова на сирийската информационна агенция САНА, предаде БТА. Дамаск обяви за това споразумение със \"Стройтрансгаз\" през април. Москва, която оказва военна подкрепа на сирийския режим, играе в Сирия важна икономическа роля, която ще се разраства още повече с възстановяването на опустошената от започналата през 2011 г. война. \"Строитрансгаз\" бе консорциумът,  който трябваше да изгради българския  участък от газопровода \"Южен поток\", преди проектът да бъде прекратен през 2014 г. Сирийският парламент \"одобри днес законопроект, с който се ратифицира споразумението\" с руската компания \"Стройтрансгаз\", съобщи САНА. Законопроектът ще бъде изпратен за одобрение на президента Башар ал Асад. Текстът предвижда колективен орган за управление на пристанището, в който ще членуват трима сирийски и трима руски представители. \"Стройтрансгаз\", която е една от най-големите строителни компании в Русия и 80 процента е собственост на близък до Кремъл олигарх,  е в санкционните списъци на Запада  след анексията на Крим от Москва през март 2014 г., отбелязва \"Франс прес\". Ново съседно пристанище Постигнатото за пристанището на Тартус споразумение ще позволи \"развитието на услугите на пристанището и ще го направи конкурентоспособно на другите пристанища\" в региона, заявиха сирийски депутати, цитирани от САНА. Договорът предлага на Сирия \"серия от предимства\", сред които и част от печалбата на пристанището, която може да достигне до 35 процента, заяви сирийският министър на транспорта Али Хамуд. Друг позитивен момент ще бъдат 50-те млн. долара инвестиции за развиването на пристанището и за построяването на ново съседно пристанище, твърди министърът. В миналото Хамуд уверяваше, че \"Стройтрансгаз\" ще инвестира до 500 млн. долара за уголемяване на пристанището, припомня \"Франс прес\". Русия създаде в Тартус своя военноморски пункт, недалеч от търговското пристанище. Войната не попречи на руските компании да инвестират през последните години в петролния, газовия и минния сектор на Сирия. /БТА", "date": "2019.06.13", "title": "Компанията, избрана да строи \"Южен поток\" в България, ще управлява пристанище в Сирия"}
{"url": "https://www.dnevnik.bg/sport/2019/06/13/3924633_ot_poslednoto_miasto_do_kupa_stenli_seint_luis/", "text": "Сейнт Луис блус\" е новият шампион в Националната хокейна лига (НХЛ), след като спечели за пръв път в историята си купа \"Стенли\". \"Блусарите\" триумфираха с легендарния трофей след 4:3 победи над \"Бостън брюинс\" във финалната серия. Постижението на \"Сейнт Луис\" е невероятно, след като тимът беше на последното място в дивизията на 3 януари и беше тимът с най-слабите показатели в НХЛ. Само шест месеца по-късно съставът триумфира с най-ценното отличие. Съставът влиза в НХЛ през 1967 г., но дотук беше загубил и трите си финала. В последния седми мач \"Сейнт Луис\" постигна убедителна победа с 4:1 в залата на \"Бостън\" \"ТиДи гардън\". Много силен мач за \"Блус\" изнесоха капитанът Алекс Пиетранджело и Райън О’Райли, които се отчетоха с по един гол и една асистенция. Двамата спечелиха и наградата за MVP във финалната серия. Вратарят на \"Сейнт Луис\" Джордан Бидингтън също се прояви отлично. От другата страна стражът на \"Брюинс\" Тука Раск не беше на ниво и допусна четири гола от само 20 изстрела към вратата си.", "date": "2019.06.13", "title": "От последното място до купа \"Стенли\": \"Сейнт Луис\" триумфира с титлата в НХЛ"}
{"url": "https://www.dnevnik.bg/bulgaria/2019/06/13/3924629_poshtite_v_malkite_naseleni_mesta_shte_triabva_da/", "text": "Пощите в малките населени места с под 800 жители ще трябва да реорганизират дейността си и да намерят по-гъвкави форми за обслужване на хората, а не да поддържат целодневна станция и съответно персонал и разходи. Това се разбра, след като вчера транспортната комисия в парламента одобри на второ четене промени в Закона за пощенските услуги, с които се предвижда пощенски станции да има само в места с над 800 жители. И пред депутатите, и след това пред журналисти транспортният министър Росен Желязков коментира: \"Няма да оставим малките населените места без пощенски услуги. Независимо от това дали са под или над 800 души население, те ще бъдат обслужвани.\" Допълни, че няма да се намали обхвата за обслужването на населението, а \"Български пощи\" ще трябва да създадат по-гъвкави форми на работа и обслужване. В момента \"Български пощи\" имат мрежа от 2979 броя пощенски станции в страната, от които 638 са в големите градове. Желязков коментира още, че измененията ще допринесат и за оптимизиране на мрежата на пощенския оператор в големите места.", "date": "2019.06.13", "title": "Пощите в малките населени места ще трябва да намерят по-гъвкави форми за обслужване"}
{"url": "https://www.dnevnik.bg/photos/2019/06/13/3924358_fotogaleriia_boiko_borisov_-_ljubimecut_na_satiricite/", "text": "Премиерът Бойко Борисов и на 60 г. е благодатен обект на майсторите на колажите и на карикатуристите. Във \"Фейсбук\" вече са класически творбите на Иван Червенков. \"Дневник\" покани илюстратора да каже две думи за рождения ден на премиера. \"Тази година \"Нова\" - догодина CNN. Наздраве!\", пожела Червенков. Този колаж изобразява варненското кръстовище за милиони, което Борисов инспектира малко преди то да пропадне.", "date": "2019.06.13", "title": "Фотогалерия: Бойко Борисов - любимец на сатириците"}
{"url": "https://www.dnevnik.bg/evropa/2019/06/13/3924599_franciia_gotvi_stimuli_za_raboteshti_pensioneri_i/", "text": "Френското правителство планира да продължи икономическите реформи и ще се насочи към помощите при безработица, пенсионната система и данъчни намаления за трудещите се от средната класа. Това заяви вчера премиерът Едуар Филип, цитиран от \"Асошиейтед прес\", цитирана от БТА. Филип представи приоритетите на правителството, по които предстои да се работи, пред долната камара на френския парламент. Правителството иска да промени начина си на управление, каза премиерът в отговор на протестите, които избухнаха срещу икономическата политика на президента Еманюел Макрон и продължават от ноември. \"Ние сме и ще останем реформатори. Трябва обаче да продължим да включваме французите във вземането на решения\", каза Филип. Франция ще намали помощите при безработица за хората с високи доходи и ще предложи стимули на тези, които работят след навършване на обичайната пенсионна възраст, информира \"Ройтерс\". Наред с обявяването на тези мерки Филип отново заяви решимостта си да опрости френската пенсионна система, за да я направи по-справедлива. \"Както каза президентът, трябва да работим по-дълго време\", посочи премиерът, като допълни, че ще се запази възможността за пенсиониране на 62 години. Освен това ще бъде сложен край на практиката някои бивши служители да получават обезщетения за безработица, които надминават месечните им заплати. Сред обявените мерки бяха и ангажименти за поставяне на околната среда и социалната справедливост в основата на държавната политика до края на мандата на Макрон през 2022 г. По думите на Филип в момента безработицата е на най-ниското си ниво от 10 години, а инвестициите са най-високите за последните 12 години. Филип изрази увереност, че ще се постигне консенсус за разрешаване на инвитро оплождане за лесбийски двойки.", "date": "2019.06.13", "title": "Франция готви стимули за работещи пенсионери и по-ниски помощи за богати безработни"}
{"url": "https://www.dnevnik.bg/bulgaria/2019/06/13/3924634_prokuraturata_poiska_postoianen_arest_za_uchenika_ot/", "text": "Апелативният специализиран съд заседава по искането на прокуратурата ученикът от Пловдив, заподозрян за радикализация, да остане в ареста. Преди началото на заседанието прокурор Сийка Милева обясни, че през последните дни в различни медии са се появили критични за прокуратурата и службите за сигурност публикации. \"Не е променено мнението на прокуратурата, че се касае за дете, жертва на радикализация, и за една огромна човешка трагедия. От друга страна, стои въпросът за сигурността на българското общество\", каза Милева. Тя обясни, че са намерени взривни устройства по обем, несъпоставим с други случаи в новата българска история. Тази информация не е била известна на никого, включително и на родителите. Разследващите са намерили сериозна комуникация, от която личи, че 16-годишният ученик от Пловдив е подготвял терористичен акт. Намерени са и видеоклипове, които той е изпращал на вербовчика си. \"Помощта на родителите е огромна, но първоначалната информация е за радикализация и тя не е подадена от тях\", обясни Милева. Тя допълни, че обемът на намерените взривни вещества е голям дори и за Европа. Заседанието започна при закрити врати, тъй като обвиненият е непълнолетен. Прокуратурата иска арест, за да бъде изолиран ученикът и с него да работят психолози в подходяща среда. Според държавното обвинение има реална опасност за много български граждани.", "date": "2019.06.13", "title": "Прокуратурата поиска постоянен арест за ученика от Пловдив, заподозрян за радикализация"}
{"url": "https://www.dnevnik.bg/sviat/2019/06/13/3924616_suprugata_na_netaniahu_postigna_sporazumenie_s/", "text": "Израелското министерство на правосъдието потвърди днес, че съпругата на премиера Бенямин Нетаняху, Сара Нетаняху, е постигнала споразумение с прокуратурата по дело за измама и злоупотреба с доверие, предаде \"Франс прес\". Срещу Сара Нетаняху бяха повдигнати обвинения за измама и злоупотреба с доверие през юни миналата година. Според прокуратурата Сара Нетаняху и служител на премиерската канцелария неправомерно са получили над 100 хил. долара (около 85 хил. евро) държавни средства от 2010 до 2013 г. за кетърингови услуги за резиденцията на премиера.  Процесът  срещу съпругата на премиера започна през октомври миналата година, припомня \"Франс прес\". Сара Нетаняху постигна споразумение с прокуратурата, по силата на което е признала, че неправомерно е похарчила 175 хил. шекела (около 44 хил. евро), като се съгласи да възстанови на израелската държава 45 хил. шекела (11 170 евро) и да плати глоба в размер от 10 хил. шекела (2480 евро), се посочва в изявление на правосъдното министерство. В замяна обвинението срещу Сара Нетаняху в измама ще бъде свалено, като срещу нея ще продължи само дело по обвинение, че се е възползвала от правонарушение на трето лице. За да влезе в сила, споразумението трябва да бъде одобрено от съда в Ерусалим, което се очаква да стане на 16 юни. /БТА", "date": "2019.06.13", "title": "Съпругата на Нетаняху постигна споразумение с прокуратурата по дело за измама"}
{"url": "https://www.dnevnik.bg/bulgaria/2019/06/13/3924642_kiril_domuschiev_pokanil_vasil_ivanov_ot_kanal_3_v/", "text": "След прекъсване от две години журналистът Васил Иванов, който сега работи в \"Канал 3\", се връща в \"Нова телевизия\", поканен лично от собственика Кирил Домусчиев. Това се разбира от съобщение на медията. В него се казва още, че от септември той ще \"разобличава престъпни схеми за корупция, кражби и измами\". Ден след като прекрати договорите на разследващите журналисти Генка Шикерова и Миролюба Бенатова, телевизията съобщава изрично, че Иванов е подписал авторски договор. В началото на месеца се разбра, че \"Нова телевизия\" е предложила и на Шикерова и Бенатова да прекрати трудовите им взаимоотношения и на авторски договори те да произвеждат продукция, която след това да предлагат на телевизията и ако тя ги одобри - да ги закупи, но без никакви други гаранции за ангажименти от страна на медията. Подобно предложение като за журналисти на свободна практика позволява на медията да контролира и темите, и финалния вариант на разследванията. Иванов  напусна Нова телевизия със скандал  през април 2017 г. след 14 г. работа там. Тогава той заяви, че си тръгва заради цензура, и избра \"Шоуто на Слави\", излъчвано в конкурентната Би Ти Ви, за да разкаже, че продуцентът Дарина Сарелска спирала негови разследвания и настоявала да не се пускат материали срещу кметове след местните избори през 2015 г. Би Ти Ви обаче не излъчи предаването, а Трифонов и Иванов го \"преиграха\" на пресконференция, но доказателства за намеса в работата му така и не бяха представени. По-късно  Сарелска също напусна \"Нова\",  но Иванов не се върна. Първоначално той говореше, че има покана от \"Шоуто на Слави\", но праз август 2017 г. заработи за \"Канал 3\". Васил Иванов бе автор и продуцент на предаването \"Разследване\" по \"Нова телевизия\". Във визитката му на сайта на медията той представен и като носител на редица награди, сред които \"За свободата и бъдещето на пресата\". През април 2006 г. пред дома на Иванов бе поставен взрив, при чието избухване нямаше пострадали хора, извършителят не е разкрит. През 2005 г. в негово разследване за схеми на нотариуси с издаване на пълномощни за автомобили той прехвърли колата на тогавашния главен прокурор Никола Филчев на оператор от \"Нова телевизия\". От днешното съобщение на \"Нова\" се разбира, че в телевизията, за да работи по разследвания, се връща и бившият й криминален репортер Тина Ивайлова.", "date": "2019.06.13", "title": "Кирил Домусчиев поканил Васил Иванов от \"Канал 3\" в \"Нова тв\""}
{"url": "https://www.dnevnik.bg/sport/2019/06/13/3924606_grigor_dimitrov_predpochitam_titla_ot_golemiia_shlem/", "text": "Григор Димитров иска да бъде запомнен \"като човек като всички останали\" и шампион от Големия шлем. Българският тенисист разказа пред списание GIO за това какви са целите пред него. \"В тениса обичам надпреварата, всекидневното предизвикателство, което той предлага, и пречките, които трябва да се преодоляват\", каза Димитров. Той не гледа към рекордите в тениса, а иска да спечели поне една титла от Големия шлем, с което да бъде запомнен от феновете. \"Определено искам да съм оставил някаква следа в спорта. Не от гледна точка на рекордите това не е било моя цел. Едно от главните неща за мен е хората да видят, че спортистите са като всички останали. Просто сме добри в това, което правим, но всички ние също трябва да се справяме с проблемите си извън корта. Имам своите демони, очаквания и т.н. Със сигурност бих искал да бъда запомнен и с добри резултати и като шампион от турнир от Големия шлем.\" Попитан за най-силните си оръжия на корта, Димитров обясни, че няма само едно. \"Бих искал да кажа, че това са някои от ударите, но мисля, че основното е как използваш тялото си – движението и ловкостта. Тялото ми е най-голямото ми предимство, защото когато излезеш на корта, въпреки че тенисът е много умствен спорт, трябва да използваш физическото си състояние\", добавя бившият №3 в света. От следващата седмица българският тенисист  започва сезона на трева . От 17 до 23 юни Димитров е заявил участие в турнира в \"Куинс\", който е от категория АТП 500. Надпреварата в Лондон ще бъде подгряващ турнир преди \"Уимбълдън\". Димитров е шампион в \"Куинс\" от 2014 г. На въпрос срещу кого от бившите тенисисти би искал да играе, Димитров посочва Бьорн Борг и Джон Макенроу, защото \"са пълна противоположност, но има толкова много да уча от тях\". От жените би избрал Щефи Граф заради начина, по който прави всичко на корта.", "date": "2019.06.13", "title": "Григор Димитров: Предпочитам титла от Големия шлем пред рекордите"}
{"url": "https://www.dnevnik.bg/ot_vas/novini_ot_vas/2019/06/13/3924433_siniata_djamiia_v_erevan/", "text": "Синята джамия е петъчната джамия на града. Тя е единствена, с ирански поизход и е шиитска. Целия комплекс заема площ от 7000 квадратни метра, той включва в себе си вътрешен двор с размери 70 на 50 метра, ритуална сграда, купол и минаре, украсени с декоративни фаянсови плочки, украсени с майолика.", "date": "2019.06.13", "title": "Синята джамия в Ереван"}
{"url": "https://www.dnevnik.bg/bulgaria/2019/06/13/3924649_durjavata_shte_finansira_prevoda_na_chujdi_uchebnici/", "text": "Нова национална програма ще насърчава и финансира превода на чужди учебници и учебни помагала за нуждите на професионалното образование. Предвижда се програмата да стартира следващата година. Това се разбра от думите на образователния министър Красимир Вълчев в Народното събрание днес по време на изслушване за  изпълнението на националните програми за развитието на образованието, финансирането по които т.г. е в размер на 76 млн. лв. И в момента има отделени около 100 хил. лв. за тази дейност, за които екипи между учители, университетски преподаватели и бизнес организации могат да участват за финансиране на проекти. Целта на просветното министерство е да упражни функциите на издателствата и да стимулира формирането на екипите и превода на образователните ресурси. По думите на министър Вълчев повечето помагала трябва да се адаптират за българските условия. При предходни дебати за професионалното и дуалното образование стана известно, че бизнесът смята програмите и ресурсите за прекалено остарели. Министерството прокара законови поправки в парламента, които регламентират актуализацията им на всеки пет години. Заради очаквания недостиг след десетина години и необходимостта от постоянни иновации образователното министерство планира да разшири програмите за квалификация на учители, като финансира и обмен на практики между училищата. Една от дейностите, която се очаква да бъде заложена в новите програми, е когато ученическите екскурзии се правят в учебен ден, задължително да се посещава училище в съответното населено място, обясни Вълчев в отговор на въпроси на \"Дневник\". По време на изслушването в парламента се разбра, че въпреки финансовия стимул от 300 лв. няма кандидати за учители в училищата в ромски квартали.", "date": "2019.06.13", "title": "Държавата ще финансира превода на чужди учебници за професионалното образование"}
{"url": "https://www.dnevnik.bg/evropa/2019/06/13/3924668_sofiia_zagubi_nadprevarata_za_sedalishte_na/", "text": "София изгуби  надпреварата за седалище  на Европейския орган по труда. Новата агенция на ЕС ще бъде разположена в Братислава, предаде EUobserver. Словакия получи 15 от общо 28 гласа по време на гласуването на срещата на министрите от Съвета по заетост, социална политика, здравеопазване и потребителски въпроси. Другите претенденти бяха Никозия (Кипър) и Рига (Латвия). Страните от Централна и Източна Европа от дълго време се оплакват за географското разпределение на агенциите на ЕС, голяма част от които са разположени в Западна Европа. EurActiv отбелязва, че интересът към приемането на новата агенция бе много по-слаб в сравнение с този на 19-те страни, които искаха да приемат Европейската агенция по лекарствата. След решението за Брекзит тя трябваше да напусне Лондон. София също бе сред кандидатите, но  беше предпочетен Амстердам. Според изданието България, изглежда, беше положила доста усилия при попълването на кандидатурата си. Представила бе подробно описание за всеки критерий, дори времето за път от летището до службата, изискване, което Словакия например бе пропуснала. София беше готова да предостави три сгради, които да са на разположение още преди началото на дейността на новата европейска структура, предвидено до края на годината. България обаче има най-ниските заплати в ЕС. Дипломат, цитиран от EurActiv, отбелязва, че това е било сериозен фактор във връзка със скорошното преместване на Агенцията по лекарствата. Целта на новия орган е да се подобри трансграничното сътрудничество, да се допринесе за гарантирането на справедлива мобилност в ЕС и да се подпомогне координацията на системите за социална сигурност. , според които бяха оценявани кандидатурите, са: - географски баланс; - своевременна наличност на работни помещения, за да може агенцията да започне да функционира; - достъпност на мястото; - наличие на училища за децата на служителите на агенцията; - достъп до пазара на труда, социална сигурност и медицинско обслужване за съпрузите и децата на служителите. \"Свободното движение подкрепя растежа, помага на бизнеса да намери уменията, от които се нуждае, и дава на всеки възможността да използва най-добре талантите си, но трябва да бъде добре управлявано\", каза еврокомисарят по заетост, социални въпроси, умения и трудова мобилност Мариан Тайсен, цитирана от \"Ройтерс\". Тя каза, че задачата на новата агенция ще бъде да гарантира, че трудовите правила на ЕС са справедливо и ефективно прилагани, както и да се бори със злоупотребите. \"Регламентът за Европейски орган по труда бе приет в рекордно кратки срокове и съм уверена, че преместването на Европейския орган по труда в Братислава ще бъде и безпроблемно и бързо. Органът ще започне работа в Брюксел от октомври, докато бъде преместен в града, избран за негово седалище. Очаквам с нетърпение Органът да се установи и започне работа в Братислава възможно най-скоро\", допълни еврокомисарят.", "date": "2019.06.13", "title": "София загуби надпреварата за седалище на Европейския орган по труда"}
{"url": "https://www.dnevnik.bg/sport/2019/06/13/3924661_snimka_na_denia_taisun_fjuri_i_celuvkata_kum_supernika/", "text": "Тайсън   за пореден път се прояви като шоумен, след като почти целуна съперника си Том Шварц на пресконференция. Двамата боксьори ще се изправят един срещу друг в Лас Вегас през уикенда, а преди двубоя Фюри се закани, че ще остави непобедения до момента Шварц да лежи на ринга.", "date": "2019.06.13", "title": "Снимка на деня: Тайсън Фюри и \"целувката\" към съперника му"}
{"url": "https://www.dnevnik.bg/bulgaria/2019/06/13/3924669_konstantin_kamenarov_vidimo_dobre_sa_poharchenite/", "text": "\"Факт е, че през последните две години рейтингът на БНТ се удвои. Видимо са добре похарчени парите\", казва бившият главен директор на БНТ Константин Каменаров в интервю за в. \"24 часа\", ден след като бяха изнесени данни за дългове на телевизията в размери на десетки милиони. Вчера  временно изпълняващия длъжността генерален директор на БНТ Емил Кошлуков съобщи пред СЕМ, че обществената телевизия е в практически фалит, че ситуацията е критична и обяви, че задълженията, които трябва спешно да бъдат изплатени, са в размер на 27 млн. лв. Извън това текат лихви за просрочени задължения по договори с частната компания НУРТС, която е отговорна за разпространението на телевизията. Според изнесените данни дефицитът към януари 2019 г. е в размер на 7 млн. лв. и се очаква до края на годината да достигне 44 млн. лв. В интервюто обаче Каменаров казва: \"Нормално е дефицитът да е по-голям. Бюджетът на БНТ днес е по-малък, отколкото преди 10 години.\" На въпрос защо Емил Кошлуков качва, че БНТ 3 е най-скъпият спортен канал, Каменаров отговаря, че за правата за олимпиадите, които вървят в комплект - зимна и лятна, още преди той да отиде в телевизията са се плащали 830 хил. евро. При неговото управление правата вече са били в ръцете на групата \"Дискавъри\", която поискала 4,3 млн. евро. \"Започнахме пазарлък и крайната цена за нас стана 1,5 млн. евро\", допълва той. Относно правата за предаването \"Стани богат\" и другите спортни мероприятия, които телевизията излъчва, той коментира общо, без да споменава конкретни цифри, и говори за текста от Закона за радиото и телевизията за финансиране чрез такси, които обаче никога не са били събирани. По думите му липсата на възвръщаемост на високите такси за права идва отчасти от недопускането на продуктово позициониране за БНТ, а \"реклама няма не защото има ограничение от 15 минути на ден по закон, а защото години телевизията не е била атрактивна\". Бившият генерален директор описва ситуацията с бюджета на телевизията като \"предизвестен фатализъм\". Визирайки позицията генерален директор на БНТ, допълва: \"Няма никакво значение как се казва човекът в онзи кабинет на онзи етаж. Мандатът му е предизвестен.\" \"Няма да кажа лоша дума нито за Емил Кошлуков, нито за Вяра Анкова, защото не е бон тон. Каквото и да се каже за мен, това няма да оправи нещата. Защото разговорът за БНТ е друг. Той трябва да отговори на въпроси има ли смисъл от тази телевизия. За мен категорично има, защото тя е различна\", гласи още изказването му. Накрая той коментира и необходимостта от БНТ. \"Не казвам, че държавата трябва да е неин собственик и стопанин, а че обществото трябва да реши има ли нужда от обществени медии. Има и още нещо - хората трябва да бъдат ограмотени защо тези медии са им нужни\", завършва Каменаров. Вчера пред Съвета за електронни медии временно изпълняващият длъжността генерален директор на обществената телевизия Емил Кошлуков представи отчета за програмната дейност и финансовото състояние на БНТ за периода март - май 2019 г., докато телевизията още беше под ръководството на Константин Каменаров, и се разграничи от предишното управление, при което той заемаше поста програмен директор. Кошлуков пое длъжността генерален директор, когато Каменаров подаде оставка в края на април, след като няколко дни преди той това получи условна присъда заради шофиране след употреба на алкохол. Повече по темата четете  тук . Членовете на СЕМ отбелязаха, че задълженията на БНТ са главно към доставчици, и обявиха, че финансовият отчет ще бъде публикуван както на страницата в интернет на обществената телевизия, така и на  тази на медийния регулатор . Така всички кандидати за поста генерален директор на БНТ ще могат да се запознаят с положението. Емил Кошлуков е един от кандидатите за поста генерален директор на БНТ. За мястото се борят още Сашо Диков, Сашо Йовков, Никола Тодоров, Стоил Рошкев, Явор Симов и Радостслав Главчев. Преди ден бе обявено, че  Кръстю (Къци) Вапцаров няма да бъде допуснат до изслушване. ", "date": "2019.06.13", "title": "Константин Каменаров за милионите дългове: Видимо добре са похарчените парите от бюджета на БНТ"}
{"url": "https://www.dnevnik.bg/sviat/2019/06/13/3924673_novo_napadenie_sreshtu_tankeri_krai_oman_desetki_sa/", "text": "Десетки души от екипите на два танкера са спасени след две експлозии в Оманския залив, предадоха световни издания. Това е  вторият подобен инцидент  само за месец. Става дума за танкера Altair на норвежката компания Frontline, пренасял 75 хил. тона нафта от името на тайванската държавна петролна корпорация CPC, и Kokuka Corageous (управляван от японската Kokuka за сингапурската Bernhard Schulte Ship Management - BSM). Директор на норвежката компания заявява за \"Ройтерс\", че нейните подозрения са за \"удар от торпедо\" край бреговете на Фуджайра (Обединени арабски емирства), но тази информация не е официално потвърдена. Според иранската агенция ИРНА корабът, който горя повече от час след съобщението за атаката, е потънал, но към 12:30 ч. българско време представители на Frontline опровергаха информацията. Петролът поскъпна с почти 4% непосредствено след инцидента, след като вчера удари петмесечно дъно заради обновените данни за американски запаси на суров петрол (увеличили се с 2.2 млн. барела миналата седмица), пише  \"Блумбърг\" . Първите съобщения дойдоха от иранските телевизии \"Ал Алам\" и  Press TV , но нямаше потвърждение дали става въпрос за атака. За нападение след това говореха и свързани с шиитската организация \"Хизбула\" ливански медии, които бяха и сред първите, съобщили за предишната атака. По-късно иранският външен министър Мохамад Джавад Зариф обяви в \"Туитър\", че атаките са станали по време на срещата на японския премиер Шиндзо Абе с върховния водач аятолах Али Хаменей в Техера. Това е първа визита на японски министър-председател, откакто Иран стана ислямска република през 1979 г. Американските военноморски сили потвърдиха, че са получили два отделни сигнала от танкерите в 10 ч. и 11:12 ч. (българско време) и са опитали да съдействат на екипажите. По-късно иранската агенция IRNA съобщи, че 44-ма душии (23-ма от Kokuka и 21 от Altair) са били прибрани от ирански спасителни екипи, като цитира неназован източник, запознат със ситуацията. Същата медия твърди, че те са били откарани в Джаск, пристанище в Ормузкия проток. На инцидента реагираха и британските власти. Правителствен говорител каза, че за \"Даунинг стрийт\" информацията за взривове и пожари в Ормузкия проток е повод за \"силно притеснение\" Говорител на BSM Ship Management, цитиран от \"Ройтерс\", обяснява, че Kokuka е пострадал при \"инцидент, свързан със сигурността\", но \"няма опасност от потъване\", а товарът (метанол) е непокътнат. Според него инцидентът е станал на около 70 морски мили (129 км) от Фуджайра и 14 мили (25 км) от Иран. Днешната новина идва точно месец след подобен инцидент в Оманския залив с атаки по други танкери. При предишния инцидент (който бе по-близо до оманския бряг)  Съединените щати обявиха , че Иран почти със сигурност стои зад него, а Обединените арабски емирства го свързаха, в доклад пред ООН,  с \"чужда държава\" , без обаче да я назовават. В периода преди двата инцидента се повиши и напрежението между САЩ и Иран. Американският президент Доналд Тръмп изпрати през май ударна група със самолетоносач и бомбардировачи B-52 в региона, аргументирайки се с планове на Иран за атака срещу американски сили. \"Гардиън\" отбелязва и че днешната атака съвпада с посещението на японския премиер Шиндзо Абе в Иран - първата подобна визита на министър-председател от страната за последните 40 г. (от  революцията  насам).", "date": "2019.06.13", "title": "Ново нападение срещу танкери край Оман, десетки са евакуирани"}
{"url": "https://www.dnevnik.bg/bulgaria/2019/06/13/3924704_okolo_1_mln_osigureni_za_vtora_pensiia_niamat_redovni/", "text": "От 3.6 млн. души, които се водят осигурени за втора пенсия, в партидите на почти една трета няма редовни постъпления. Това съобщи БНР като се позова на данни, изнесени на заседание на парламентарната социална комисия. \"Идентифицирали сме около 1.1 млн. такива партиди - с някаква сезонна заетост или много малки сумички, внасяни на различни интервали от време\", каза пред депутатите зам.-председателят на Комисията за финансов надзор Диана Йорданова. Тя изрази надежда, че идния месец работната група ще е готова с предложенията си как да става изплащането. Година и половина преди фазата на изплащане да настъпи, все още няма законодателна уредба как да стане това. Във втория стълб се осигуряват всички работещи в масовата трета категория, родени след 1959 г. Първите, които ще имат право на втора пенсия, са жените, родени през 1960 г., които ще се пенсионират в края на 2021 г. През 2024 г. ще придобият право на втора пенсия и мъжете. След 20 г. вноски средното натрупване в една индивидуална партида е около 3000 лв. Преди година Министерството на финансите беше изчислило, че  първите получатели ще вземат  по около 30 лв. ", "date": "2019.06.13", "title": "Около 1 млн. осигурени за втора пенсия нямат редовни вноски в партидите"}
{"url": "https://www.dnevnik.bg/politika/2019/06/13/3924711_vmro_predlaga_nov_lichen_dokument_karta_bulgarin/", "text": "ВМРО внесе законопроект за въвеждане на нов тип личен документ, който да дава право на българите в чужбина без българско гражданство да имат по-лесен достъп до България. Според депутата Юлиан Ангелов новата карта ще даде възможност за облекчаване на процедурата за българите в чужбина, които нямат българско гражданство, да живеят, да учат и да работят в България. \"Идеята на законопроекта е хората с български произход, които живеят зад граница, да имат по-лесен достъп до родината майка, защото в момента минават години, докато те получат българско гражданство. По подобие на Полша и Гърция ние предлагаме създаването на карта \"Българин\", за която ще имат право да кандидатстват българи, живеещи в чужбина, и в рамките на три месеца да я получат. С нея те ще могат трайно да пребивават на територията на България\", каза Ангелов. Картата трябва да се издава от МВР или от българските консулски служби. Тя ще дава възможност за безвизово пътуване до България. От нея ще могат да се възползват всички хора с български произход, които не са осъждани и не застрашават националната сигурност на държавата. Картата не дава същите възможности като гражданството – с нея българите няма да могат да гласуват. Според ВМРО даването на карта \"Българин\" ще послужи на хората от български произход от държави, които не разрешават двойното гражданство и ще им даде достъп до българския трудов пазар и образователна система. Ангелов обясни на въпрос на \"Дневник\", че за удостоверяването на произход ще се изискват същите документи, като за получаване на българско гражданство. Издаването на документи за произход в момента се прави от Държавната агенция за българите в чужбина (ДАБЧ). Точно тази функция на агенцията – даването на удостоверения, се оказа в дъното на скандал, който не стихна дълго време. В началото на ноември 2018 г. при операция в ДАБЧ  бяха арестувани 20 души , но в крайна сметка обвинения получиха едва четирима. Обвинението на председателя на агенцията Петър Харалампиев, който е от квотата на \"патриотите\", е за ръководене на престъпна група и взет подкуп от 5 хил. евро, както и за пет вторични престъпления за взети по 350 евро. Главният секретар Красимир Томов е обвинен за взети подкупи от 800 евро и 1500 евро. Обвинени са и двама посредници, които не са служители на агенцията. Акцията в Държавната агенция за българите в чужбина бе определена от зам. главния прокурор Иван Гешев като \"най-сериозния случай на корупция по високите етажи на властта\", \"без аналог в новата история\".", "date": "2019.06.13", "title": "ВМРО предлага нов личен документ – карта \"Българин\""}
{"url": "https://www.dnevnik.bg/sport/2019/06/13/3924692_noviiat_sezon_vuv_visshata_liga_zapochva_s_derbi/", "text": "Дерби между \"Манчестър юнайтед\" и \"Челси\" е най-интересният мач от първия кръг на новия сезон във Висшата лига. Английският шампионат обяви програмата си за шампионата, чието начало ще бъде във втория уикенд на август. За трета поредна година първият мач за сезона ще се играе в петък, като сезонът ще бъде открит с мач между вицешампиона \"Ливърпул\" и новака \"Норич\" на \"Анфийлд\". Шампионът \"Манчестър сити\"  започва с гостуване на \"Уест хем\", \"Тотнъм\" приема \"Астън Вила\", а \"Арсенал\" е гост на \"Нюкасъл\". В първите няколко кръга най-тежка е програмата на \"артилеристите\", които освен визита на \"Сейнт Джеймсис парк\" имат мачове с \"Бърнли\", \"Ливърпул\" (гост) и \"Тотнъм\". В седмия кръг \"Арсенал\" гостува на \"Манчестър юнайтед\". Сред по-интересните мачове в първите кръгове от сезона са още \"Сити\" - \"Тотнъм\" (втори кръг) и \"Челси\" - \"Ливърпул\" (шести кръг). Най-голямото английско дерби \"Манчестър юнайтед\" - \"Ливърпул\" ще се играе в деветия кръг, уикенда 19-20 октомври. Вторият мач между големите съперници ще бъде на 18 или 19 януари 2020. Двубоите между \"Манчестър сити\" и \"Ливърпул\" са насрочени за 9 ноември (\"Анфийлд\") и 4 април (\"Етихад\"). В празничния  коледно-новогодишен период  ще се изиграят три кръга – 26 и 28 декември и 1 януари. Тогава програмата включва само едно дерби - \"Арсенал\" срещу \"Манчестър юнайтед\" в първия ден на 2020 г. Пълната програма за новия сезон във Висшата лига по кръгове може да намерите  тук .", "date": "2019.06.13", "title": "Новият сезон във Висшата лига започва с дерби \"Юнайтед\" - \"Челси\""}
{"url": "https://www.dnevnik.bg/bulgaria/2019/06/13/3924674_izborut_na_nov_glaven_prokuror_shte_bude_na_24_oktomvri/", "text": "Пленумът на Висшия съдебен съвет изтегли напред датите, които бяха предложени от прокурорската колегия за процедурата по издигане на кандидатите и избор на новия главен прокурор. Така  вместо на 14 ноември, каквото беше предложението , изслушването на кандидатите и изборът ще се проведе на 24 октомври, решиха днес кадровиците. Скъсяването на срока е за сметка на времето, през което гражданските организации и обществеността могат да се запознават с концепциите на кандидатите. ВСС прецени, че не е необходимо да се чака да изтече целият двумесечен срок, през който концепциите да стоят на на сайта на съвета и едва след това да се изготвят становищата на комисиите за професионалните и нравствените качества на кандидатите и да се излезе с решение дали са допустими кандидатурите. Остава предложената дата за старт на процедурата - 15 юли. След това по закон трябва на четири последователни заседания да се издигат кандидатурите - датите са 18, 22, 25 и 29 юли. А срокът кандидатите да представят концепциите си е 12 август. Етичната комисия на ВСС и Комисията по атестирането трябва да изготвят становищата си до 17 септември. Срокът за неправителствените и научните организации да изпратят становищата си е 16 октомври. Кандидати за главен прокурор могат да издигнат трима членове на Прокурорската колегия и министърът на правосъдието. Министър Данаил Киролов потвърди отново, че той няма намерение да упражни правомощието си освен при извънредни обстоятелства, като например липса на кандидати. Главният прокурор Сотир Цацаров подчерта, че в изтеглянето напред на сроковете няма умисъл, той е направил справка и установил, че и в рамките на двумесечния срок, а не непременно след изтичането му, комисиите на ВСС могат да изготвят становищата си. Този път изборът на главен прокурор - петия откакто действа новата конституция, съвпада с провеждането на местните избори. Ако беше приета датата 14 ноември, можеше да се окаже между първи и втори тур на изборите, показва пресмятането на евентуалните дати на есенния вот. Изтеглянето напред на избора ще избегне напрежението, което обичайно съпътства всички избори.", "date": "2019.06.13", "title": "Изборът на нов главен прокурор ще бъде на 24 октомври"}
{"url": "https://www.dnevnik.bg/analizi/2019/06/13/3924732_vtorata_politika/", "text": "Представете си какво би станало, ако една сутрин гражданите на България се събудят в особено провидческо състояние. Ни най-малко не искам да навлизам в жанра на социалните антиутопии (от Оруел до Сарамаго). Опитвам се само да си представя какво би се случило някой ден в България, ако зад \"голямата политика\", провеждана от водещи политически сили или от държавния глава, избирателите изведнъж прозрат тъкмо \"втората политика\": всички онези негласни договорки и политически практики, криещи се зад официалните речи и гръмко отстояваните позиции. Политическият ефект би бил земетръсен, а резултатите от него – трудно предвидими. В един от романите на Жозе Сарамаго \"Проглеждане\" изпадналите в подобно състояние граждани ненадейно започват да гласуват с бели бюлетини, а на следващите избори малцина отиват до урните и легитимирането на политическата класа става наистина проблематично, което от своя страна силно я ожесточава. За разлика от антиутопиите, където развръзката на линеарния сюжет е по замисъла си мащабна, случващото се в реалния живот е винаги частично или непълно. Ето защо би било далеч по-удачно да се опитваме да снизим в политическите анализи \"голямата политика\", замествайки я с \"втората политика\". И тъй, представете си само как на \"второ равнище\" функционират основните български партии, дори с оглед на позиционирането си. ГЕРБ, която в момента е първа политическа сила, държи на центристкия си профил, чрез който Бойко Борисов гъвкаво се пренастройва към една или друга периферия, представяйки се с най-голяма охота за \"втора десница\" – наследник на някогашното СДС. Оттук и пъпната връв с ЕНП, оттук и коалирането с марката на старото СДС или по-точно с остатъка от нея – синьото лъвче и етажа от някогашната централа на \"Раковски\" 134. Ала тъкмо това спаси Борисов от загуба на последните парламентарни и европейски избори: няколко процента \"стари десни\" наклониха везните на победата в желанието си да накажат БСП и Нинова. . Без Цветанов, сиреч без вечния \"втори човек\", Борисов вече сам провежда и личната си \"втора политика\". Поне докато не се сдобие с нова политическа сянка. БСП, най-вече гордееща се, че е стара \"комунистическа левица\" (и то единствената в Европа), в момента пък свири цигулката на \"втора националпопулистка партия\". Разликата между едното и другото обаче е съществена. Не че ядрото на БСП социално не граничи със същите периферии, откъдето националпопулистите издърпват избиратели, но определено има някаква разлика и тя е в \"избраността на идеята\". Това Корнелия Нинова наистина не отчита и то ще ѝ изяде главата. Тъй като нейният проблем със Станишев е много по-различен от проблема на Борисов с Цветанов. Цветанов, колкото и основополагащ да е за структурите за ГЕРБ, все пак е само едно \"алтер его\" на водача Борисов, докато Станишев – дори отвъд международната си позиция в ПЕС – разполага със сериозен \"символен капитал\" в редиците на БСП – дете на отряда \"Чавдар\", на Политбюро и кръга около Тодор Живков. Той е \"червен аристократ\", което е важно за носталгиращото \"червено ядро\", ревниво пазещо \"идеята\", докато Нинова е само една парашутистка, приватизирала \"Техноимпекс\". И в този смисъл е показателно упоритото нежелание на партийния вестник \"Дума\" да я припознае като лидер, което тя се опитва да контрира с контролираната от нея телевизия на БСП. Така че поне на първо равнище опитът Сергей Станишев да бъде превърнат от \"тотем\" на комунистическата левица в нейно \"табу\" претърпя провал. Второ действие на същия политически фройдизъм предстои в неделя. А междувременно Елена Йончева някак странно изчезна. Защо ли? Що се отнася до ДПС, там нещата на \"второ равнище\" изглеждат още по-проблемни. Че лидерът Карадайъ не е реален лидер, а маска на \"втората политика\", е \"секрет на Полишинел\", както е прието да се казва на езика на комедия дел арте. Въпросът обаче е: кой прави \"първата политика\"? Наистина ли Доган, асистиран от Пеевски и Цонев, или все повече Пеевски (и Цонев), подпомагани (все по-принудено) от \"човека от сараите\"? Питане, което изглеждаше по един начин преди Пеевски триумфално да се завърне в парламента и да започне да се прави на Мая Манолова, и по съвсем по друг начин сега – особено след някои зрелищни спецакции, над които витае сянката му.  И че тя минава тъкмо през \"втората политика\" на един бизнесмен, с когото граничи истината? Характерна черта на българския националпопулизъм е, че той винаги е нечия патерица. И това, което в момента е ВМРО за Борисов, от доста време насам е \"Атака\" за Пеевски и Доган. Мисленето върху \"втората политика\" предполага обаче още стъпки нататък. А именно: има ли ситуация, в която и двете патерици отпадат? И как би изглеждала тогава \"политическата стабилност\" в страната? Дебалансирана? Ребалансирана? И дали някои пробни стъпки отдавна не са извървени? Предстои да видим.", "date": "2019.06.13", "title": "Втората политика"}
{"url": "https://www.dnevnik.bg/bulgaria/2019/06/13/3924747_rumen_radev_upravliavashtite_se_finansirat_ot_vlastta/", "text": "В България управляващите партии нямат нужда от субсидии, те се финансират директно от властта и дори не се крият - този коментар направи пред журналисти президентът Румен Радев по повод предложението на правителството за намаляване на партийната субсидия от 11 лв. на 1 лев за получен действителен глас. Вчера парламентът одобри законопроекта на първо четене. Субсидиите засягат най-вече съществуването на опозицията, така че такова решение задушава опозицията точно преди местните избори, посочи той, цитиран от БТА.  Силно се надявам, че партиите ще намерят добър баланс между техните собствени интереси и интересите на обществото, каза държавният глава. Но според Радев големият проблем съвсем не е размерът на субсидията, а да има механизъм, който да третира еднакво партиите при финансирането. Държавният глава призова да се спре със спекулациите, че президентът спира инфраструктурното развитие на страната. Повод за упреците към държавния глава стана наложеното от него вето върху промени в Закона за държавната собственост, които предвиждаха предварително отчуждаване на земи за нуждите на национални обекти. Според мотивите за ветото не е постигнат баланс между обществения интерес и защитеното от Конституцията право на собственост и вместо ефекта на ускоряване се създава риск от забавяне на важни инфраструктурни обекти. Депутатите отхвърлиха ветото, след което президентът сезира Конституционния съд. \"Това е крайно некоректно\", посочи днес Радев и подчерта, че действията му не се отнасят до текстовете за автомагистрали, скоростни пътища, газопроводи, жп линии и т.н., т.е. за националните обекти. Крайно време е да разберат разликата между национални обекти и обекти с национално значение, посочи той.", "date": "2019.06.13", "title": "Румен Радев: Управляващите се финансират от властта и нямат нужда от субсидии"}
{"url": "https://www.dnevnik.bg/sport/2019/06/13/3924736_kakvo_triabva_da_znaete_ako_shte_uchastvate_vuv/", "text": "Часове остават до едно от най-масовите състезания за бегачи и колоездачи в България - Обиколката на Витоша. Надпреварата, чиито корени са в 70-те години на миналия век, ще събере над 2300 участници. Пред \"Дневник\" Теодора Пенчева от организационния екип заяви, че най-важният съвет към състезателите е да преценяват много добре възможностите си и да са внимателни през цялото време. Тя отбеляза, че това важи както за дебютантите, така и за тези с голям опит. В основата е това, че обиколката е много дълга и е необходимо участниците да са съсредоточени до края. \"Много опитни състезатели са казвали, че в края се е случвало да се спъват дори на равен терен от схващания. Затова трябва да приемат течности и минерали от подкрепителните пунктове\", каза Пенчева. Тя уточни, че няма определено място в маршрута, за което хората да внимават. \"Това е планински терен и участниците трябва да са концентрирани постоянно\". Екипировката \"Витоша 100\" включва състезание за скороходци, за колоездачи, както и дуатлон. На 15 юни в 06:00 часа първи ще започнат колоездачите и дуатлонците. В 23:59 ч. същия ден тръгват скороходците и участниците във втория етап на дуатлона. От изключителна важност е участниците да са с подходяща екипировка. Скороходците трябва да носят челник, а колоездачите каска. В последните години често се случваше да вали. \"Не бива да се забравя, че времето в планината може да се промени много бързо. Преди няколко години имаше случай, в който в рамките на час се промени и както беше топло, заваля. Част от скороходците не бяха подготвени, а това създава опасности\", каза Пенчева. В сайта на надпреварата е написано, че е добре да се носят компресионни чорапи (намаляват напрежението на мускулите на прасеца и умората), тънко яке или блуза с дълъг ръкав (за ранните часове и за преминаването край яз. \"Студена\", където обикновено е хладно). Също така се препоръчва носене на щеки, слънцезащитен крем, пудра за крака и крем против подсичане и протриване. Колоездачите е хубаво да носят смазка за верига, инструменти, звено за свързване на верига, резервна гума и лепенки за гума. Организаторите подчертават изрично, че ако по трасето някой реши да се откаже, задължително трябва да ги уведоми. Хранене През няколко километра има разположени подкрепителни пунктове, като те са съобразени с нуждите на участниците, обясни Пенчева. По думите ѝ е много важно състезателите да приемат течности и минерали, за да се избягват крампи. В сайта е отбелязано, че по време на състезанието се горят между 6000 и 8000 калории, заради което участниците трябва да приемат храна, изотонични напитки, сушени плодове, протеинови или енергийни барчета.", "date": "2019.06.13", "title": "Какво трябва да знаете, ако ще участвате във \"Витоша 100\""}
{"url": "https://www.dnevnik.bg/evropa/regioni/pokani/2019/06/13/3924766_fondovete_za_gradsko_razvitie_nabirat_proektni/", "text": "Двата финансови посредника, избрани от  Фонда на фондовете  за управлението на Фонд за градско развитие, имат обявени покани за набиране на проектни предложения.  Направленията за инвестиране от фондовете за градско развитие обхващат: градска среда, спортна и културна инфраструктура, енергийна ефективност в еднофамилни жилищни сгради и студентски общежития, зони с потенциал за икономическо развитие, интегриран градски транспорт, както и обекти на културното и религиозно наследство от национално и световно значение. Кандидатстването за подкрепа се извършва пред съответния финансов посредник – Фонд за градско развитие. Повече информация за обхвата на мерките за финансиране, механизма на инвестиране, допустимия териториален обхват и допустимите крайни получатели, посочени в обявените от фондовете покани, са публикувани в прикачените файлове.", "date": "2019.06.13", "title": "Фондовете за градско развитие набират проектни предложения"}
{"url": "https://www.dnevnik.bg/zelen/2019/06/13/3924765_deputatite_prieha_regulacii_na_svobodnoto_kumpinguvane/", "text": "Може да се обособяват места за временно разполагане на палатки, кемпери или каравани в зона \"А\" и \"Б\", извън територията на морските плажове, пясъчните дюни и категоризираните къмпинги в поземлени имоти или части от тях, собственост на държавата, на общините, на частни физически или юридически лица, попадащи в горски територии или в земеделски земи, както и в незастроени имоти, включени в границите на урбанизирани територии, без промяна на предназначението им. Това реши парламентът с приети на второ четене промени в Закона за устройството на Черноморското крайбрежие, съобщи БТА. Тези места няма да се категоризират като къмпинги от Министерството на туризма. В тях се разрешава поставянето само архитектурни елементи без търговско предназначение, които не изискват строителство - беседки, заслони, пейки, маси, информационни табла, чешми, дървени огради, скари и други. Условията и редът за определяне на местата, правилата и нормативите за устройването и ползването им, както и за престоя в тях, се определят с наредба на министъра на регионалното развитие и благоустройството, министъра на земеделието, министъра на околната среда и на министъра на туризма. Вносител на текста е депутатът от \"Обединени патриоти\" Искрен Веселинов. По думите му, цитирани от \"Фокус\", в наредбата ще бъдат предвидени и глоби, които ще започнат да се налагат година след определянето на местата за къмпингуване. \"БСП за България\" поискаха разпоредбата да не засяга палатките и думата да не фигурира в текста, но мнозинството не се съгласи, съобщи БТА. Според Явор Божанков от левицата не може палатките да се приравняват към каравани и кемпери. Не можем да забраним свободното къмпингуване, защото ще отблъснем западните туристи, посочи депутатът. Колкото повече набира скорост този вид туризъм, толкова повече проблеми има за природната среда, защото след сезона остават много отпадъци, за почистването на които съответната община трябва да плаща, без тези пари да са предвидени в бюджета й, а в същото време свободно къмпингуващите не плащат местни данъци, защити предложението Александър Ненков (ГЕРБ). Той подчерта, че в никакъв случай не се налага забрана за свободно къмпингуване. Идеята на промяната е да се определят места, в които да има елементарни хигиенни изисквания, да се знае кой носи отговорност, кой почиства и какви санкции ще има, ако не си изпълнява задължението. Помолили сме НПО-та да направят проучване и да дадат предложения, целта ни е следващите месеци да намерим елементарните изисквания, на които да отговорят, подчерта Ненков. Според депутата \"в Европа минималните глоби за неразрешено къмпингуване и разпъване на палатки или паркиране на кемпири са от 500 до 1500 евро\". С приетите окончателно изменения се въвеждат глоби за поставяне на палатки и плажни принадлежности (кърпи, чадъри и т.н.) върху дюни, като глобата е от 500 до 1000 лв., съобщи \"Фокус\". Предвиждат се санкции и за паркиране или преминаване на автомобили през пясъчните образувания. Те ще са в размер от 1 000 до 3 000 лв., като може да се конфискува и имущество на стойност между 3 000 и 5 000 лв. Законът важи не само за плажните дюни, но и за тези в близост до крайбрежните зони. С промените в закона се предвиждат глоби от 5 000 до 10 000 лв. и за поставяне на преместваем обект или съоръжение на територията на неохраняем плаж. Народното събрание запази старото положение да се възлагат на концесия или да се отдават под наем и морски плажове, които граничат със защитени територии и до тях няма възможност да се осигури свободен достъп чрез отворен за обществено ползване път, както и морски плажове, независимо от местоположението им, за които няма възможност за осигуряване на енергоснабдяване и водоснабдяване, както и за отвеждане или съхранение на отпадъчните води.", "date": "2019.06.13", "title": "Депутатите приеха регулации на свободното къмпингуване"}
{"url": "https://www.dnevnik.bg/politika/2019/06/13/3924778_terem_shte_remontira_voenni_helikopteri_za_387_mln/", "text": "Държавната компания \"Терем\" ще прави основен ремонт на вертолетите Ми-17 и Ми-24 срещу 38.7 млн. лева. Министерството на отбраната е сключило на 12 юни рамково споразумение за четири години с \"Терем Холдинг\", която ще работи с подизпълнител - дружеството \"Терем-Летец\". 67% от тази сума –25,93 млн. лв., ще отидат в три руски компании. Това са дружеството \"Вертолеты России\", което ще достави оборудването, необходимо за ремонта и ще получи 31% от общата стойност на поръчката. \"Уралският завод за гражданска авиация\" ще направи основен ремонт на двигателите срещу 34% от сумата, а \"150 авиоремонтен завод\" и \"Московският вертолетен завод\" ще извършат ремонт на спомагателни съоръжения срещу 2% от стойността на поръчката. Поръчката предвижда да бъдат ремонтирани два вертолета Ми-17 и четири Ми-24. При пускането на поръчката през лятото в документацията имаше гаф и не ставаше известно точно колко машини ще се ремонтират. Прогнозната стойност на ремонтите беше над 31 млн. лв. До обявяване на поръчката се стигна, след като  падна последният летящ Ми-17 , който се използваше за гасене и на пожари. От общо 28 хеликоптера в армията тогава летяха едва 8. От 5 хеликоптера Ми-17 не лети нито един, от 5 Ми-24 пък лети само един. Ремонтът на българските щурмови самолети Су-25, който ще е за поне 100 млн. лв., не може да започне заради оръжейни санкции срещу Беларус. Съветът на ЕС удължи ембаргото срещу Беларус с още една година през февруари. Санкциите са наложени още през 2004 г. и важат за оръжия и оборудване, които биха могли да се използват за вътрешни репресии. Санкции срещу Беларус няма, както и срещу Руската федерация, когато става въпрос за договори, сключени преди 2014 г, и за ремонт на техника на въоръжение в българската държава, твърдят от ръководството на Министерството на отбраната.", "date": "2019.06.13", "title": "\"Терем\" ще ремонтира военни хеликоптери за 38.7 млн. лева, 67% от парите отиват в Русия"}
{"url": "https://www.dnevnik.bg/evropa/2019/06/13/3924779_kitai_osudi_namesata_na_es_v_rabotite_na_honkong/", "text": "Китай осъди днес \"намесата на ЕС\" в работите на Хонконг, след като предния ден Брюксел разкритикува законопроекта за екстрадиция в КНР, подготвен в бившата британска колония, предаде \"Франс прес\". Никоя страна, нито организация, няма право да се намесва в работите на Хонконг, които засягат единствено вътрешните работи на Китай, заяви пред журналисти говорителят на китайската дипломация Гън Шуан. Вчера говорителят на Европейската комисия Мая Коциянчич призова да бъдат спазвани правата на демонстрантите в Хонконг и заяви, че споделя редица техни тревоги, свързани със законопроекта, който се очаква да разреши екстрадициите в континентален Китай. \"Насилието и ескалацията трябва да се избягват\", подчерта тя. В Хонконг се разви вчера  най-мащабното политическо насилие  от връщането му в Китай - полицията стреля с гумени куршуми и атакува със сълзотворен газ демонстранти, блокирали големите улици и опитали се да нахлуят в парламента. Ранени бяха 79 души, двама от които са в тежко състояние. Китайският говорител обаче заяви, че Пекин изразява \"силно недоволство и решително се противи срещу безотговорните и неточни изявления на ЕС по повод (законовите) поправки, готвени\" в Хонконг. Проектът бе разкритикуван от западни държави, а хората в Хонконг се страхуват, че ще бъдат изправени срещу непрозрачното в очите им китайско правосъдие, зависимо от властта, и смятат, че замисляната реформа ще увреди международния имидж и привлекателността на полуавтономната територия, добавя АФП. /БТА", "date": "2019.06.13", "title": "Китай осъди \"намесата на ЕС\" в работите на Хонконг"}
{"url": "https://www.dnevnik.bg/evropa/2019/06/13/3924788_es_e_gotov_da_sudi_london_ako_ne_izpulni_zaduljeniiata/", "text": "Европейският съюз може да предаде Великобритания на Европейския съд, ако Лондон не изплати дълговете си към бюджета на ЕС. Това заяви днес еврокомисарят по бюджета Гюнтер Йотингер, цитиран от БТА. Той отбеляза, че правителството на премиера Тереза Мей се е съгласило за погасяването на задълженията. По неговите думи, който и да наследи подалата оставка Мей, би следвало да изпълни даденото обещание. Йотингер настоя, че във взаимоотношенията между ЕС и британската страна следва да има последователност. Европейската комисия вчера съобщи, че  ако Великобритания напусне ЕС без договор , изплащането на задълженията към бюджета ще бъде сред трите основни открити въпроса, преди да се пристъпи към преговори за бъдещите отношения. В последните дни смятаният за фаворит за нов премиер и следващ председател на британската Консервативна партия  Борис Джонсън  заплаши, че страната му няма да плати дължимите 40 - 45 милиарда евро към бюджета на ЕС.", "date": "2019.06.13", "title": "ЕС е готов да съди Лондон, ако не изпълни задълженията си към европейския бюджет"}
{"url": "https://www.dnevnik.bg/politika/2019/06/13/3924773_dps_reshi_da_razgovaria_za_po-nisuk_dds_vurhu_hranite/", "text": "След втора среща за идеята на бизнесмена и депутат Делян Пеевски за намаляване на данъка върху добавена стойност (ДДС) ДПС заговори за дебат за по-ниска ставка не само върху хляба, но и върху хранителните продукти. Размерът на данъка тепърва ще се обсъжда, като няма краен срок за решение дали ДПС ще инициира законопроект за по-ниска ставка на ДДС върху хляб, лекарства, книги и др. Идеята  косвеният данък за тези стоки да бъде намален от 20 на 5% бе анонсирана от Делян Пеевски  в едно от идванията му в Народното събрание след европейските избори на 26 май.  След това и БСП обяви законодателна инициатива за по-нисък ДДС върху месо, мляко, брашно и продукти от брашно . След среща с фармацевтични организации в Народното събрание в сряда ръководството на парламентарната група на ДПС обяви, че  евентуалното намаляване на ДДС върху лекарствата дава гаранции за по-ниски цени за крайния потребител , но ще има негативен ефект върху фиска, който най-вероятно ще се отрази реципрочно върху финансирането на Националната здравноосигурителна каса (НЗОК) от бюджета. Днес ръководството на ДПС се срещна с Марияна Кукушева – председател на Съюза на хлебопроизводителите и сладкарите, Костадин Костадинов – председател на Асоциацията на зърнопроизводителите, и Савина Влахова – председател на Съюза на мелничарите. Според лидера Мустафа Карадайъ намаляването на ДДС не само върху хляба, но върху хранителните продукти, би довело до по-добра конкурентоспособност на българските производители. Кога ще бъдат следващите срещи и дали ще има законодателна инициатива за намаляване на ДДС - не е известно. ", "date": "2019.06.13", "title": "ДПС реши да разговаря за по-нисък ДДС върху храните"}
{"url": "https://www.dnevnik.bg/bulgaria/2019/06/13/3924802_uchenikut_ot_plovdiv_obvinen_v_terorizum_ostava_na/", "text": "Апелативният специализиран съд потвърди решението младежът от Пловдив, заподозрян за радикализация, да остане под надзор към детска педагогическа стая в местната комисия за борба с противообществените прояви на малолетни и непълнолетни. В мотивите си съдът е отчел, че срещу момчето има достатъчно доказателства, които го уличават в престъплението, за което е обвинен - че е  подготвял бомба и терористичен акт . Апелативният спецсъд смята, че той трябва да продължи да учи и да остане в естествената си среда. Решението е окончателно. \"Той е осъзнал вината си\", заяви прокурор Сийка Милева след заседанието по делото. Момчето е било в залата, тъй като присъствието му е задължително, но от държавното обществено отказаха да коментират думите му пред магистратите, за да не нарушат правата му. С решението си съдът е отхвърлил искането на прокуратурата 16-годишният младеж да бъде настанен в специализирано заведение, в което с него да работят психолози. По-рано днес  прокурор Милева обясни , че през последните дни в различни медии са се появили критични за прокуратурата и службите за сигурност публикации. \"Не е променено мнението на прокуратурата, че се касае за дете, жертва на радикализация, и за една огромна човешка трагедия. От друга страна, стои въпросът за сигурността на българското общество\", каза Милева.", "date": "2019.06.13", "title": "Ученикът от Пловдив, обвинен в тероризъм, остава на свобода"}
{"url": "https://www.dnevnik.bg/sviat/2019/06/13/3924800_putin_uvolni_dvama_generali_zaradi_sluchaia_s_ruskiia/", "text": "Руският президент Владимир Путин обяви, че двама генерали от полицията ще бъдат уволнени заради случая с журналиста от сайта \"Медуза\" Иван Голунов,  арестуван и обвинен  в производство на наркотици. Уволнените по препоръка на вътрешния министър са началникът на управлението за контрол на наркотичните вещества в Москва генерал-майор Юрий Девяткин и ръководителят на управлението за вътрешни въпроси генерал-майор Андрей Пучков,  съобщава  сайтът на Кремъл. Във вторник обвиненията срещу Голунов  бяха свалени след резултати от проведени експертизи , изключили той да е отговорен за описваното деяние. Тогава вътрешният министър Владимир Колоколцев каза, че ще настоява двамата генерали да бъдат уволнени, и решението на Путин бе очаквано. Преследването срещу Голунов, започнало в края на миналата седмица,  предизвика протести на руски и международни медии и организации . Докато разследваше материали за корупция на московския пазар за ритуални услуги, той бе арестуван в столицата и обвинен в производство на наркотици, които подготвял да продаде. Но снимките с пакетчета дрога се оказаха от съвсем друг апартамент, а по иззети предмети, включени в разследването, дори нямаше негови отпечатъци. Медицински преглед потвърди, че полицаите са употребили неправомерна сила при задържането. Съдът реши да го пусне под домашен арест. В същия ден началникът на поделението за борба с наркотиците в Западния административен окръг каза пред националната телевизия \"Россия 24\", че е ръководил спецоперацията срещу Голунов, който бил разработван от службите от началото на март. Подозрението било, че често пътува до Латвия и чужбина и може би внася дрога.", "date": "2019.06.13", "title": "Путин уволни двама генерали заради случая с руския журналист"}
{"url": "https://www.dnevnik.bg/evropa/regioni/2019/06/13/3924812_brjuksel_nastoia_do_esenta_da_ima_suglasie_za/", "text": "Преди заседанието на Европейския съвет на 20 и 21 юни Европейската комисия призова лидерите да положат усилия за напредък в преговорите по следващия дългосрочен бюджет на ЕС (2021 - 2027 г.), за да може да бъде постигнато споразумение до есента. Има изгледи за постигане на споразумение, но трябва да се свърши още много работа, като същевременно залозите са високи, се посочва в съобщение на институцията. \"Времето тече и всяко забавяне на бъдещия бюджет на ЕС струва скъпо. Ако не бъде постигнато споразумение навреме, ще има неблагоприятни последици за учещите, земеделските стопани и изследователите, както и за всеки друг, който получава средства от бюджета на ЕС. Настоящият дългосрочен бюджет на ЕС за периода 2014 - 2020 г. беше приет с шестмесечно закъснение, което засегна отрицателно много граждани както в нашите държави членки, така и извън тях\", се казва още в съобщението. За да се избегне подобен сценарий, комисията призова Европейския съвет да изготви  пътна карта  за постигане на споразумение по дългосрочния бюджет на ЕС през есента. Председателят на Еврокомисията Жан-Клод Юнкер каза: \"Предвид отбелязаната най-висока избирателна активност на изборите за Европейски парламент от 20 години насам и кампанията, която бе насочена към европейските въпроси повече от всякога досега, 2019 е година на обновяване за нашия съюз. Постигането на споразумение по бъдещия ни бюджет не е аритметично действие. То има за цел да бъдат осигурени бюджетни средства, които съответстват точно на нашите амбиции и приоритети. Залозите са високи, но със смелост и политическа воля съществува възможност да бъде постигнато споразумение до есента.\" Еврокомисарят, отговарящ за бюджета и човешките ресурси, Гюнтер Йотингер уточни: \"Благодарение на добрата работа на три последователни председателства на съвета вече постигнахме частично споразумение по 12 секторни досиета, а преговорите могат да започнат по други 16. Най-важното е да бъде постигнато споразумение по общата рамка. И това трябва да стане факт възможно най-бързо - в името на учещите, земеделските стопани и изследователите, както и много други, които разчитат на бюджета на ЕС.\" В съобщението се посочва, че в хода на преговорите много от елементите, предложени първоначално от Европейската комисия, са получили широка подкрепа от Европейския парламент и Съвета (държавите членки). Те включват рационализирана и по-прозрачна структура на бъдещия бюджет, намаляване на броя на програмите и създаване на нови интегрирани програми в области като инвестирането в хората, единния пазар, стратегическите инвестиции и правата и ценностите, опростяване на правилата за финансиране, по-голяма гъвкавост, за да се гарантира бърза реакция. Напредък бележат и обсъжданията на следните предложения: бюджетния инструмент за сближаване и конкурентоспособност за еврозоната, новия механизъм, гарантиращ, че всеобщите слабости в прилагането на принципите на правовата държава  не излагат на риск бюджета на ЕС , предложенията на комисията за модернизиране на приходната част на бюджета на ЕС. В същото време съществени политически въпроси, и по-специално финансовите аспекти, все още не са обсъдени. Това трябва да стане сега, настоява Еврокомисията.", "date": "2019.06.13", "title": "Брюксел настоя до есента да има съгласие за дългосрочния бюджет на ЕС"}
{"url": "https://www.dnevnik.bg/biznes/companii/2019/06/13/3923717_tollpassbg_-_modernoto_tehnichesko_reshenie_za_tol/", "text": "Визитка   Интелигентни трафик системи\" (ИТС) е компания, създадена през 2012 г. с цел предоставяне на интелигентни транспортни решения. След като Агенция \"Пътна инфраструктура\" (АПИ) обяви, че ще изгражда тол-система, ИТС се насочи към бизнеса с услуги за електронно таксуване на пътни такси - електронни винетки и тол. Създаването на платформата  TollPass.bg  наистина бе професионално предизвикателство за екипа, защото е нещо ново и модерно. Не сме имали проблеми, а по-скоро търсим нови решения и се стремим към безупречно функциониране на една цялостна система, чиято поддръжка е колективно усилие. Ние сме отговорни към потребителите и ще изискваме това и от нашите партньори. Вече имаме доста сериозен опит и познаваме бранша след като успешно развихме продажбите на електронни винетки, които ще останат валидни до старта на толинга. Изградихме над 7000 места за продажба на винетки и създадохме платформата  Vinetki.bg . С техническото решение на ИТС АД под бранда TollPass ще предоставим на клиентите си технология от най-модерно поколение за отчитане на пътни такси, така че не очакваме проблеми с тол-системата и бордовите устройства. Все пак, ако клиент на ИТС АД има проблем по време на пътуването си, системата автоматично ще изпрати съответната информация на всички нива, като уведоми както шофьора, така и неговия транспортен мениджър. Нашият кол-център ще работи 24 часа в денонощието 7 дни в седмицата. В този случай шофьорът ще има възможност да избере как да закупи маршрутна карта по най-удобния за него начин, за да продължи пътуването си. - TollPass ще използва технология за позициониране GNSS (Глобална навигационна сателитна система), това е избрала държавата ни като решение за толинга в България. Тя дава възможност за free-flow тол таксуване, без спиране. Предимствата на това решение са както непрекъсваемостта на трафика и елиминирането на опасността от опашки и задръствания, така и по-голямата безопасност и намаляване на вредите за природата. Ние ще предоставим на нашите клиенти GNSS бордови устройства, с които да оборудват тежкотоварните си автомобили, за да могат да ползват платената пътна мрежа. Сателит ще засича бордовите устройства и автомобилите в реално време. Бордовото устройство ще изпраща данните към системата на TollPass, където те се конвертират и се изпращат към централната система на АПИ. Стационарните рамки и мобилните камери разпознават регистрационните номера на транспортното средство, засичат преминаването му и след проверка в централната система регистрират коректното или некоректно ползване на платената пътна мрежа. Системата предава данни в реално време, като в случай на прекъсване ние като национален доставчик на услуги имаме задължението до 30 минути да изпратим 95% от данните към централната система на АПИ, а до 120 минути - 99.6% Това са изключително високи параметри, които държавата е заложила като изисквания към нас, заради което ние не можем да си позволим да правим компромис с технологията и процесите. ИТС ще има денонощен мониторинг на софтуера и хардуера в реално време. Дали водачите са подали коректно информация за теглото на автомобила и маршрута ще се следи от вградени в пътното платно кантари и камери. - Отчитането се предвижда да става по два начина. При транзитно преминаване през страната или случайни пътувания може да се използва маршрутна карта с предварително избран маршрут. В този случай водачът спира до мястото за продажба или прави това онлайн на платформата  Tollpass.bg  , избира си начална и крайна точка и предплаща услугата. При чести или регулярни пътувания препоръчителният продукт за отчитане e GNSS бордовото устройство. Това е и най-масово ползваният метод за отчитане на пътни такси в цял свят и е добре познат на всички от транспортния бранш. Това е автоматично отчитане, при което в камиона се монтира бордово устройство, което е GPS базирано. Ние ще го предоставяме на водачите безплатно, срещу депозит, който ще се възстановява при връщане на устройството. То ще работи на 8 езика, включително и на български. Автоматичното отчитане може да става и чрез GPS тракер, но той трябва да е сертифициран, за да гарантира безотказно и коректно подаване на данните. - Включването към TollPass няма да бъде голям разход за транспортните компании. \"Интелигентни трафик системи\" АД ще предложи абонаментен договор с включена поддръжка, който може да се плаща и на месечни вноски или еднократно за цяла година. Балансът по договора също ще може да се управлява електронно и няма да изисква допълнително време или усилия за водачите. Бордовите устройства ще бъдат предоставяни безплатно, само срещу депозит. Така че това са по-скоро разходи в размер на няколкостотин лева, платими еднократно, които не би трябвало да се отразят на цените на транспортния бизнес.   - Предлаганото решение TollPass е модерно и високотехнологично, в съответствие с типа тол система, която България е избрала да изгради. А тя е най-новото в областта на технологиите за тол таксуване. Четири други държави в Европа изградиха подобна тол система, това са Германия, Белгия, Словакия и Унгария. Предимството е, че чрез TollPass таксуването ще става без да се налага спиране, което осигурява бързина и безопасност на придвижването. Второто съществено предимство е удобството за шофьорите – с TollPass се работи лесно, могат да се сменят броя на осите, има непрекъсната връзка с клиентския център. Не на последно място ще изградим широк достъп до услугата чрез нашата партньорска мрежа, така че всеки клиент да посети мястото, където купува електронните си винетки и да получи толинг. - На този етап сме се концентрирали върху въвеждането на този високотехнологичен продукт за тол таксуване в България. Но технологиите се развиват много бързо и ние винаги ще бъдем готови да надграждаме и усъвършенстваме продукта.", "date": "2019.06.13", "title": "TollPass.bg - модерното техническо решение за тол таксуване"}
{"url": "https://www.dnevnik.bg/sport/2019/06/13/3924820_prandi_ostavih_bulgariia_sred_purvite_pet_v_sveta_i/", "text": "Селекционерът на националния отбор Силвано Пранди заяви, че целта му е да върне България сред най-добрите в мъжкия волейбол. Думите му дойдоха в навечерието на турнира във Варна от Лигата на нациите. От петък до неделя българите ще играят с Австралия, Япония и Италия. В момента съставът е на 12-ото място след две победи и четири поражения. \"Преди години, когато си тръгнах от националния отбор, оставих България сред първите пет отбора в света и сега целта ми е да го върна там\", каза Пранди, цитиран от БТА. Италианският специалист очаква трудни мачове. Той направи няколко промени в състава, като  в групата влиза диагоналът Цветан Соколов , който имаше почивка в началото на турнира. Пранди каза, че мачът на България с Австралия е тест за националите за по-нататъшното им представяне в турнира. И добави, че за отбора и за него ще е удоволствие двубоите да са пред собствена публика във Варна.", "date": "2019.06.13", "title": "Пранди: Оставих България сред първите пет в света и искам да върна отбора там"}
{"url": "https://www.dnevnik.bg/zdrave/2019/06/13/3924828_prokuraturata_vuzloji_proverka_na_dogovorite_i/", "text": "До два месеца управителят на Националната здравноосигурителна каса (НЗОК) трябва да провери и да предостави на Върховната административна прокуратура информация дали болници, поликлиники, лични лекари или зъболекарски практики са нарушили договорите си с касата, дали са отчитали неправилно разходи и дали са получавали неправомерно средства. Касата трябва да каже и какви санкции налага, включително и за възстановяване на неоснователно получени суми, за съставени актове за административни нарушения и др. Това съобщиха от прокуратурата, която информира, че е възложила проверка \"за законност за изпълнение на договори за оказване на медицинска и/или дентална помощ, сключени от НЗОК, във връзка със спазване на законовите изисквания\". При инспекциите си представителите на касата трябва да прегледат отчетните документи, да проверяват основанията за плащане от публичните фондове, да видят и договорите с подизпълнители. Като част от проверката, възложена от прокуратурата, трябва да бъде и дали медицинската дейност е била според критериите за достъпност и качество, регламентирани в рамковия договор. Ще се проверяват и купените и използвани медицински изделия. Както и издавани ли са нужните счетоводни документи и касови бележки.", "date": "2019.06.13", "title": "Прокуратурата възложи проверка на договорите и плащанията на здравната каса"}
{"url": "https://www.dnevnik.bg/gradska_sreda/2019/06/13/3924821_marta_georgieva_remontut_na_graf_ignatiev_e_uduljen_s/", "text": "Срокът на ремонта на ул. \"Граф Игнатиев\" беше удължен с 86 дни, но мотивите за това не са ясни, заяви днес общинският съветник от ДСБ Марта Георгиева на сесията на Столичния общински съвет. В отговор на нейно питане по темата кметът Йорданка Фандъкова писмено й обяснила, че удължаването е било заради лоши метеорологични условия за работа. Така за периода от 7 юни до 29 юли 2018 г., който е 52 календарни дни, са признати 31 календарни дни за неработни, тъй като имало интензивни валежи. За периода от 19 декември 2018 г. до 9 февруари 2019 г., който е 51 календарни дни, са признати за неработни 48 календарни дни. Тогава фирмата изпълнител е работила само 3 дни, тъй като температурите в този период били под 5 градуса. Това пречи на качественото извършване на строително-ремонтните дейности, обясни Даниел Евлогиев, директор на общинската \"Транспортна инфраструктура\". \"В договора между възложителя - Столичната община, и фирмата изпълнител - \"Джи Пи груп\", пише, че може да има признаване на неработни дни при наличие на форсмажорни обстоятелства. Те са изброени - стихийни бедствия, военни действия, блокади, ембарго или земетресение\", изрежда Георгиева. Никъде няма основание за забавяне на ремонта заради метеорологични условия, обяви тя на днешната сесия на Столичния общински съвет. Елен Герджиков, председател на общинския съвет, поясни, че общината не е ползвала клаузата \"форсмажорни обстоятелства\" за удължаването на срока на ремонта. \"Приложени са становища на Националния институт по метеорология и хидрология и те са признати от надзора. Нека да сме коректни\", призова той. Но не коментира защо са ползвани метеорологични обстоятелства като основание, след като те не са включени в договора за ремонта. В него има текст за процедурата, с която може да се признават определени дни за неработни. Той гласи, че \"изпълнителят трябва предварително писмено да уведоми възложителя за невъзможност за продължаване на работата\". След това се изреждат и форсмажорните обстоятелства, в които няма дъжд или ниски температури. По договор продължителността на ремонта на ул. \"Граф Игнатиев\" и прилежащите площади \"Славейков\" и \"Гарибалди\" е планирана за 300 дни, започващи от 7 май 2018 г. С този срок \"Джи Пи груп\" спечели обществената поръчка на стойност над 24 милиона лева по критерий най-кратка продължителност на ремонта. Но после той е удължен с 86 дни заради дъжд и студ, а такова основание няма в договора между общината и изпълнителя, подчерта Марта Георгиева. Неотдавна кметът Йорданка Фандъкова се закани, че ще налага глоба от 224 хиляди лева за всеки просрочен ден на фирмата, която изпълнява ремонта, както е по договор, но не повече от общо 4 милиона лева. Ремонтът завърши на 28 май и \"Джи Пи груп\" беше глобена със 109 хиляди лева за некачествено изпълнение. Констатираните дефекти няма да бъдат поправени, защото \"не пречели на експлоатацията\", обясни тогава Даниел Евлогиев от общинската \"Транспортна инфраструктура\". Засега още не е издаден Акт 16, с който окончателно ще приключи работата в Централна градска част - Зона 2. Зам.-кметът по транспорта Дончо Барбалов каза, че засега не може да каже кога ще стане това.", "date": "2019.06.13", "title": "Марта Георгиева: Ремонтът на \"Граф Игнатиев\" е удължен с 86 дни на основание, което липсва в договора"}
{"url": "https://www.dnevnik.bg/video/deniat_s_veselin_dremdjiev/2019/06/13/3924795_evgenii_dainov_ochakva_golemite_gradove_da_se_opitvat/", "text": "Очаквам на местните избори големите градове да се опитват да се отърват от ГЕРБ. На хората вече почна да им става обидно, че такива елементарни и семпли хора им предлагат елементарни и семпли номера. Това каза политологът Евгений Дайнов в предаването \"Денят с Веселин Дремджиев\" по TV+ и по TV1. Според него \"ГЕРБ са се вкарали в перфектната буря\" със скандалите покрай големите ремонти в София. По думите му около 25% от средствата по даден проект стигат до самите строители и с тях те трудно могат да намерят достатъчно квалифицирани работници", "date": "2019.06.13", "title": "Евгений Дайнов очаква големите градове да се опитват да се отърват от ГЕРБ (видео)"}
{"url": "https://www.dnevnik.bg/bulgaria/2019/06/13/3924840_prokuror_ot_samokov_e_razsledvan_za_huliganstvo_sled/", "text": "Прокурор от Самоков е разследван за хулиганство, след като вчера е пребил жена на паркинг в града. От Софийската градска прокуратурата съобщиха, че вчера е бил подаден сигнал за инцидента на телефон 112, а пострадалата жена е настанена в болница. В понеделник районният прокурор с инициали Д.Г. е призован, за да бъде разпитан и евентуално да му бъде повдигнато обвинение, както и да му бъде взета мярка за неотклонение. От Софийската градска прокуратура обясниха, че все още не могат да дадат информация за това какви са мотивите за нападението, дали прокурорът е познавал пострадалата жена и в какви отношения са били. Разследването се води от следовател и е за хулиганство, отличаващо се с изключителен цинизъм, за което законът предвижда до 5 години затвор. Към настоящия момент са извършени първоначалните процесуално-следствени действия и разследването по случая продължава, допълниха от прокуратурата.", "date": "2019.06.13", "title": "Прокурор от Самоков е разследван за хулиганство след побой над жена"}
{"url": "https://www.dnevnik.bg/sviat/2019/06/13/3924827_polovinata_bulgari_razchitat_na_socialnite_mreji_da_im/", "text": "Повече от половината българи (52%) не са се опитвали да променят настройките за поверителност, зададени по подразбиране в социалните мрежи. Тоест доверяват се на \"Фейсбук\", \"Туитър\" и други да преценят каква част от живота им да бъде видима за  всеки в интернет  – поне такава причина посочват 20% от тях. Други 35% от тези 52% изобщо не знаят как да го направят. 21% не се притесняват от това, което споделят, а 20% не са чували, че могат да изберат. 13% нямат време, 10% не знаят защо са постъпили така. (Сборът на процентите надвишава 100, защото има възможност за повече от един отговор.) Това показва проучване на \"Евробарометър\" за Общия регламент на личните данни ( GDPR ) и неприкосновеността в интернет. Сред всички европейци 43% използват настройките по подразбиране. 29% от тях също вярват на социалните мрежи, че са избрали подходящи условия, а 27% не знаят как да ги променят. 20% нямат проблеми със споделянето на лична информация, а 17% не знаят, че имат възможност да избират. Обясненията как  сайтовете използват личните данни  са прекалено дълги и прекалено сложни – това са основните две причини българите да не четат декларациите за поверителност. Те са същите и за средния европеец. На въпроса какви са причините те да не се четат 45% от българите посочват дължината, а 30% - неяснотата. 25% от запитаните казват, че им е достатъчно да видят, че сайтът изобщо има такава политика, а 18% смятат, че  законът ще ги защити . Парадоксално, но почти същите проценти имат и мненията, че не е важно политиките да се четат (19%) и че сайтовете така или иначе няма да ги спазят (18%). (Сборът на процентите надвишава 100, защото има възможност за повече от един отговор.) 11% от запитаните смятат, че имат пълен контрол над информацията, която споделят онлайн; 37% намират, че я контролират донякъде – за разлика от средното за ЕС, където 14% са спокойни, че имат пълен контрол, а 51% - някакъв. Що е то GDPR и кой го контролира 11% от българите знаят към коя институция да се обърнат, за да защитят личните си данни (Комисията за защита на личните данни); 37% знаят, че има такава, но не и коя е тя. Като цяло 53% от българите са наясно, че има орган за това. По този показател страната е на едно от последните места в ЕС заедно с Белгия (също 53%), Унгария (47%) Испания (40%). 61% са чували за  GDPR,  независимо дали знаят (19%), или не знаят (42%) какво представлява регламентът; най-запознатата с него група са хората на възраст между 40 и 54 г. По отношение на професията мениджърите и самонаетите служители са позициите, в които най-много хора са чували за регламента; най-малко е информацията сред безработните и пенсионерите. По  GDPR  гражданите на ЕС имат няколко права – да имат достъп до собствените си данни; да ги коригират, ако са сгрешени; да възразят срещу получаването на спам; данните им да бъдат изтрити и забравени; да местят данните си от един доставчик на услуга при друг; да изразят мнение, ако са обект на автоматизирани решения – например алгоритъм решава дали да отпусне заем. В тази сфера нивото на информираност в България също е по-ниско от средното за ЕС – то пада от 45% запознати с първото право до 32% с последното. Еврокомисарят  Андрус Ансип  заяви: \"Европейските граждани са все по-добре запознати с цифровите си права и това е окуражаваща новина. Въпреки това само трима от всеки десет европейци са чували за всички свои нови права във връзка с данните. За предприятията доверието на техните клиенти е \"твърда валута\" и това доверие започва, когато клиентите разберат и се доверят на настройките за поверителност.\" \"От 60-те процента европейци, които четат декларациите за поверителност, едва 13 процента ги прочитат изцяло. Това се дължи на факта, че декларациите са прекалено дълги или прекалено трудни за разбиране. Аз още веднъж приканвам настойчиво всички онлайн дружества да предоставят декларации за поверителност, които са кратки, прозрачни и лесно разбираеми за всички потребители\", коментира еврокомисарят  Вера Йоурова .", "date": "2019.06.13", "title": "Половината българи разчитат на социалните мрежи да им изберат настройки за поверителност"}
{"url": "https://www.dnevnik.bg/razvlechenie/2019/06/13/3924815_gotvachi_prizovavat_25_juni_da_bude_den_burdein/", "text": "Около година след смъртта на известния американски готвач, автор на шоупрограми за храна, на книги и жури в няколко телевизионни готварски формата Антъни Бурдейн близки негови приятели и почитатели готвачи искат да почетат рождения му ден, като го обявят за \"Ден Бурдейн\". Те предлагат независимо къде и с кого, всеки, който желае, да се присъедини към тях на 25 юни, да сподели спомените си с хаштага  #BourdainDay , да вдигне чаша в негова чест и да пожелае на Антъни мир и \"Честит рожден ден!\". От няколко дни идеята им циркулира в \"Туитър\" и \"Инстаграм\" и набира все по-голяма популярност, отбелязва CBS News и припомня, че в интервю малко след смъртта на Бурдейн миналата година неговият приятел шеф Рипърт говори за това, че Бурдейн винаги е бил много любопитен по природа и винаги е уважавал различните култури. Рипърт и Андрес са част и от книга, посветена на Антъни Бурдейн, която бе издадена в САЩ на 28 май тази година и съдържа спомени и анекдоти от негови близки, приятели, готвачи и журналисти, включително и президента на САЩ Барак Обама. Междувременно преди няколко дни \"Сони анимейшън\" обяви, че планира да продуцира анимационна поредица, базирана на комикса на Антъни Бурдейн \"Гладни духове\" (Hungry Ghosts), който бе публикуван миналата година в съавторство с Джоел Роуз. Книгата съдържа сбор от страшни разкази, придружени от рецепти и рисунки на различни автори. \"Сони\" смята да ги пресъздаде под формата на телевизионни епизоди, комбинация от хорър и комедия, като всяка серия ще има различен вид и усещане, подобно на илюстрираната книга.", "date": "2019.06.13", "title": "Готвачи призовават 25 юни да бъде \"Ден Бурдейн\""}
{"url": "https://www.dnevnik.bg/evropa/2019/06/13/3924849_es_okonchatelno_prie_bashtite_da_imat_pone_10_dena/", "text": "Съветът на Европейския съюз (обединяващ представители на държавите членки) прие Директива за равновесието между професионалния и личния живот на родителите и хората, полагащи грижи, предаде пресслужбата на институцията. Целта е да се увеличи участието на жените на пазара на труда и използването на отпуск по семейни причини и гъвкави схеми на работа. Новият законодателен акт предвижда също така възможности работниците да получават отпуск за грижи за роднини, които се нуждаят от подкрепа. Това означава, че родителите и хората, полагащи грижи, ще могат по-добре да съвместяват професионалния и личния си живот, а предприятията ще се възползват от по-мотивирани работници, се казва в съобщението. Основните елементи на директивата са: -   - бащата или вторият родител ще може да ползва най-малко 10 работни дни отпуск около момента на раждане на дете, които се заплащат в размер, равностоен на определения в момента на равнището на ЕС размер на отпуска по майчинство. Правото на отпуск по бащинство не подлежи на изискване за натрупан стаж. Заплащането му обаче може да бъде обвързано с изискване за шест месеца натрупан стаж. Държавите членки с по-щедри системи за родителски отпуск ще могат да запазят настоящите си национални разпоредби -   - индивидуално право на 4 месеца родителски отпуск, от които 2 месеца са непрехвърляеми между родителите и са платени. Равнището на заплащане и възрастовата граница на детето ще бъдат определени от държавите членки -   - нова концепция на равнище ЕС за работещи, които полагат грижи за роднини, нуждаещи се от грижи или помощ поради сериозни здравословни причини. Хората, полагащи грижи, ще могат да ползват 5 работни дни годишно. Държавите членки могат да използват различен референтен период, могат да дават отпуск за всеки случай поотделно и могат да въвеждат допълнителни условия за упражняването на това право -   - правото на родителите да ползват тези схеми беше разширено, за да обхване и работещите хора, полагащи грижи. В България бащите имат право на 15 календарни дни платен отпуск от деня на изписване на бебето. След навършване на 6 месеца на детето бащата може да поеме грижата и съответно паричното обезщетение от майката за остатъка до 410 дни. Какво следва Комисията представи предложението си през април 2017 г. На 21 юни 2018 г. съветът прие позицията си, която послужи като основа за преговорите с Европейския парламент. Председателството на съвета и парламентът постигнаха споразумение на 24 януари 2019 г., последвано от гласуване в ЕП на 4 април 2019 г. След като бе приет от съвета днес, текстът на директивата ще бъде публикуван в Официалния вестник на ЕС. Той ще влезе в сила на двадесетия ден след публикуването. Държавите членки ще разполагат с три години, за да приемат законовите, подзаконовите и административните разпоредби, необходими, за да се съобразят с директивата.", "date": "2019.06.13", "title": "ЕС окончателно прие бащите да имат поне 10 дни платен отпуск около раждането"}
{"url": "https://www.dnevnik.bg/video/2019/06/13/3924783_deniat_s_veselin_dremdjiev_pipaneto_v_danuchite/", "text": "Пипането в данъчните системи и е сложен тип хирургия и рискът да се повредят жизненоважни системи от опит да си играйкаме е безотговорно пред българското общество. Това коментира преподавателят в Софийския университет и програмен директор по икономически въпроси в Центъра за либерални стратегии Георги Ганев в предаването \"Денят с Веселин Дремджиев\" по TV+ и по TV1. Ганев подчерта, че предложенията на депутати от ДПС и БСП за намаляване на ставката на данъка върху добавената стойност върху някои основни храни и услуги не са обосновани, както изисква Законът за нормативните актове. \"Никой не е представил сметки колко ще струва на бюджета, какво ще стане с цените и как ще се отрази на обществото, неравенството и благосъстоянието на бедните\", подчерта анализаторът и даде пример с идеята за намаляване на ДДС върху хляба, докато преобладаващото присъствие на тестени изделия в храненето на българите е причината за голям брой заболявания.", "date": "2019.06.13", "title": "\"Денят с Веселин Дремджиев\": Пипането в данъчите системи е сложен тип хирургия"}
{"url": "https://www.dnevnik.bg/sviat/2019/06/13/3924858_britanskoto_pravitelstvo_razreshi_ekstradiciia_na/", "text": "Британският министър на вътрешните работи Саджид Джавид съобщи днес, че е подписал заповед основателят на \"Уикилийкс\"  Джулиан Асанж  да бъде екстрадиран в САЩ, ако британските съдилища са съгласни, предаде агенция \"Асошиейтед прес\". Пред радио Би Би Си Джавид уточни, че съдът ще реши дали  Асанж ще бъде съден в САЩ  по обвиненията в шпионаж. Утре Асанж трябва да се яви на изслушване по делото за поисканата от Вашингтон екстрадиция. Вероятно окончателното решение ще бъде взето до няколко месеца. Към момента  Асанж изтърпява 50-седмична присъда  в затвора \"Белмарш\" в Лондон за нарушаване на условията на гаранцията, която му беше определена от британски съд. Основателят на \"Уикилийкс\" беше твърде болен, за да се яви на неотдавнашно изслушване, и на утрешното съдебно заседание ще участва чрез видеовръзка. Намерението на властите в САЩ да го съдят за шпионаж породи проблеми във връзка със свободата на словото. Асанж твърди, че като журналист е защитен от Първата поправка на американската конституция. /БТА", "date": "2019.06.13", "title": "Британското правителство разреши екстрадиция на Асанж в САЩ, очаква се решение на съда"}
{"url": "https://www.dnevnik.bg/sviat/2019/06/13/3924948_murtvorodena_li_e_amerikanskata_sdelka_na_sledvashtiia/", "text": "Сделката на века\", за която президентът на САЩ Доналд Тръмп не престава да се хвали, че ще разреши израелско-палестинския конфликт, се отлага вече толкова пъти, че генералният секретар на Организацията за освобождение на Палестина (ООП) Саеб Еракат я осмя като \"сделката на следващия век\". Други предричат, че тя ще се окаже мъртвородена. Тя винаги е изглеждала като димна завеса, която да маскира погребението на (т.нар.) решение с две държави - чрез независима палестинска държава на окупирания Западен бряг и Газа с арабски Източен Ерусалим като нейна столица, съществуваща в мир редом с Израел - и да даде зелена светлина за израелското анексиране на по-голямата част от Западния бряг. Планът, измислен от лаика Джаред Къшнър - зет на Тръмп, е все още предвиден за внимателно лансиране по-късно този месец на форум, наречен \"Мир срещу просперитет\", в Бахрейн. Палестинците и техните арабски съседи трябва да бъдат съблазнени с милиарди долари от Саудитска Арабия и Обединените арабски емирства, без никакво политическо решение, което да сложи край на израелската окупация. Палестинците обаче \"не кълват\" на тази примамка. Президентът на Палестинската автономия Махмуд Абас бойкотира всякакви преговори, след като Тръмп реши да премести американското посолство от Тел Авив в Ерусалим, признавайки за столица на Израел. Оттогава администрацията на Тръмп прекъсна помощта за Палестинската автономия, закри представителството на ООП във Вашингтон и прекрати цялото си финансиране за Агенцията на ООН за подпомагане на палестинските бежанци (UNRWA). Той призна и суверенитета на Израел над Голанските възвишения. Ако има някакъв план, той се състои в това да бъде отметнат (като изпълнен) списъкът с желанията на иредентистката израелска десница, след което да се връчат на палестинците условията за капитулация, подсладени според представите на Къшнър с петродолари от Залива. Какво се очаква от палестинците да приемат в замяна на тези подсладители? Газа, където 2 млн. палестинци са натъпкани в тясна ивица земя, блокирана на север от Израел и на юг от Египет, ще се разшири в северната част на египетския Синайски полуостров. На Западния бряг след анексиране Израел ще свърже своите селища, давайки по-голямата част от окупираната територия на 450 хил. еврейски заселници на Западния бряг и на (още) 200 хил. в арабски Източен Ерусалим, оставяйки около 46 процента (от земята) на 3-те милиона палестинци в мрежа от разпръснати кантони. Що се отнася до Ерусалим, палестинците може да получат (селището) Абу Дис в покрайнините на града и да го нарекат както си искат. Това може и да изглежда ново за Къшнър, но то е \"притопляне\" на стари и компрометирани схеми. Подялбата на Западния бряг е почти същата, каквато бе изложена в една карта от 1982 г., известна като Военна заповед 50, съставена от покойния Ариел Шарон - любимец на заселниците и бивш премиер. Сделката за Абу Дис \"изплува\" в преговорите малко преди Израел да възстанови контрола си над Западния бряг през 2002 г. Такива са нещата, преди да се вземат предвид регионалните им последици. Египетският президент Абдел Фатах ас Сиси може и да управлява с железен юмрук, но когато той отстъпи два ненаселени миниатюрни острова в Червено море на Саудитска Арабия - в послушния парламент, в контролираните от военните съдилища и по улиците, в които иначе властват силите на реда, както се полага в една полицейска държава. \"Сиси никога не се беше оказвал пред една почти смъртоносна ситуация\", каза един западен посланик. Йордания, в която мнозинството от населението е вече палестинско, се страхува, че истинският план е да бъдат прогонени още палестинци от Западния бряг към кралството. Израелската десница отдавна смята, че палестинците вече си имат държава - Йордания. Дори и най-твърдите поддръжници на Израел в САЩ не са убедени в такава сделка. Държавният секретар Майк Помпео каза: \"Разбирам защо хората смятат, че това ще бъде споразумение, което ще се хареса само на израелците.\" Според Робърт Сатлоф, директор на вашингтонския Институт за близкоизточна политика и отявлен поддръжник на Израел, планът е наивен. \"За разлика от една сделка за недвижим имот, при която единият контрагент получава собствеността, а другият - парите, едно споразумение за мир в Близкия изток започва и завършва с това, че отбеляза язвително той. Непоколебимата подкрепа на Тръмп за израелския премиер Бенямин Нетаняху, на когото се наложи да свика нови избори, които могат да съвпаднат с кампанията на американския президент за преизбиране, гарантира, че предстоят още отлагания на \"сделката на века\". Междувременно един от архитектите на стратегията на Къшнър - американския посланик в Израел Дейвид Фридман, каза пред \"Ню Йорк таймс\", че няма лошо в това Израел да си присвои някаква територия. \"Ние не можем да изразим позиция, докато не разберем колко (земя), при какви условия, защо е необходимо, защо това е добро за Израел, защо това е добро за региона, защо то не създава повече проблеми, отколкото решава\", каза той. Синтаксисът на това изречение би могъл да се възприеме като комично неволно изпускане на езика, ако последствията не бяха толкова сериозни. Мъртвородена? \"Сделката на века\" е измама от началото до края. /БТА", "date": "2019.06.13", "title": "Мъртвородена ли е американската \"сделка на следващия век\" за Близкия изток"}
{"url": "https://www.dnevnik.bg/bulgaria/2019/06/13/3925044_danail_kirilov_prenese_v_pravnata_komisiia_kritikite/", "text": "След като в края на май правосъдният министър Данаил Кирилов поиска от председателя на Върхвния касационен съд (ВКС) Лозан  Панов да редактира доклада  за дейността на съдилищата за 2018 г., днес пренесе спора по него и в правната комисия в парламента. Депутатите изслушаха и приеха докладите за дейността на прокуратурата, Върховния административен съд, Висшия съдебен съвет и Инспектората към ВСС, но само към отчета на Панов бяха отправени критики. \"Оставям написаното на отговорността на автора\", коментира министър Данаил Кирилов в продължение на позицията си, която зае на заседанието на пленума на Висшия съдебен съвет (ВСС). Спорът между двамата е по повод двете тълкувателни решения на ВКС. Едното е за обезщетенията, с което бе разширен кръгът от лица, които могат да получат компенсация при смърт на близък или родственик. Второто е свързано с гражданската конфискация. Още при обсъждането на пленума на ВСС Кирилов каза, че тази част на доклада не е обективна и била пристрастна. Заради това още тогава поиска и Панов да я редактира, а той отказа. Зам.-шефът на правната комисия Християн Митев обяви, че ще подкрепи доклада на Панов, защото уважава съдиите. Той обяче заяви, че не смята, че с този доклад трябва да се изразяват политически позиции. \"Ще подкрепим доклада, защото е доклад на съдилищата и ще пропуснем, че някои тълкувателни решения създават привилегия на някои проверявани олигарси\", заяви от своя страна Хамид Хамид от ДПС. В отговор Лозан Панов каза, че от 2015 г. до момента е работил с петима министри на правосъдието. До този момент не е имало такъв, който да иска да не се приема доклада. Той отправи критика към Данаил Кирилов, че не прави разлика между доклада за дейността на съдилищата и доклада за дейността на ВКС, който се приема от пленума на Върховния съд. Спорният доклад на Лозан Панов (пълния текст -  тук ) Изслушан и приет бе и доклада на главния прокурор Сотир Цацаров. Той предложи Бюрото за защита към главния прокурор да поеме опазването на прокурори и следователи в случай на опасност. Според него структурата, която охранява съдиите, може да остане към Министерството на правосъдието. \"Тази промяна не изисква нито лев\", каза Цацаров и добави, че миналата година служителите на бюрото не са допуснали нито един инцидент със защитени свидетели.", "date": "2019.06.13", "title": "Данаил Кирилов пренесе в правната комисия критиките към доклада на Лозан Панов"}
{"url": "https://www.dnevnik.bg/sport/2019/06/13/3924808_kris_frum_e_preturpial_8-chasova_operaciia_i_ostava/", "text": "Колоездачът  Крис Фрум  е бил опериран в продължение на осем часа след тежкото падане, което имаше в състезанието \"Критериум Дофине\". Британецът, който е четирикратен шампион в Обиколката на Франция, счупи бедрена кост на десния си крак при разузнаването на трасето в индивидуалното бягане по часовник в Роан в сряда. Освен фрактурата на крака Фрум е още със счупен лакът и няколко ребра. Има наранявания и в областта на ханша. От отбора на \"Инеос\" оповестиха и повече данни за случилото се с колоездача, който падна със скорост над 60 км/ч на леко спускане. Дълго време Фрум е бил третиран от парамедици на мястото на падането, след което е откаран с линейка до болницата в Роан, а оттам - транспортиран с хеликоптер до Сен Етиен. \"Операцията на Крис продължи осем часа, защото лекарите трябваше да се погрижат за бедрото му, за областта на ханша, лакътя му. Има и счупени ребра, така че засега остава под интензивна грижа. Нашият лекар е постоянно до него, а вече и съпругата му\", каза шефът на \"Инеос\" сър Дейвид Брейлсфорд.   Фрум няма да се състезава повече през 2019 г., като със сигурност отпада за Тур дьо Франс, където беше заявен като лидер на отбора с надеждата да преследва пета титла в състезанието. Според някои експерти след подобни контузии британецът може и да прекрати кариерата си. \"Все още е много рано изобщо да се говори кога можем да го видим обратно на велосипеда. Най-важното е сега той да получи най-добрата възможна грижа и ние се опитваме да гарантираме точно това. Първата фаза, която беше операцията, мина добре, но сега има дълъг процес на възстановяване\", добави Брейлсфорд. В отсъствието на 34-годишния Фрум тимът на \"Инеос\" ще залага в Тура на шампиона от 2018 г. Герант Томас и младият колумбиец Еган Бернал. Обиколката на Франция започва на 6 юли в Брюксел.", "date": "2019.06.13", "title": "Крис Фрум е претърпял 8-часова операция и остава под интензивна грижа"}
{"url": "https://www.dnevnik.bg/bulgaria/2019/06/13/3925058_sotir_cacarov_uchenikut_ot_plovdiv_ne_e_terorist/", "text": "Момчето от Пловдив не е терорист. Случаят е класически пример за това, което само сме чели и коментираме, че се случва в други страни\". Така главният прокурор Сотир Цацаров коментира случая с 16-годишния ученик от Пловдив, който бе задържан в края на миналата седмица и обвинен, че е подготвял бомба и терористичен акт. По-рано днес  покуратурата поиска  момчето да бъде изолирано в специална среда и с него да работят психолози, но съдът прецени, че той трябва да продължи да учи и  да остане на свобода със семейството си . \"Някак си си мислим, тук, у нас, такива случаи не могат да се случат\", коментира главният прокурор. Той съобщи, че младежът е бил вербуван от лице от арабски произход, което живеело в държава от Северна Африка. По думите на главия прокурор кореспонденцията се осъществявала изцяло по интернет и е протекла на няколко етапа. Първо ученикт бил въведен в ценностите на исляма. \"Следва информация за това какво е задължението на всеки истински мюсюлманин, какво трябва да направи. То градира от това да твори добро всеки ден, до това да унищожава неверниците. След това започва изпращането на клипове, от които първоначалната реакция е била отвращение и уплаха\", обясни Цацаров. Последвали послания, свързани с убеждението, че един истински мюсюлманин трябва да унищожи поне един \"неверник\" в живота си. \"Следват още инструкции, довели до това, намерено в дома му\", разказа хронологията на комуникацията главния прокурор. Според него младежът не би извършил терористичен акт, какъвто би направил един истински терорист. \"Но ние не знаем каква би била следващата стъпка\", отбеляза той. Цацаров коментира и информацията, че младежът е от християнско семейство, но има данни за роднина в рода си, изповядващ ислям. \"Това само по себе си нищо не значи\", смята главният прокуор. Той добави, че сега службите работят по установяването на лицето, което е осъществявало контакт с ученика. Междувременно той е поставен под надзора на член на местната комисия за борба с противообществените прояви на малолетни и непълнолетни лица. Становището на апелативния съд е, че през последния месец, в резултат на приложен комплексен подход от мерки от родители, психолози и правозащитни органи, в психичното състояние на ученика са настъпили значителни положителни ефекти. Това, според съда, е довело до редуциране на обществената му опасност. Съдебно-психиатричната експертиза препоръчва редовни контакти на момчето със специалист психолог, както и да започване семейна терапия. Позитивната промяна и нуждата да контактува с автентичната си среда предполагат да му бъде дадена възможност за социализация, а не за изолация в следствения арест, допълват от съда. Дни след  ареста на момчето , премиерът  Бойко Борисов описа като \"страховити\"  намерените взривни материали. \"Те казаха, че това са чудовищни, мръсни бомби, които взривяват и убиват много хора, и са по-силни от тези в Сарафово\", каза премиерът.", "date": "2019.06.13", "title": "Сотир Цацаров: Ученикът от Пловдив не е терорист, вербуван е от Северна Африка"}
{"url": "https://www.dnevnik.bg/photos/2019/06/13/3925064_snimka_na_denia_ne_na_skupite_goriva/", "text": "Протестно автошествие срещу високите цени на горивата, организирано от Национален синдикат \"Защита\", се проведе в късния следобед в центъра на София, съобщи БНР. Според протестиращите за последния месец и половина цената на горивото е скочила с 30 ст. за литър при запазване нивата на курса на долара и при цената на суровия петрол. Цените на горивата в България се определят непазарно и в несъответствие с доходите на хората, коментират още участниците в протеста. ", "date": "2019.06.13", "title": "Снимка на деня: \"Не\" на скъпите горива"}
{"url": "https://www.dnevnik.bg/sport/2019/06/13/3925067_levski_naznachi_ivailo_petkov_za_sporten_direktor/", "text": "Бившият футболен национал Ивайло Петков е новият спортно-технически директор на \"Левски\", съобщиха от клуба. От няколко месеца сините обясняваха колко се нуждаят от спортен директор, а това няколко пъти повтори и новият треньор Петър Хубчев, който изтъкна, че от клуба са закъсняли.  \"Ръководството ми представи концепцията за развитие на ПФК \"Левски\" и бях поканен да стана част от нея. За мен е голяма чест да бъда в клуб като \"Левски\" и благодаря за доверието, което ми гласува ръководството. Надявам се с общите усилия на всички в Левски да изведем отбора там, където му е мястото\", каза Петков, цитиран от сайта на сините. Той има 65 мача и три гола за националния отбор на България, с който участва на световното първенство във Франция през 1998 г. и Евро 2004. В кариерата си Петков е трикратен шампион на България с \"Литекс\", а зад граница направи име в Турция с \"Фенербахче\" и \"Истанбулспор\" и в Русия с \"Кубан\" (Краснодар). След края на кариерата си Петков беше футболен мениджър, след което работеше като директор в \"Дунав\" (Русе). \"Левски\" няма спортен директор от есента на 2017 г., когато тази длъжност беше закрита. През последните години на позицията се смениха Георги Иванов-Гонзо, Станислав Ангелов и Даниел Боримиров. След освобождаването на последния за кратко беше отворена длъжност за \"координатор по спортните въпроси\". Асен Букарев, който я заемаше, обаче напусна след по-малко от три месеца.", "date": "2019.06.13", "title": "\"Левски\" назначи Ивайло Петков за спортен директор"}
{"url": "https://www.dnevnik.bg/bulgaria/2019/06/13/3925068_kratki_novini_kmetut_na_burgas_prizova_da_se_uskori/", "text": ". Властите иззеха техника от кабелен оператор  Заради драстично нарушаване на авторските и сродни права на две национални телевизии и с разрешение на Районния съд в Бургас полиция претърси офиси на кабелния оператор \"RN медия груп\" в Бургас и иззе компютри, техника и документи, съобщи държавното радио. Действията се извършват под наблюдението на прокуратурата и служители от \"Киберсигурност\" към ГДБОП с логистичната подкрепа на Европол, НАП и КРС. Срещу кабелния оператор е образувано досъдебно производство още през септември миналата година, каза говорителят на Апелативната прокуратура Йовита Григорова. Кметът на Бургас призова да се ускори строежът на \"Черно море\" Димитър Николов призова днес във Варна правителството да ускори изграждането на автомагистрала \"Черно море\" заради натоварения трафик през летния сезон. \"Ние приветстваме изграждането на автомагистрала \"Хемус\", но според нас не се ли завърши целият пръстен - последното звено е Бургас и Варна, няма да има тази максимална пълнота. И бизнесът по цялото Черноморие ще си отдъхне и ще се развие, ще бъде голям стимул, ако стартира изграждането\", каза Димитър Николов. Удължава се разследването на катастрофата с участие на Лютви Местан С два месеца се удължава разследването на катастрофата от 14 април при кръстовището при село Загорско на пътя за ГКПП \"Маказа\", при която загина бебе на 6 месеца, съобщи БНР, Единственият обвиняем - за причиняване на смърт и телесна повреда по непредпазливост, по делото е лидерът на ПП \"ДОСТ\" Лютви Местан. Срокът е бил удължен, тъй като не е изготвена още съдебно-техническа експертиза по делото, съобщи агенция \"Фоку\"с като се позовава на говорителя на Окръжна прокуратура-Кърджали прокурор Димитрина Делчева.", "date": "2019.06.13", "title": "Кратки новини: Кметът на Бургас призова да се ускори строежът на \"Черно море\""}
{"url": "https://www.dnevnik.bg/photos/2019/06/13/3924571_fotogaleriia_svetovnite_snimki_na_denia_-_13_juni_2019/", "text": "Пеликан в зоологическата градина \"Двур Кралове\", Чехия.", "date": "2019.06.13", "title": "Фотогалерия: Световните снимки на деня - 13 юни 2019 г."}
{"url": "https://www.dnevnik.bg/zelen/2019/06/13/3925088_protest_sreshtu_zastroiavaneto_na_chernomorieto_i_za/", "text": "И тази вечер граждани се събраха на протест  срещу застрояването на Черноморието и в защита на свободното къмпингуване . Недоволството си те изразиха първо пред Народното събрание, където известно време преминаваха кемпери, съобщи БНТ. После те тръгнаха към Орлов мост, където закратко движението бе блокирано. Със скандирания \"Искаме природа, а не бетон\" и \"Оставка\" участниците в проявата се обявиха в защита на свободното къмпингуване и извън установените места. Според тях решението то да бъде ограничено е проганаден трик в полза на презастрояването. По-рано  Народното събрание прие  регулации за свободното къмпингуване. Според тях къмпингуването ще стана само на определени места, които отговарят на описани изисквания. Протестиращите блокираха закратко движението на \"Орлов мост\". Обявиха, че ще бъде създадена работна група, за да се търси промяна на тези текстове, като щели да търсят и съдействието на президента Румен Радев.", "date": "2019.06.13", "title": "Протест срещу застрояването на Черноморието и за свободно къмпингуване блокира кръстовища"}
{"url": "https://www.dnevnik.bg/sport/2019/06/13/3924943_chasovnikut_koito_spira_da_vurvi_za_da_se_otkrie/", "text": "Германският футболен клуб \"Хамбургер\" избра да се раздели с вероятно най-големия си символ, за да погледне напред. Ръководството обяви, че ще демонтира  емблематичния електронен часовник  от стадиона. Дълги години часовникът отброяваше времето, в което \"Хамбургер\" играеше в Бундеслигата. До миналия май това беше единственият клуб, който никога не беше изпадал от елита. Предния сезон обаче съставът не успя да се спаси и броенето приключи на 54 години, 261 дни, 00 часа, 36 минути и 02 секунди. Всички в \"Хамбургер\" се надяваха на бързо завръщане при най-добрите. Вместо това обаче отборът съумя да стигне до четвъртото място във Втора Бундеслига и през следващия сезон отново ще се състезава във второто ниво. \"Искаме да се насочим към бъдещето. Постоянното вглеждане в огледалото за обратно виждане не помага\", заяви главният изпълнителен директор на клуба Бернд Хофман пред \"Билд\".", "date": "2019.06.13", "title": "Часовникът, който спира да върви, за да се открие пътят към бъдещето"}
{"url": "https://www.dnevnik.bg/sviat/2019/06/13/3925091_pompeo_obvini_iran_za_atakata_sreshtu_tankeri/", "text": "Два танкера бяха атакувани близо до стратегическия за транспорта на петрол Ормузки проток и оставени да се носят в Оманския залив повредени без екипажите си, като САЩ обвиниха за нападението Иран. Сериозният инцидент предизвика поскъпване на петрола и нови опасения за конфронтация между Вашингтон и Иран. Властите в Техеран отричат да имат нещо общо. Никой не пое отговорност и никой друг не е обвинил когото и да е за нападението. \"Оценките на правителството на САЩ са, че Ислямска република Иран е отговорна за днешните атаки в Залива на Оман. Тези оценки са основани на разузнавателни данни, използваното оръжие, нивото на експертност, нужна за подобна операция, неотдавнашните подобни ирански атаки срещу кораби и фактът, че никоя от подставените групировки, действащи в района, не разполага с ресурси и подготовка да извърши подобен сложен акт\", заяви държавният секретар. Но Помпео не даде някакви по-конкретни доказателства. На 12 май четири танкера пострадаха при експлозии в същия район, през който преминава един от най-натоварените пътища за пренос на петрол в света. Вашингтон обвини тогава Иран, който отхвърли твърденията. След новото напрежение със САЩ и възстановяването на санкции и американско ембарго за иранския петрол, властите в Техеран неведнъж са заявявали, че ако не могат да продават петрола си, ще блокират Ормузкия проток. Иранският външен министър Джавид Заив заяви в \"Туитър\", че днешният инцидент, в който не пострада никой, изглегда \"подозрителен\" и призова за диалог в района. Европейският съюз призова да се запази спокойствие и да се проведе подробно разследване. Русия отправи същия призив да не се прибързва със заключението и да не се използва случилото се за натиск над Техеран. Петролът поскъпна с близо 4%, включително защото тук минава важно трасе до и от пристанищата на Саудитска Арабия, най-големият износител в света, и други ключови източници на петрол и газ в района. \"Трябва да не забравяме, че близо 30% от световния морски пренос на петрол преминава през тези протоци. Ако там стане несигурно, може да бъдат застрашени доставките за целия западен свят\", предупреди Паоло д'Амико, президент на сдружението на превози с танкери INTERTANKO. Оскъдни и противоречиви са данните за случилото се, като версиите се простират от атака с торпедо, до взрив на прикачена с магнит мина. Притежаваниятот норвежка компания танкер \"Фронт Алтаир\" гори, а екипажът му бе евакуиран от преминаващ кораб и иранската брегова охрана. Kokuka Corageous е другият танкер, работещ за сингапурска компания.", "date": "2019.06.13", "title": "Помпео обвини Иран за атаката срещу танкери"}
{"url": "https://www.dnevnik.bg/izbori2013/citat_na_denia/2019/06/13/3925041_citat_na_denia_budete_spokoini_dps_razbira_ot_smetki/", "text": "Бъдете спокойни, ДПС разбира от сметки\". Това обяви в ефира на БНТ депутатът от ДПС Хасан Адемов докато разясняваше тезата на движението защо предлага намаляване ставката на ДДС от днес вече и за всички храни. Обясни, че предложението \"не в полето на популизма\" и че ако се е търсел този ефект, то кампанията щяла да започне преди евроизборите. \"Избори винаги ще има\", отговори той на забележката на водещата, че предстоят местни избори. Посочи, че движението е в правото си да търси дискусия по важни за всички граждани теми и че ако няма ясни гаранции за позитивния ефект от намаляването на данъка, то такъв проект няма да бъде внесен. Не търсим начин да навредим на фиска, а да намерим решение на проблемите на българските граждани, посочи още той. ДПС бранеше този данъчен модел от въвеждането му, но не смятаме, че това е тема табу, по която да не може да се разсъждава, допълни Адемов.", "date": "2019.06.13", "title": "Цитат на деня: Бъдете спокойни, ДПС разбира от сметки"}
