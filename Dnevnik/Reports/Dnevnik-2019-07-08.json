{"url": "https://www.dnevnik.bg/bulgaria/2019/07/08/3935789_nishto_ne_e_predlagano_ot_kriticite_na_strategiiata_za/", "text": "Промените в законодателството са приети след широки обществени консултации и участието на различни заинтересовани страни. В рамките на общественото обсъждане на проекта на Закона за социалните услуги в Министерството на труда и социалната политика , свързани с критиките и исканията, отправени от Националната група \"Не на Стратегията за детето 2019-2030!\" в социалните мрежи.\" Това е казва в  съобщение  на министерството, разпространено след поредното шествие в София на група несъгласни с промените в законодателството за закрила на детето. От ведомството отново припомнят, че с последните промени в Закона за закрила на детето, приети от Народното събрание през март 2019 г.  , свързани със закрилата на децата- Става дума за нормативно регламентиране на координационни механизми за работата на институциите от отделните сектори, тъй като закрилата на децата не е отговорност само на социалната система. Това важи и за Координационния механизъм за взаимодействие при работа по случаи на деца, жертви или в риск от насилие според член на Закона за закрила на детето, действащ от 2010 г. насам. \"С цитираните промени  . Фокусът е поставен върху оказването на навременна и целенасочена подкрепа на децата и техните родители от компетентните за това органи, именно с цел да се предотврати изоставянето на детето.\" За пореден път министерствот уточнява, че \"съгласно закона деца се настаняват извън семейството  , неглижиране и нарушаване на интереса на детето (склоняване към проституция, просия, трафик)\". \"Социалните работници и полицията извеждат деца  . Настаняването на дете извън семейството може да стане само при наличие на основания, определени в закон и  \" Напомня се също, че критиките може да са към министерството, но \"основен доставчик на социалните услуги в България и след приемането на закона остават общините - единствено те могат да възлагат управлението на финансираните от държавата социални услуги на частни лица. Този принцип съществува в действащото законодателство повече от 17 години и е запазен и в Закона за социалните услуги. Към 2018 г. едва 15,6 % от всички видове социални услуги са възложени от общините на частни доставчици.\"", "date": "2019.07.08", "title": "Нищо не е предлагано от критиците на Стратегията за детето, обяви министерството на труда"}
{"url": "https://www.dnevnik.bg/sviat/2019/07/08/3935746_moriacite_v_ruskata_podvodnica_predotvratili/", "text": "Четиринайсетте моряци, загинали при пожар в руска ядрена подводница, са предотвратили \"катастрофа с планетарен мащаб\". Това обяви помощникът на командира на руския флот Сергей Павлов на погребението им, седмица след инцидента в Баренцово море, за който руските власти  съобщиха с ден закъснение  и за който дни наред не съобщаваха подробности. \"С живота си те спасиха животите на колегитe си и плавателния съд и предотвратиха катастрофа от планетарен мащаб,\" бяха точните думи на Павлов,  предаде  петербургското издание \"Фонтанка\". Кремъл, който първоначално говореше за научноизследователски апарат, потвърди дни след инцидента,  че става дума за ядрената подводница  АС-12 (\"Лошарик\"). Бе добавено, че мисията на моряците (необичайно голям брой офицери на борда) има строго секретен характер, но министърът на отбраната Сергей Шойгу уточни, че пожарът по никакъв начин не е бил свързан с \"ядрената енергийна установка на този апарат\" и са взети всички необходими мерки \"за защита на реактора\" при действията на екипажа. Потърсен за коментар, прессекретарят на Кремъл Дмитрий Песков каза, че не са му били известни думите на Павлов на погребението. Според него обаче нямало индикация, че инцидентът е бил по-голяма заплаха. \"Що се отнася до реактора, няма проблеми с него,\" каза той,  предаде  \"Блумбърг\".", "date": "2019.07.08", "title": "Моряците в руската подводница предотвратили \"катастрофа от планетарен мащаб\""}
{"url": "https://www.dnevnik.bg/bulgaria/2019/07/08/3935748_suprugata_na_lozan_panov_osudi_telegraf_i_monitor_za/", "text": "Елисавета Панова, която е съпруга на председателя на Върховния касационен съд Лозан Панов, осъди \"Телеграф\" и \"Монитор\" за обидни и клеветнически твърдения. Решението е на състав на Софийския градски съд (СГС), не е окончателно и може да бъде обжалвано. (Вижте пълния текст  тук ). Присъденото обезщетение е 30 000 лева, като отделно издателят дължи 2600 лв. за разноски по делото. То е която заведе дело, след като през април 2017 г. в изданията бе публикувана анонимна статия със заглавие \"Черният лебед\" на Лозан с кримидосие\". Издателят \"Телеграф медия\" твърди, че не носи отговорност за статиите, защото те са препечатка от електронното издание \"Агенция Монитор\", което се издава от \"НСН инвестмънт\". Според издателя в информационните фондове на МВР за Панова съществували данни за извършено от нея през 2004 г. престъпно деяние \"хулиганство - съпротива на орган на властта\". Щом МВР потвърждавало, че Панова фигурира в \"масивите\" като извършител, отговорността на ответниците автоматично се изключвала, твърди още защитата. Проверката на съдебния състав с председател Силвана Гълъбова и членове Красимир Мазгалов и младши съдия Боряна Воденичарова обаче отхвърля като неверни твърденията на издателя. защото срещу нея не е било водено наказателно дело. Има \"заявителски материал\" от анонимен източник, в който няма данни за извършено престъпление и поради тази причина прокуратурата е отказала да образува дело. Така съдът стига до извода, че твърденията за \"криминална регистрация\" и \"кримидосие\" са клевета по смисъла на закона - съзнателното разгласяване на неистински позорни обстоятелства за дадено лице или приписване на престъпление. Магистратите напомнят, че в публикациите на двата вестника е употребен и изразът: \"Тя се разминала без присъда за престъплението си\", а това води до намек за незаконно избягване на справедливо наказание. В публикациите се твърди за участие на Панова в организирана престъпна група за \"дестабилизиране на държавата, създадена от Иван Костов\". \"Предвид изобилстващите негативни изрази като: \"кримидосие\", \"ГМО политически проект\", \"задкулисен кръг\", \"драгалевския лаборант\", \"олигархът\", \"марионетката на Костов\", \"сламеният партиен лидер\", \"провален правосъден министър\", \"кохорта протестъри\", \"заговорниците\", \"действат в комбина пробвайки да овладеят съдебната система\", \"тарторите си олигарси\", \"пуч в Темида\", \"еврочиновника на олигархична хранилка\", \"метеж\", \"номенклатурно отроче\" се налага изводът, че процесните статии с целия си смисъл и контекст представят ищцата като активен член на организирана група от хора, занимаващи се с незаконосъобразни до престъпни, неморални и обществено неприемливи дейности\", се казва в съдебното решение. \"Абсолютно всеки от нас може да попадне в такава ситуация и в това е бедата. Някой подава някакво си заявление някога. След това получавате официално постановление от прокуратурата, че прекратяват нещо срещу извършител, чието име също липсва. От Софийската районна прокуратура ми изпратиха постановление, в което не фигурира дори името ми. И за мен остава да гадая кой какво е заявил срещу мен преди 15 години\", коментира пред \"Дневник\" Елисавета Панова. \"Всеки недобросъвестен може да заяви нещо и и буквално да ви изнудват, защото цялата тази кампания не е без цел\", добави още тя. \"На първа инстанция не съм доказвала нищо, защото не бих завела дело, ако знам, че някога съм имала проблем с правоохранителни органи. На мое място никой не би тръгнал по този път, защото това само по себе си е компрометиращо. Съдът поиска да докажа твърдението си и на втора инстанция успях да докажа, че нямам сестра\", добави Панова. \"На Велики четвъртък през 2017 г. научих, че съм хулиганка, че имам кримидосие, че съм причинила или станала свидетел на смърт при неизяснени обстоятелства, че съм участвала в организирана престъпна група с Иван Костов. Дано да знае бившият премиер за съществуването ми. Надявам се, защото аз знам за неготово съществуване, но се опасявам, че той няма честта да ме познава\", добави иронично Панова. Тя определи решението на първата инстанция - Софийския районен съд, като \"анализ на литературното произведение \"Черния лебед\" на Насим Талеб\", но добави, че все пак е успяла да докаже твърденията си пред Софийския градски съд.", "date": "2019.07.08", "title": "Съпругата на Лозан Панов осъди \"Телеграф\" и \"Монитор\" за клевета"}
{"url": "https://www.dnevnik.bg/sport/2019/07/08/3935582_purvencite_na_evropa_i_jujna_amerika_shte_opredeliat/", "text": "Президентът на Европейската футболна федерация (УЕФА) Александър Чеферин обяви, че организацията е в напреднали преговори с Южноамериканската конфедерация (КОНМЕБОЛ) за мач между шампионите на двата континента. Словенецът разкри, че идеята е определянето на шампион на шампионите, като срещата ще бъде между шампионите на европейското първенство и  Копа Америка . Конценцията беше предложена още през 2007 г. от Алехандро Домингес, който е президент на КОНМЕБОЛ. Евентуално първо провеждане на такъв мач е възможно още през 2020 г., след европейското първенство. Пред британското издание \"Таймс\" Чеферин добави, че идеята може да бъде реализирана. Според него УЕФА не се нуждае от разрешение от световната федерация ФИФА. \"Не се нуждаем от разрешение от ФИФА. Защо трябва да ги питаме за провеждане на мач, след като става въпрос за разбирателство между две конфедерации. Ние не сме членове на ФИФА, независими сме и сме партньори\", каза Чеферин. Определяне на междуконтинентален шампион има само в клубния футбол. Това става след изиграването на мачовете от световното клубно първенство в края на годината. В него участват шампионите на Африка, Азия, Северна и Централна Америка, Океания и Южна Америка, както и победителят в Шампионската лига. Този турнир обаче е под егидата на ФИФА. Идеята на УЕФА и КОНМЕБОЛ е за демонстративен мач. В интервюто пред \"Таймс\" Чеферин говори още и за Шампионската лига, която търпи промени в последните години. Словенецът предлага автоматично класиране на полуфиналистите в турнира, за да се избегне ситуация на отбор, който е играл финал, но се налага да мине квалификации, ако завърши по-назад в местния шампионат.", "date": "2019.07.08", "title": "Първенците на Европа и Южна Америка ще определят шампион на шампионите"}
{"url": "https://www.dnevnik.bg/sviat/2019/07/08/3935750_germaniia_otkaza_na_sasht_da_izprati_voinici_v_siriia/", "text": "Германското правителство отхвърли искането на САЩ да изпрати сухопътни войски в Северна Сирия, за да помогне в борбата срещу Ислямска държава, предадоха \"Франс прес\" и ДПА. Темата предизвика разногласия в управляващата коалиция на канцлера Ангела Меркел. \"Когато казвам, че германското правителство има намерение да запази своите сили в коалицията срещу групата \"Ислямска държава\", това, както знаем, не включва сухопътни войски\", подчерта говорителят на германското правителство Щефен Зайберт на редовна пресконференция. Вчера специалният представител на Вашингтон за Сирия Джеймс Джефри поиска от Германия да предостави сухопътни войски и заяви, че очаква бърза реакция. \"Германия има значителен и признат в международен план принос в коалицията срещу \"Ислямска държава\", подчерта в отговор Зайберт. Германското участие обаче се ограничава до разузнавателни полети и обучение на бойци на територията на Ирак, припомня АФП. /БТА", "date": "2019.07.08", "title": "Германия отказа на САЩ да изпрати войници в Сирия"}
{"url": "https://www.dnevnik.bg/sviat/2019/07/08/3935753_micotakis_naznachi_na_kljuchovi_postove_bivsh_slujeben/", "text": "Доверени съюзници на новия гръцки премиер Кириакос Мицотакис стават част от кабинета му, след като той встъпи в длъжност този следобед, пише в. \"Катимерини\". Сред тях е и бивш служебен премиер - Панайотис Пикраменос, който за кратко бе служебен премиер през 2012 г., в разгара на икономическата криза в Гърция. Новият му пост е вицепремиер. Финансовият ресор отива при Христос Стайкурас - депутат, работил като икономист с британската централна банка и преподавал в няколко университета. Бивш заместник-министър на финансите в кабинета на последния премиер от \"Нова демокрация\" Андонис Самарас (предшественик на Мицотакис на лидерското място), той има сериозен опит в преговорите с международните кредитори, които отпуснаха над 300 млрд. евро на Гърция в годините на спасителната програма, пише \"Блумбърг\". Друг ключов пост, този на външния министър, отива при депутата Никос Дендиас, който вече е бил министър с няколко ресора в кабинета на Самарас. Работил е като правосъден министър и във втория кабинет на Костас Караманлис през 2009 г. Жени ще седнат само в две от министерските кресла - Ники Керамеус получава образованието, а Лина Мендони - културата. Кабинетът встъпва в длъжност утре. Според \"Ройтерс\" първата тежка задача за екипа на Мицотакис може да се окаже напрежението между гръцкия съюзник Кипър и Турция за енергийните запаси в Средиземно море, разгоряло се отново в последните дни. Независимо от това турският президент Реджеп Тайип Ердоган бе и първият поздравил Мицотакис след убедителната му победа вчера.", "date": "2019.07.08", "title": "Мицотакис назначи на ключови постове бивш служебен премиер, икономист и юристи"}
{"url": "https://www.dnevnik.bg/sviat/2019/07/08/3935755_skoro_turciia_na_erdogan_shte_e_istoriia/", "text": "Управляващата Партия на справедливостта и развитието (ПСР) направо се сгромоляса на местните избори в Турция, пише в началото авторът и припомня, че през 2014 партията на Ердоган спечели в девет от десетте големи града, а сега ѝ останаха само четири. Тази партия запазва влиянието си в консервативните части от Анадола, но тези региони постепенно се обезлюдяват и вече не играят решаваща роля за политическото бъдеще на страната, четем в анализа на Райнер Херман. Авторът припомня концепцията на Ердоган за \"Новата Турция\", която навън действа като влиятелна регионална сила, а вътрешният ѝ облик се предопределя от младите, религиозни поколения. Всъщност обаче Ердоган вече не може да бъде политическото лице на новата, градска Турция - неин естествен лидер е  новоизбраният кмет на Истанбул Екрем Имамоглу , който се надява да стане и президент през 2023 година, когато се навършват 100 години от основаването на републиката. Три причини за провала на ПСР Дали през четирите години дотогава ПСР ще извлече поуки от поражението си в Истанбул? Според автора на статията, това ще бъде трудно, защото Ердоган сякаш вече не слуша никого: заобиколил се е с конформисти, които му спестяват неудобните истини. По-нататък авторът припомня, че повечето големи политически промени в Турция започват тъкмо на местни избори: та нали самият Ердоган тръгна нагоре през 1994 година, когато беше избран за кмет на Истанбул. Защо обаче на тези местни избори ПСР тръгна надолу? За това, според ФАЦ, има три причини: \"Рецесията, която повечето турци усещат на гърба си. Кюрдите извън кюрдските региони в Югоизточна Турция, които твърдо гласуват за Републиканската народна партия. И най-вече обратът в обществените нагласи. И ако първите два фактора може отново да се променят, то третият още дълго ще оставя своя отпечатък върху Турция\", смята германският журналист.", "date": "2019.07.08", "title": "Скоро Турция на Ердоган ще е история"}
{"url": "https://www.dnevnik.bg/bulgaria/2019/07/08/3935763_borisov_i_erdogan_obsudiha_zadulbochavaneto_na/", "text": "Министър-председателят Бойко Борисов и турският президент Реджеп Тайип Ердоган обсъдиха задълбочаването на двустранното сътрудничество и приноса на Турция за овладяване на мигрантския поток по българската граница. Двамата разговаряха в рамките на Срещата на върха на държавните и правителствени ръководители в Процеса за сътрудничество в Югоизточна Европа в Босна и Херцеговина, предаде правителствената информационна служба. Борисов подчерта важността от устойчивото развитие на двустранното партньорство, което е част от българската външна политика. \"Турция е непосредствен съсед на България, съюзник в НАТО и ключов партньор в областите миграция, борба с тероризма, енергийни доставки и сигурност, транспортни коридори, земеделие и животновъдство\", допълни той. Бойко Борисов и Реджеп Тайип Ердоган дадоха висока оценка на активизирането на политическия и икономическия диалог между България и Турция, като подчертали доброто развитие на областта на туризма, енергетиката и транспорта през последните години. \"Оценяваме приноса на Турция по въпросите с миграцията и подкрепяме продължаването на добрите практики, включително прилагането на съвместната декларация между ЕС и Турция от 18 март 2016\", заяви по време на срещата премиерът Борисов. Според него мирът и диалогът са най-доброто средство на дипломацията за всички държави в Европа. \"Страните кандидатки за членство в ЕС, включително Турция, са наши непосредствени съседи и ние имаме интерес да изградим регион на стабилност, сигурност и просперитет, в които ценностите и принципите на ЕС са гарантирани\", изтъкна още българският министър-председател.", "date": "2019.07.08", "title": "Борисов и Ердоган обсъдиха задълбочаването на двустранното сътрудничество"}
{"url": "https://www.dnevnik.bg/biznes/2019/07/08/3935779_hurvatiia_podade_oficialna_molba_za_prisuediniavane/", "text": "Хърватия подаде официална молба за присъединяване към Европейския валутен механизъм, \"чакалнята\" на еврозоната, предаде \"Ройтерс\". Новината съобщи председателят на Еврогрупата, португалският министър на финансите Мариу Сентену след нейното заседание в Брюксел днес. \"Това е първата крачка по пътя на присъединяването към еврозоната. Приветстваме решението на хърватското правителство за присъединяване към семейството на еврото и го поддържаме по този път\", каза португалският финансов министър след срещата с колегите си от останалите страни от еврозоната. По-рано днес намерението на Хърватия да се присъедини към еврото беше заявено от ръководителя на Централната банка на страната Борис Вуйчич. Като възможен срок, за изпълнение на изискванията за влизане в чакалнята на еврозоната, той вижда средата на 2020 година. България подаде официално молба за присъединяване към еврозоната през миналата година, но през лятото  така и не получи очакваната покана да влезе в нея . Румъния също има намерение да въведе еврото като официална парична единица. От новоприсъединените страните от ЕС в еврозоната не са още Унгария, Полша и Чехия", "date": "2019.07.08", "title": "Хърватия подаде официална молба за присъединяване към \"чакалнята\" на еврозоната"}
{"url": "https://www.dnevnik.bg/sport/2019/07/08/3935770_federer_nadal_i_djokovich_produljiha_bezproblemno_kum/", "text": "Големите фаворити в мъжката схема на \"Уимбълдън\" Роджър Федерер, Новак Джокович и Рафаел Надал се класираха за четвъртфиналите в турнира след чисти победи над съперниците си в началото на втората седмица. Двубоите на всеки един от тях продължиха по-малко от два часа. Осемкратният първенец Федерер се класира за своя 17-и четвъртфинал в Лондон и общо 55-и в турнирите от Големия шлем. Маестрото надви Матео Беретини от Италия с 6:1, 6:2, 6:2 за едва 75 минути. Швейцарецът не срещна никакви проблеми срещу 20-ия в световната ранглиста и се доближи с една стъпка към мечтан полуфинал с Рафаел Надал. В мача с Беретини Федерер спечели 88% от точките разиграни при своя първи сервис, като почти не грешеше. Маестрото даде само една точка за пробив в хода на целия двубой и записа 24 уинъра, при едва пет непредизвикани грешки. От другата страна на мрежата Беретини просто нямаше отговор на играта на Федерер. В следващия кръг швейцарецът ще се изправи срещу Кей Нишикори, който победи Михаил Кукушкин с 6:3, 3:6, 6:3, 6:4. Уверено напред продължи и Рафаел Надал, който изглежда все по-впечатляващо на кортовете в Лондон. Испанецът, който има две титли в турнира, победи с 6:2, 6:2, 6:2 Жоао Соуса. Матадорът се нуждаеше от само 1.46 часа, за да стигне до третата си трисетова победа в четири мача дотук в надпреварата. В четвъртфиналите Надал ще играе със Сам Куери. Убедителен беше и шампионът Джокович, който беше по-бърз от Надал с две минути. Сърбинът победи Юго Юмбер с 6:3, 6:2, 6:3 и си осигури мач с Давид Гофен. Денят донесе и две големи изненади при дамите – отпаднаха световната №1 Ашли Барти и 15-годишната сензация Кори Гоф. Австралийката Барти загуби с 6:3, 2:6, 3:6 от представителката на САЩ Алисън Риске. Така Риске предотврати сблъсък между Барти и носителката на 23 титли от Шлема Серена Уилямс. В друг интригуващ мач Гоф загуби от бившата №1 Симона Халеп. Румънката се наложи с 6:3, 6:3 само за час и 17 минути. Турнирът приключи още за Петра Квитова, загубила от Йоана Конта, както и за Каролина Плишкова, която загби изненадващо чешкото дерби с Каролина Мухова.", "date": "2019.07.08", "title": "Федерер, Надал и Джокович продължиха безпроблемно към четвъртфиналите на \"Уимбълдън\""}
{"url": "https://www.dnevnik.bg/sviat/2019/07/08/3935778_ne_poznavam_britanskiia_poslanik_no_niama_da_rabotim/", "text": "Президентът на САЩ Доналд Тръмп критикува британския премиер Треза Мей и заяви, че администрацията му повече няма да работи с британския посланик във Вашингтон. Острата реакция последва публикации от неделя, в които бяха цитирани доклади на посланик Дейвид Карок до външното министерство, в които Тръмп е определен като неспособен да управлява и да разбере международни проблеми, а ситуацита в Белия дом като пълен хаос и съперничество между групи, които били \"на нож\" помежду си. В текстове на посланика от 2017 г. той казва, че президентът \"разпространява несигурност\" и съветва официалните власти в Лондон да разберат, че за да работят с него ефективно, \"трябва да представяте позицията си простичко, дори брутално\". Форин офис обяви, че цитатите са лично мнение на посланика, а не официална позиция на министерството, което започна разследване как са изтекли тези поверителни документи. Говорител на Тереза Мей каза, че тя има пълно доверие в Карок, но и че не е съгласна с оценките му за президента. \"Не познавам посланика, но той не е харесван в САЩ. Повече няма да работим с него\", написа в \"Туитър\" президентът. \"Добрата новина за прекрасното Обединено кралство е, че скоро ще има нов премиер. Изцяло се наслаждавах на великолепното държавно посещение миналия месец и съм най-впечатлев от кралицата\", написа още Тръмп. \"Мног окритикувах начина, по който Тереза Мей подходи към Брекзит. Каква бъркотия създадоха тя и нейните представители. Казах ѝ как да го направи, но тя реши да поеме по друг път.\"", "date": "2019.07.08", "title": "Не познавам британския посланик, но няма да работим повече с него, обяви Тръмп"}
{"url": "https://www.dnevnik.bg/sviat/2019/07/08/3935786_bulgarche_na_14_godini_e_arestuvana_v_germaniia_vuv/", "text": "Момче с българско гражданство на 14 години е арестувано във връзка с изнасилването на млада жена в Германия в края на миналата седмица, съобщи днес германската прокуратура, цитирана от ДПА, предаде БТА. Тийнейджърът е арестуван поради опасения, че може отново да извърши престъпление, след като се оказало, че той е познат на полицията и за два други случая на сексуален тормоз. Според германското законодателство обаче при тези случаи българският гражданин не е бил достатъчно голям, за да бъде подложен на съдебно преследване. В Германия възрастта за носене на наказателна отговорност е 14 години. Арестуваният тийнейджър е един от петимата заподозрени: трима 14-годишни и двама 12-годишни. Всички те са с българско гражданство. Петимата са заподозрени, че в петък вечерта са изнасилили 18-годишно момиче в горист район близо до детска площадка в северозападния германски град Мюлхайм, провинция Северен Рейн-Вестфалия. Момчетата били разпитани от полицията и предадени на родителите си. Те са отстранени временно от училище, потвърдиха местните власти в Дюселдорф. От германската служба за закрила на децата и младежите е било поискано да се свърже със семействата и местните социални служби, за да предложи помощ и подкрепа. \"Възможно е децата да бъдат взети под закрила\", каза говорителка на местните власти. Полицията заяви, че в събота жертвата е била в състояние да си тръгне от болницата, където й е било оказано лечение заради получените наранявания. Разследващите отказаха да дадат информация за момичето, за да го предпазят.", "date": "2019.07.08", "title": "Българче на 14 години е арестувано в Германия във връзка с изнасилване"}
{"url": "https://www.dnevnik.bg/video/2019/07/08/3935367_danail_kirilov_djurka_vks_s_bial_haker_video/", "text": "Министърът на правосъдието Данаил Кирилов посети Върховния касационен съд по покана на председателя Лозан Панов, за да инспектира системата за случайно разпределение на делата, показва видео на \"Свободна Европа\", което Господари на ефира\" превърна в скеч. Проверката на министъра протече в стил \"Интервю с Христо Стоичков на английски\" – видно е, че не разбира, но демонстрира самочувствие. #КОЙ точно е \"белият хакер\" и как ще продължи той да тества съдебната система, предстои да разберем.", "date": "2019.07.08", "title": "Данаил Кирилов \"джурка\" ВКС с \"бял хакер\" (видео)"}
{"url": "https://www.dnevnik.bg/sport/2019/07/08/3935488_fotogaleriia_ganchev_bojkov_i_domuschiev_na_gosti_na/", "text": "Ръководителите на трите най-големи футболни клуба Гриша Ганчев (\"ЦСКА-София\"), Васил Божков (\"Левски\") и Георги Домусчиев (\"Лудогорец\") седнаха на една маса, повикани от премиера Бойко Борисов. На срещата в Министерския съвет в понеделник присъстваха още главният прокурор Сотир Цацаров, заместник главният прокурор Иван Гешев, министърът на вътрешните работи Младен Маринов, президентът на Българския футболен съюз Борислав Михайлов и съветникът на министъра на младежта и спорта Гошо Гинчев.", "date": "2019.07.08", "title": "Фотогалерия: Ганчев, Божков и Домусчиев привикани при Бойко Борисов"}
{"url": "https://www.dnevnik.bg/biznes/2019/07/08/3935516_trudovata_inspekciia_zasilva_proverkite_v_morskite/", "text": "Инспекцията по труда обяви, че от днес подсилва екипите в морските курорти с командировани инспектори от други области на страната, които ще работят по морето до края на август. Цел на проверките основно е сезонната заетост - дали се работи с трудови договори, спазва ли се работното време, плаща ли се под масата. По данни на НСИ за 2018 г. наетите в областите с морски курорти са се увеличили с почти 33 000 души през юли спрямо април. Опитът на инспекцията показва, че поради краткостта на заетостта нерядко не се инвестира и в безопасни условия на труд, особено в преместваемите обекти. Именно при изграждането на такъв обект в самото начало на сезона загина работник в следствие на поражение от електрически ток.  Инспекторите ще следят дали има работещи без трудов договор, дали целодневна заетост се прикрива с намален работен ден и дали се спазва работното време. Особено внимание ще се обръръща и върху това дали при наемането на непълнолетни и чужденци са спазени ограниченията в законодателството. Младежи под 18 г. могат да работят само след разрешение от Агенцията по заетостта, което е издадено за конкретно работно място. Трудов договор с чужденец от страна извън ЕС може да се сключи, само ако има разрешение за работа.", "date": "2019.07.08", "title": "Трудовата инспекция засилва проверките в морските курорти"}
{"url": "https://www.dnevnik.bg/analizi/2019/07/08/3935214_zashto_koshlukov_predpochete_da_govori_za_pari/", "text": "Изборът на Емил Кошлуков за генерален директор на БНТ потвърди подозрението ми, че това е отдавна замислен сценарий, според който Кошлуков е трябвало да се озове на този пост още с предишния конкурс през 2017 г. Но липсата на необходимия управленчески стаж му е попречила и на \"неговото място\" временно е отишъл Константин Каменаров, а Кошлуков е бил принуден да преседи година-две като програмен директор на Канал 1. И сега вече нищо да не е в състояние да му попречи да стъпи на върха на БНТ. Новият конкурс даде и нови доказателства за валидността на този сценарий. Център на представянето на Кошлуков беше следният противоречив сюжет: от една страна той разобличаваше ръководството на телевизията, че е направило неправомерно високи разходи за програмно съдържание, които са я довели до фалит, но от друга в качеството си на програмен директор отказа да поеме каквато и да е било отговорност за тях. Защото в тази си роля нищо не е можел да направи и не е правил. Тогава защо безропотно я е изпълнявал до последно? И то въпреки откровения конфликт на интереси – едно и също лице да е програмен директор на Канал 1 и водещ на предаване в Канал 1. Отговорът е очевиден – трябвало му е да трупа стаж на ръководен пост. И същевременно е искал да се наложи като лице на БНТ, която се е готвел скоро да оглави. Следващият въпрос, който възниква е: защо тогава за автопромоцията си пред СЕМ въобще е възприел такава рискована стратегия на обвинения към ръководството, на което сам принадлежи? Та да му се налага да се оплита в неубедителни оправдания, както отбелязаха и членове на СЕМ. И тук отговорът не е труден: който пръв каже на висок глас, че финансовото положение на медията е лошо, от само себе си започва да изглежда на страната на добрите. Колкото повече успееш да уплашиш работещите на \"Сан Стефано\", толкова е по-голям шансът да видят в теб спасител. А Кошлуков имаше спешна нужда от консолидация с тях, защото с първото си влизане в БНТ като програмен директор предизвика негативната им реакция и почти го докара до протести. Както обикновено, ролята на \"мека връзка\" между бъдещия директор и подчинените му изиграха профсъюзите, които първи и точно на време изнесоха данни за тревожния финансов дефицит в обществената телевизия, за да може после Кошлуков да ги повтори и потрети. Дали са действали в синхрон или всеки сам за себе си, не е известно, но е известно, че профсъюзните лидери в БНТ подкрепят или нападат ръководството на медията главно с цел да останат незасегнати от реформите, които то провежда или би могло да проведе. Така или иначе Кошлуков наложи темата за тежкото финансово положение на БНТ като водеща в публичните дебати, предхождащи избора му, и така до голяма степен \"изби топката извън игрището\". Не че темата не е важна – напротив, но не конкурсът е мястото, на което тя може да намери решение. Кандидатите се мятаха в широкия диапазон от заложен твърд процент в държавния бюджет за обществената медия до събирането на такси от населението. От увеличаване на рекламното време до пълно премахване на рекламата. От това, че БНТ е недофинансирана, до това, че парите за нея, давани от данъкоплатеца, са предостатъчни, но се харчат лошо. И т.н. Все проблеми, които не са в компетентността и правомощията на \"четвъртата власт\", а на други две – законодателната и изпълнителната. При това са им добре познати, тъй като са обект на дългогодишно обсъждане. Обект са и на заключения от надзорните финансови институции, каквато не е нито СЕМ, нито ръководството на БНТ. Специално Кошлуков също не успя да блесне в предизвиканите от него финансови дебати. Извън дежурните оздравителни мерки заяви намерението си да спре успешни формати на БНТ в момента, защото не може да си ги позволи. Което пък влезе в противоречие с плана му да намали дефицита с увеличаване на приходите от реклама. И в още един капан го вкара драматичното насочване на разговора във финансовата плоскост – концепцията му, която не без основание, беше оценена високо от членовете на СЕМ, се оказа почти същата като тази, с която е кандидатствал преди две години. А както сам твърди, финансовата криза, в която БНТ е изпаднала през последния мандат, прави ситуацията в нея съвсем друга. И съответно и очакванията към вижданията на кандидатите стават други. Защо тогава Кошлуков сам се вкара в разговора за пари? Защото това е атрактивен начин да не се стигне до основния въпрос при избор на генерален директор – доколко има репутацията на политически и корпоративно независима обществена фигура, която може да гарантира независимостта на обществената телевизия. Къде-къде по-лесно му е на Кошлуков да демонстрира загриженост за нейното финансово състояние, отколкото да отговаря на този въпрос, задаван му под различни форми от медии и граждански организации в навечерието на конкурса. Въпреки че отговорите, които Кошлуков не дава, но обществото е в състояние и само да си ги даде, не са окуражаващи, ще завърша и този текст, както текста, който написах при избора му за и.д. генерален директор – с доза оптимизъм. В биографията на Кошлуков има различни моменти и е възможно да надделеят тези, които ще го карат да се чувства неудобно, ако изпълнява ролята на \"момче за поръчки\".", "date": "2019.07.08", "title": "Защо Кошлуков предпочете да говори за пари?"}
{"url": "https://www.dnevnik.bg/analizi/2019/07/08/3935272_izliza_che_problem_ima_samo_kogato_korumpiraniiat_e/", "text": "Така излиза след вчерашния ден, че проблем има не когато има корупция, а когато корумпираният е спипан за корупция. Случи ли се да го спипат - пощада няма да има. Който е запознат с борбата срещу престъпността и корупцията, а по-общо - срещу нарушенията на правилата, знае, че когато е въпрос на личен избор дали да нарушаваш правилата, тогава нарушенията стават много по-сериозни и мащабът им става много по-значителен, защото колкото по-голям е рискът, толкова за по-голямо нещо рискуваш (не е точно, но например, ако мога да спечеля 1000 лева, ще заложа 10 лева; ако обаче мога да спечеля 100 000 лева, ще заложа 1000 лева). Далеч по-краен пример е, че налагането на смъртни наказания като правило (не казвам - винаги) води до ръст на тежките престъпления. С други думи, не ми се иска да се разпростирам нашироко, да заявиш: тежко и горко, ако ви хванат, пощада няма да има, е в общия случай Корупцията може да се намали, ако има система, която да се бори с нея, ако има неотвратимост на наказанието, ако има обществена нетърпимост към корупцията и ако има лидери, които са еталон за морална чистота. Когато, както у нас, система няма, върлува безнаказаност, обществото толерира корупцията (огромна част от българите са против корупцията само защото не могат да я упражняват), лидерите са милионери, а имаме вече и милиардери (по-точно, направили първия милиард) чрез политиката, то А, както казах, ако се стигне дотам (не)корумпираността да е личен избор, то последствията - и това многократно е доказано - са две: постоянно нараства броят на корумпираните (иначе човек изглежда глупак) и нараства мащабът на присвоените чрез корупция средства (като ще е, да е). Пример за това е именно управляващата партия - там и почтени хора стават постепенно корупмирани, и мащабите на корупцията гонят астрономически висоти.", "date": "2019.07.08", "title": "Излиза, че проблем има само когато корумпираният е спипан"}
{"url": "https://www.dnevnik.bg/na_put/2019/07/08/3934567_gigovata_ikonomika_oznachava_za_gruckite_rabotnici/", "text": "През август Гърция ще отбележи първата годишнина, откакто не е зависима от строг финансов надзор от кредиторите си. Спасителните планове на стойност 280 млрд. евро поддържаха страната в продължение на 9 години, след като кризата я удари. Но милиони гърци все още са изправени пред безработица или нископлатени длъжности и влошаващи се условия на труд. Т. нар. гигова икономика означава за тях малко пари, но дълги работни часове. \"Мисля само за настоящето\", казва пред агенция \"Ройтерс\" 42-годишният Никос Вурлиотис, който разнася сандвичи и  сувлаки  в Глифада. \"Когато имаш две деца, си принуден да гледаш настоящето, да гарантираш, че ще свържеш двата края, че ще живееш без дългове.\" Според проучване на MRB от 2016 г. половината от гърците на възраст между 18 и 35 години разчитат на финансовата помощ на роднини. Реформите, предписани от ЕС, накараха Атина да разреши договори с гъвкаво заплащане, забрани колективните преговори за заплати и ограничи правомощията на профсъюзите. Много гърци започнаха да работят на  непълен работен ден  или на временни длъжности – предимно в  туризма и сектора на доставките. 24-годишният Василис от две години разнася храна, плащат му на час и печели около 300 евро месечно на фона на минимална заплата от 650. Разчита на бакшиши и не може да си позволи да живее сам. \"Като започвах тази работа, си мислех, че ще стоя на нея няколко месеца, ще спечеля малко пари и ще продължа напред - не очаквах да остана толкова дълго\", казва той. Вече не си прави планове за бъдещето. 39-годишният инженер Панайотис Митроянис работи в супермаркет и изкарва 780 евро месечно. Счита се за късметлия, но живее от заплата до заплата. \"Добре, че са родителите ми. Нямам други гърла за хранене, така че се оправям\", казва. Консервативната партия \"Нова демокрация\" обеща да инвестира в създаването на добре платени работни места със социални облаги. Според данните на правителството неосигурени работници има в повече от 10% от 37 270 проверени бизнеса миналата година. Освен че заплатите са ниски, се работи извънредно, работниците са притискани да връщат \"под масата\" част от заплатата си. \"Недекларираният труд не само е много, но все повече приема формата на \"полудеклариран труд\", казват от профсъюза SEV.", "date": "2019.07.08", "title": "\"Гиговата икономика\" означава за гръцките работници малко пари, но много труд"}
{"url": "https://www.dnevnik.bg/sviat/2019/07/08/3935320_gruckite_desni_se_vurnaha_na_vlast_s_obeshtaniia_za/", "text": "Дясноцентристката \"Нова демокрация\" ще има мнозинство в 300-членния гръцки парламент, след като спечели близо 40% от гласовете на изборите вчера. Това показват официалните резултати, цитирани от агенция \"Ройтерс\". Това се дължи на полупропорционалната система, която дава на победителя в изборите 50 допълнителни места. Първите обещания на бъдещия премиер Кириакос Мицотакис бяха за повече инвестиции и по-малко данъци, след години на бюджетни ограничения заради спасителните планове от кредитори. \"Обещавам по-малко данъци, много инвестиции за добри и нови работни места и ръст, който ще донесе по-добри заплати и по-високи пенсии в една ефикасна държава\", каза той в телевизионно обръщение. Управляващата досега \"Сириза\" взе около 31.6%. \"Приемаме присъдата на народа с високо вдигната глава\", заяви досегашният премиер Алексис Ципрас. \"За да докараме Гърция, където е тя сега, взехме трудни решения с висока политическа цена.\" Ципрас се качи на власт през 2015 г. в пика на финансовата криза. Макар първоначално да обещаваше, че ще се противи на по-големи бюджетни ограничения, в крайна сметка бе принуден да подпише ново спасително споразумение месеци по-късно. Вчерашните избори бяха първите, след като Гърция излезе от спасителните програми. 51-годишният Мицотакис поведе \"Нова демокрация\" през 2016 г. Макар той самият да е приеман за либерал, в партията му има кандидати и с по-десни възгледи (повече за възхода му към властта   четете тук ). \"Икономиката е основната причина за този резултат\", коментира анализаторът Теодор Колумбис. \"Хората не видяха подобрение за последните четири години и половина. Напротив – заплатите и пенсиите намаляха.\" Въпросът сега е кои ще оглавят ключовите министерства – финансовото, това на енергетиката, развитието и външните работи. По време на кампанията Мицотакис не коментираше кого би избрал. Той ще положи клетва днес по обед, кабинетът му ще бъде обявен по-късно през деня и трябва да встъпи в длъжност утре, уточнява \"Юронюз\". Мицотакис ще наследи икономика, която расте умерено – с 1.3% годишно в първото тримесечие, и държавни финанси, които не спазват поставените от кредиторите изисквания. Гръцката национална банка предвижда, че страната няма да постигне изисквания бюджетен излишък от 3.5% БВП (с изключение на заемите). По традиция през септември Мицотакис ще изнесе реч в Солун, в която би трябвало да обобщи плана си за бюджета през идната година - тя ще бъде първият сериозен тест за управлението му. На трето място във вота е формираното през март миналата година Движение за промяна (KINAL), включващо партии като лявата ПАСОК, някога основен опонент на \"Нова демокрация\", но с по-слаба подкрепа, отколкото според екзитпола - около 8% (очакваха се между 22 и 19 на сто) и комунистите (ККЕ) с над 5.3%, също под очакваното (19-16 на сто). В парламента влиза и националистическата и проруска \"Гръцко решение\". Тя взе значим дял от избирателите на неонацистката \"Златна зора\", която засега изглежда, че няма да успее да премине 3-процентната бариера. Новата партия MeRA25, създадена от бившия финансов министър Янис Варуфакис, също прескача прага.", "date": "2019.07.08", "title": "Гръцките десни се върнаха на власт с обещания за инвестиции и добри работни места"}
{"url": "https://www.dnevnik.bg/sviat/2019/07/08/3935277_trevogata_za_ikonomikata_vurna_gurciia_kum/", "text": "Чужди инвестиции, нови работни места и ниски данъци бяха обещания, насочили гръцките избиратели към консерватора Кириакос Мицотакис. Той върна на върха на гръцката политика партия, пострадала силно в годините на кризата, и отклони Гърция от тенденция, в която тя в голяма степен зададе посоката в Европа - възход чрез популистки обещания. Задачата пред Мицотакис, който ще се закълне още днес като премиер, обаче няма да е лека - \"Нова демокрация\" не е имала такъв мандат от 2007 г., а това слага на плещите му и огромни очаквания. Премиерът Алексис Ципрас започна възхода си като лидер на коалиция с радикално леви идеи с остри атаки срещу международните кредитори на страната. Състоянието на гръцките финанси обаче смекчи реториката му и го принуди да работи с кредиторите. През последната година до изборите много анализатори казваха, че той ще плати цената за това, още повече след историчесткото споразумение със Скопие за името, което сключи неговото правителство. \"Европа опитоми един популист и той плаща цената\", написа  \"Блумбърг\"  миналата седмица. Същевременно от първите избори след началото на кризата, свикани на 6 октомври 2009 г., нито една партия не е печелила два пъти - социалистическата ПАСОК и \"Нова демокрация\" си размениха местата, след като ги раздели едно правителство на националното единство и едно служебно, последва и победата на Ципрас. \"Обществото разбра, че изборът на популисти не е решението\" Разочарованието на гърците от десетилетие на икономически трудности, свило икономиката им с една четвърт и превърнало дълговата криза в тема на всички световни медии, даде на Мицотакис най-силния мандат за управление от началото на кризата. Според в.  \"Гардиън\"  обаче роля е изиграл и фактът, че Мицотакис втвърди позициите си по някои въпроси, за да привлече гласове от неонацистката \"Златна зора\" чрез остра реторика срещу миграцията и оспорване на споразумението със Северна Македония. Последното го изстреля в проучванията миналата година, а и резултатите му на север, където е гръцката географска област Македония (център на протестите срещу Преспанския договор), потвърждават, че стратегията му е проработила. В коментарите му в дните непоследствено преди изборите обаче икономиката имаше централно място. \"Един на всеки трима млади казва, че животът му е по-лош от този на родителите му\",  казва  за турската телевизия ТРТ Тодорис Георгакопулос от изследователския институт \"Дианеосис\". \"Нямам надежда, винаги сме били бананова република и нищо няма да се промени, ако не се променим ние\", казва обаче пенсионер, интервюиран от телевизията. \"Трябва да планираме икономиката на бъдещето\", каза Ципрас по време на кампанията. Според Мицотакис направеното от досегашния премиер обаче не е достатъчно. На въпроса как ще си позволи съкращаване на данъци той обяснява, че не е имало достатъчно голям фокус върху инвестиция в продуктивността и промяна на структура на икономиката - по-голям ръст би помогнал да се изплати по-лесно дългът. \"Обществото разбра, че изборът на популисти не е решението. Махалото се завъртя в другата посока. Ние сме традиционни и консервативни. След четири години трябва да опитаме друго\",  казва  Мицотакис в интервю за сп. \"Вайс\". \"Кризата да остане в миналото\" Задачата пред Мицотакис обаче няма да е лесна. Много от депутатите му сега влизат в политиката и с тях той ще трябва да опита да се превърне в първия премиер от началото на кризата, направил достатъчно, за да бъде преизбран. Атина приключи спасителната програма именно по времето на Ципрас, но се запазиха някои от ангажиментите към кредиторите. За \"Катимерини\" източник от \"Нова демокрация\"  казва , че \"един от най-добрите резултати\" на партията след диктатурата показва, че \"гражданите най-после искат да оставят кризата зад гърба си и да видят как в страната се завръща нормалността\". Кризата засили и настроенията в Гърция срещу Брюксел и международните финансови организации, отпуснали общо над 300 млрд. евро за десетилетие. Консерватизмът на Мицотакис въпреки тежките години на икономии обаче е силно проевропейски. \"ЕС е невероятен експеримент - доброволно да дадеш суверенитет на наднационална организация\", обяснява той в интервюто за \"Вайс\". \"В свят, където имаме ЕС и Китай, ни трябва силен ЕС. Твърде малки сме. Трябва ни ЕС, който да е по-успешен. Дали има нужда от реформи? Има.\"", "date": "2019.07.08", "title": "Тревогата за икономиката върна Гърция към традиционната политика"}
{"url": "https://www.dnevnik.bg/razvlechenie/2019/07/08/3935231_fotogaleriia_komisiia_za_izbiagvane_na_konflikt_s/", "text": "Вижте във фотогалерията традиционната подпорка на \"Дневник\" сред най-духовитите и препоръчвани комикси от изминалата седмица.", "date": "2019.07.08", "title": "Фотогалерия: Комисия за избягване на конфликт с определени интереси, и още комикси"}
{"url": "https://www.dnevnik.bg/sviat/2019/07/08/3935322_trump_iran_obogatiava_uran_po_edna_prichina_niama_da/", "text": "Президентът на САЩ Доналд Тръмп призова Иран \"да внимава\", след като Техеран обяви, че започва да обогатява уран над равнището от 3.67 процента, разрешени му според  ядрената сделка  от 2015 г. \"Иран по-добре да внимава. Ако обогатява по една причина, няма да ви кажа коя, но не е хубава. По-добре да внимават\", заяви Тръмп пред журналисти в Мористаун, щата Ню Джърси.  По думите на американския президент споразумението с Техеран, сключено от предшественика му Барак Обама, е било \"крайно безразсъдно\" и позволявало на Иран в бъдеще да създаде ядрено оръжие. \"Иран никога няма да се сдобие с ядрено оръжие\", увери Тръмп. По-рано вчера американският държавен секретар Майк Помпейо заплаши Иран с нови санкции.  \"Последното развитие на иранската ядрена програма ще доведе до повече изолация и санкции. Държавите трябва да се върнат към старата си политика, която забраняваше обогатяването на уран за иранската ядрена програма. Иранският режим, снабден с ядрени оръжия, би представлявал още по-голяма заплаха за света\", написа Помпейо в \"Туитър\".", "date": "2019.07.08", "title": "Тръмп: Иран обогатява уран по една причина, няма да кажа коя, но не е хубава"}
{"url": "https://www.dnevnik.bg/sviat/2019/07/08/3935324_guaido_shte_vuobnovi_pregovorite_s_kabineta_na_maduro/", "text": "Лидерът на венецуелската опозиция Хуан Гуайдо обяви вчера възобновяване на диалога с правителството на президента Николас Мадуро в Барбадос с посредничеството на Норвегия, но не уточни кога, съобщиха агенциите \"Франс прес\" и \"Ройтерс\". Тази среща с \"представители на узурпаторския режим\" на карибския остров трябва да послужи за \"започване на преговори за прекратяване на диктатурата\", заяви в комюнике Гуайдо, който е признат за временен президент на Венецуела от петдесетина страни. \"Венецуелският народ, нашите съюзници и демокрациите по света признават необходимостта от истински свободен и прозрачен изборен процес, който ще ни позволи да преодолеем кризата и да изградим продуктивно бъдеще\", се посочва в комюникето, цитирано от \"Ройтерс\". Два кръга на преговори между опозицията и властите се състояха през май в норвежката столица Осло, без да доведат до осезаем резултат, припомня АФП./ БТА", "date": "2019.07.08", "title": "Гуайдо ще въобнови преговорите с кабинета на Мадуро"}
{"url": "https://www.dnevnik.bg/sport/2019/07/08/3935328_braziliia_likuva_v_kopa_amerika_na_marakana_sled/", "text": "Бразилия е новият шампион на Южна Америка, след като победи с 3:1 Перу във финала. Решителният двубой на \"Маракана\" предложи вълнуващи моменти и за радост на домакините им донесе първа купа от Копа Америка от 2007 г. В главната роля влезе Габриел Жезус, който изработи единия гол, вкара друг и беше изгонен. Мачът беше втори между двата отбора в турнира, след като играха и в групите. Тогава Бразилия спечели гръмко с 5:0. Този път Перу се постара да покаже различно лице, но не можа да поднесе изненада. Бразилците взеха преднина в 15-ата минута, когато футболистът на \"Манчестър сити\" показа отлични умения на крилото, преодоля двама играчи на съперника и подаде на свободния Евертон, който вкара. Перу, който за последно стана шампион на Южна Америка през 1975 г., изравни минута преди почивката от дузпа, отсъдена за игра с ръка на Тиаго Силва. Паоло Гереро отбеляза попадението, което се оказа единственото, допуснато от Бразилия в шестте мача в надпреварата. \"Селесао\" отговори бързо и си върна преднината след добро взаимодействие между Роберто Фирмино и Артур. Топката стигна до Жезус, който вкара. Перу опита да стигне до равенството и видя своите възможности след изгонването на Жезус за втори жълт картон. \"Искам да се извиня. Можех да го избегна. Трябва да израсна много\", заяви играчът на \"Сити\". В заключителните секунди Ричарлисон вкара от дузпа и зарадва 70-хилядната публика на \"Маракана\".", "date": "2019.07.08", "title": "Бразилия ликува на Копа Америка след вълнуващ финал на \"Маракана\""}
{"url": "https://www.dnevnik.bg/evropa/2019/07/08/3935329_es_prizova_iran_da_se_otkaje_ot_deistviiata/", "text": "Европейският съюз вчера решително призова Иран да се откаже от действията, които биха подкопали важната ядрена сделка от 2015 г., и заяви, че поддържа връзка с другите страни по споразумението и може да създаде обща комисия за разглеждане на проблема, предаде \"Ройтерс\", цитирана от БТА. \"Изключително сме обезпокоени от съобщението на Иран, че е започнал да обогатява уран над ограничението от 3.67 процента\", се казва в изявление на Мая Коциянчич, говорителка на върховния представител на ЕС за външната политика Федерика Могерини. \"Настоятелно призоваваме Иран да спре и да даде заден ход по всички действия, несъответстващи на задълженията (по договора)... В контакт сме с другите участници в споразумението за предприемане на следващи стъпки\", се казва в изявлението. Иран обяви вчера, че  започва да обогатява уран  до равнище над 3.67-те процента, разрешени му според ядрената сделка от 2015 г. Той освен това ще продължи да се отказва от още свои задължения по споразумението на всеки 60 дни. \"Запазваме си правото да продължим да (предприемаме законни мерки в съответствие с ядрената сделка), за да защитаваме нашите интереси пред лицето на американския икономически тероризъм. Всички тези мерки са обратими само ако европейската тройка - Франция, Германия и Великобритания, изпълни своите задължения\", написа иранският външен министър в \"Туитър\".", "date": "2019.07.08", "title": "ЕС призова Иран да се откаже от действията, подкопаващи ядрената сделка"}
{"url": "https://www.dnevnik.bg/evropa/2019/07/08/3935331_sud_prinudi_kmetstvoto_na_madrid_da_vurne/", "text": "Мадридското кметство ще трябва отново да прилага от днес ограниченията за движението в центъра на испанската столица, които новият кмет от десницата  обеща да отмени . Това ще стане по силата на съдебно решение, предаде \"Франс прес\", цитирана от БТА. Системата \"Централен Мадрид\", която  бе въведена в края на миналата година  от тогавашния кмет на левицата Мануела Кармена (2015-2019), ограничава движението в историческия център само за коли на живеещите в района и за коли, които не замърсяват въздуха, на приходящи. Едно от основните обещания в предизборната кампания на консерватора Хосе Луис Мартинес-Алмейда, избран миналия месец за кмет на испанската столица, бе тези правила да бъдат отменени. След като спечели вота с подкрепата на либералната партия \"Сиудаданос\" (\"Гражданите\")  и на крайнодясната \"Вокс\" , той вече не бе толкова категоричен по въпроса, но в края на юни реши от 1 юли да отмени глобите за шофьорите, които влизат с колите си в центъра на града, и да преразгледа системата, припомня АФП. Премахването на правилата,  предизвикало улични протести , в които участваха хиляди хора в края на юни, бе оспорено в съда от сдружение на природозащитници и бе блокирано в петък от мадридски съд, чието решение задължава кметството да продължи да санкционира нарушителите. Съдията заяви, че \"здравето на Мадрид\" е по-важно от \"правото да се пътува с кола\", предаде Би Би Си.", "date": "2019.07.08", "title": "Съд принуди кметството на Мадрид да върне нискоемисионната зона"}
{"url": "https://www.dnevnik.bg/evropa/2019/07/08/3935333_rim_sreshta_trudnosti_da_izpulni_sedemdneven_ultimatum/", "text": "Боклукът се трупа отново по улиците на Рим, но въпреки официалното разпореждане до една седмица той да бъде почистен на хоризонта не се вижда бързо решение, предаде ДПА. \"Разпореждането ми изглежда неизпълнимо и това доста ме безпокои\", каза кметът на Рим Вирджиния Раджи в публикувано в събота интервю за \"Фато куотидиано\". Италианската столица страда от ендемичен недостиг на места за преработка на отпадъците, а  през последните месеци положението се влоши  още повече, след като през декември едно от наличните съоръжения беше разрушено при пожар. В петък област Лацио, в която влиза и Рим, разпореди общинската служба за чистота АМА до седем дни да изчисти всичкия несъбран боклук. В разпореждането се допълва, че по улиците в районите на болниците и пазарите за храна това трябва да стане дори още по-бързо - в рамките на 48 часа. В него се съдържа и призив заводите за преработване на отпадъците в останалите части на област Лацио, които се намират извън Рим, да помогнат, като поемат повече смет от столицата. Разпореждането обаче не предвижда наказания за неизпълнение, а един от обектите за сметосъбиране заяви, че няма да го спази. Кризата с боклука се усложнява и от политиката. Раджи е от Движение \"Пет звезди\", което е част от популисткото коалиционно правителство в Италия, докато областният управител на Лацио, Никола Дзингарети, е и лидер на националната опозиция, отбелязва ДПА. \"Когато разговарям с Дзингарети, никога не знам дали разговарям с областния управител на Лацио или с националния секретар (на Демократическата партия)\", заяви Раджи. В четвъртък центърът на Рим изглеждаше по-чист във връзка с официалното  посещение на руския президент Владимир Путин . Но \"вълшебството траеше само един ден\", отбеляза местният вестник \"Месаджеро\". /БТА", "date": "2019.07.08", "title": "Рим среща трудности да изпълни седемдневен ултиматум за кризата с боклука"}
{"url": "https://www.dnevnik.bg/evropa/2019/07/08/3935336_makron_obeshta_novi_merki_za_zashtita_na_jenite_ot/", "text": "Френският президент Еманюел Макро обеща нови мерки за защита на жените от посегателства на техните съпрузи и приятели на фона на нарастващото безпокойство от случаите на убийства на жени, предаде \"Асошиейтед прес\". В пост във \"Фейсбук\" Макрон изброи имената на повече от 50 жени, жертви на домашно насилие, допълвайки, \"страната не успя да ви защити\". \"Насилието, което отне вашия живот, ни отвращава, предизвиква гняв у нас\", допълва Макрон и обещава нови мерки и по-добро приложение на вече съществуващите в защита на жените. В събота във френската столица се проведе демонстрация срещу насилието над жени. Редица организации станаха инициатори на протеста, след като миналата седмица бяха обявени неофициални данни, според които от началото на годината над 70 жени са били убити от техния сегашен или бивш партньор. Актрисата Мюриел Робен обвини Макрон в бездействие, заявявайки, че партньорите, проявяващи насилие, твърде дълго съсипват живота на жени и деца. \"Така че, питам Еманюел Макрон: Колко струва животът на една жена? Нищо не се прави. Срамно е\", каза тя пред телевизионния канал \"Франсенфо\". Групи за защита на права на жените във Франция разкритикуваха отношението на френската полиция към жертвите на това насилие. Те настояха за специален служител за случаите на насилие срещу жени във всеки полицейски участък. Броят на смъртните случаи е оценен от активисти, използващи социални медии. Последните официални оценки са от 2017 г. и сочат 130 такива трагични случая за годината. /БТА", "date": "2019.07.08", "title": "Макрон обеща нови мерки за защита на жените от насилници"}
{"url": "https://www.dnevnik.bg/na_put/2019/07/08/3935186_koito_go_e_strah_ot_mechki_da_ne_se_spuska_s_vuzdushen/", "text": "Националният парк Плитвички езера в Хърватия е известен по света главно с това, че е в листата на ЮНЕСКО за световното природно наследство. Туристите го посещават най-често на път за Адриатическото крайбрежие и се задържат само за няколко часа за разходка около прочутите едноименни езера и водопади. Местни любители на адреналина са създали атракция, която да привлече хора с интерес към екстремните преживявания, разказва в репортаж \"Ройтерс\". Те са построили въздушен тролей, за който твърдят, че е най-дългият в Европа. Съоръжението, наречено Pazi Medo или \"Пази се от мечката\", отваря за трета година поред, привличайки за сезон по 5000 желаещи да прелетят над горите, хълмовете и живописните долини на природния парк. Дължината на тролея е 1700 метра. В Европа има и по-бързи, но не и толкова дълги, коментира пред \"Ройтерс\" Лана Иванишевич, която се грижи за продажбите в обекта в Рудополе. на 35 км от Плитвичките езера. По думите й постигнатата на съоръжението максимална скорост е 120 км/ч. Цената на преживяването е 280 куни (38 евро), а интересът е на туристи не само от Европа, но и от Азия и Северна Америка. Други подобни линии в Европа има, например в северен Уелс, където дълга 1 миля въжена линия (1600 м) спуска пътуващия със 160 км/ч В Доломитите пък има съоръжение с дължина 3.2 км, но е съставено от отделни секции.  \"Ние смятаме своя проект за двигател на туризма в регион Лика. Планът е да изградим най-дългата линия в света с дължина 3000 метра и да я съчетаем с други дейности като колоездене и каяк\", каза Иванишевич. При около 12 хил. души, спуснали се с въздушния тролей, е имало само един малък инцидент, в който двама души са били \"леко наранени поради комуникационна грешка между операторите\", като грижата за безопасността на спускащите се е приоритет за организаторите, казва Иванишевич.", "date": "2019.07.08", "title": "Който го е страх от мечки, да се спуска с въздушен тролей"}
{"url": "https://www.dnevnik.bg/bulgaria/2019/07/08/3935339_purvite_signali_do_etichnata_komisiia_na_gerb_sa_ot/", "text": "В създадената по време на конгреса на ГЕРБ този уикенд етична комисия вече са постъпили първите сигнали. Това заяви председателят на Народното събрание Цвета Караянчева пред \"Нова телевизия\". Тя беше избрана и за член на Изпълнителната комисия на партията по време на форума. По думите ѝ сигналите са от Сандански и Банско. И в двата града управляват кметове на ГЕРБ. В Сандански това е Кирил Котев, а в Банско - Георги Икономов. Името на Котев беше замесено в скандала с бившия зам.-министър на икономиката Александър Манолев, който подаде оставка след разкрития за участието му в изграждането на къща за гости с европейски пари. Повече по темата четете  тук  и  тук. Етичната комисия на ГЕРБ  има за цел да следи поведението на всеки член на партията и особено на тези на ръководни позиции. Според Караянчева новият орган ще разглежда всеки сигнал, който постъпи. Трябвало обаче да се внимава, тъй като \"понякога сигналите не са верни и може на личностна основа някой да наклевети някого\". От своя страна председателят на парламентарната група на ГЕРБ Даниела Дариткова уточни пред Би Ти Ви, че очаква стилът на поведение за отстраняване на провинили се членове на партията да продължи. \"Комисията по етика ще има превантивен характер за всички членове на ГЕРБ, за да не се допускат нарушения. По този начин Бойко Борисов прави превенция на превръщането на ГЕРБ в лъскава партия на номенклатурата\", каза още Дариткова.", "date": "2019.07.08", "title": "Първите сигнали до етичната комисия на ГЕРБ са от Сандански и Банско"}
{"url": "https://www.dnevnik.bg/evropa/2019/07/08/3935342_vuv_franciia_shte_se_obsujda_zakonoproekt_sreshtu/", "text": "Франция ще обяви в следващите дни нови мерки за борба с разхищението. Това заяви вчера в интервю представител на френското министерство на околната среда, цитиран от ДПА. \"Време е да престанем да бъдем общество, което изхвърля, и да станем общество, което използва ефективно ресурсите и щади околната среда\", каза пред \"Журнал дю диманш\" държавният секретар в министерството Брюне Поарсон. В сряда тя ще представи на заседание на правителството своя законопроект срещу разхищението. \"Трябва да бъде намалено потреблението, да се избягва ненужното пакетиране, трябва да бъдат насърчавани повторната употреба и рециклирането\", допълни Поарсон, която е от партията на президента Еманюел Макрон \"Република, напред!\". Законът ще бъде \"истинска повратна точка в екологично отношение\", заяви тя. Ще бъдат увеличени правомощията на кметовете, за да могат да се борят с незаконните сметища, ще бъде въведено и видеонаблюдение. Трябва да има и положителни стимули за производителите на екопродукти, заяви Поарсон. На европейските избори Зелените във Франция изненадващо станаха трета политическа сила. През 2020 г. във Франция предстоят избори за местна власт. Малко след европейските избори френският премиер Едуар Филип  обяви приемането на закон , забраняващ да се унищожават подлежащи на рециклиране стоки, като например дрехи. Представяйки програмата на кабинета си, той се обяви за борба със замърсяването на околната среда и съобщи, че догодина правителството му ще въведе забрана върху пластмасовите артикули за еднократна употреба. /БТА", "date": "2019.07.08", "title": "Във Франция ще се обсъжда законопроект срещу разхищението"}
{"url": "https://www.dnevnik.bg/razvlechenie/2019/07/08/3932329_pravila_i_usloviia_za_uchastie_v_igrata_car_luv/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 2. Период: 08.07.2019 г., 10:00 часа – 22.07.2019 г., 23:59 часа 3. Награди:  - 5 двойни билетa за филма  ; - 1 комплект детска тениска и шапка от филма  ; - 1 комплект тениска и метална бутилка от филма  ; - 1 брой куфар от филма  . 4. Правила за участие в играта: а) Играта е отворена за участие на всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  https://www.dnevnik.bg/tzarlav  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/tzarlav 5. Механизъм на играта: а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  . в 23:59 часа нивото се затваря за гласуване. В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за всички награди се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в двата етапа на Играта, участват в томболата за разпределение на петте двойни билета за филма \" 6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място, печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). 7. Информация за обявените в Играта награди:  а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта, посветена на  са само и единствено   детска тениска и шапка, 1 комплект от тениска и метална бутилка и 1 брой куфар от филма, на който е посветена Играта и 5 двойни билета за филма, на който е посветена Играта. Билетите могат да бъдат ползвани в кино по избор на победителя от веригите Синема сити ( www.cinemacity.bg ) и Кино Арена ( www.kinoarena.com ).След като победителят посочи конкретно кино от веригата, Организаторите уведомяват съответното кино за имената на победителя и той може да ползва своята награда. г) Кинобилетите за филма  важат за периода   в ден и час, избран от победителя, според програмата на посоченото от него кино. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност ако в посоченото от победителя кино, в избрания от него ден и час, в които иска да си ползва наградата, филмът  не се излъчва. 9. Спорове: Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000 ул. \"Иван Вазов\" 20 \"Дневник\" за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. 11. Други условия: а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/tzarlav  на 08.07.2019 г. а) Настоящите Официални правила се подчиняват и тълкуват в съответствие със законодателството на Република България.", "date": "2019.07.08", "title": "Правила и условия за участие в играта \"Цар Лъв\""}
{"url": "https://www.dnevnik.bg/razvlechenie/2019/07/08/3932337_igrai_i_specheli_luvski_nagradi_s_igrata_car_luv/", "text": "Едно от най-големите и очаквани събития в киното през това лято е появата по кината на игралния римейк на суперхита на \"Дисни\" - \"Цар Лъв\". Премиерата му в България е на 19 юли и по този повод днес, 8 юли до неделя, 21 юли може да се включите в  играта , посветена на филма и организирана от \"Дневник\" и \"Форум Филм България\". Участие и верен отговор на един от въпросите в двете нива дава право за участие в жребий за една от осем специални \"лъвски\" награди: - 5 двойни кинобилета за филма \"Цар Лъв\"; - 1 комплект от детска тениска и шапка от филма \"Цар Лъв\"; - 1 комплект тениска и метална бутилка от филма \"Цар Лъв\"; - 1 брой куфар куфар от филма \"Цар Лъв\". Как изглеждат те може да видите на страницата на  играта . Ако сте регистриран потребител на  id.capital.bg , може веднага да се включите в  играта , ако не сте - трябва пърно да се регистрирате, но това става бързо. Ако отговорите правилно на първи въпрос - името ви влиза в жребия за 8 специални награди. Ако отговорите правилно и на втори въпрос - ще влезете два пъти в списъка за жребия за тези награди. Първо ниво  \"Симба\"  вече е активно и в него може да се регистрирате за участие до полунощ в неделя, 14 юли. Веднага след това автоматично започва второ ниво \"Царят\", което ще е активно до следващата неделя, 21 юли. Жребият за наградите ще бъде изтеглен на 22 юли и победителите ще бъдат обявени в сайта. \"Дневник\" ви желае успех и междувременно ще следи всички интересни новини около продукцията, режисирана от Джон Фавро, който направи успешния римейк на \"Книга за джунглата\". На английски език ролята на Симба се озвучава от Доналд Глоувър, Бионсе е лъвицата Нала, а Чуетел Еджиофор се превъплъщава в злодея Скар. Първия трейлър може да видите  тук . ", "date": "2019.07.08", "title": "Играй и спечели лъвски награди с играта \"Цар Лъв\""}
{"url": "https://www.dnevnik.bg/politika/2019/07/08/3935355_ako_bsp_zagubi_izborite_shte_e_na_ruba_na_oceliavaneto/", "text": "Ако БСП загуби предстоящите местни избори, партията ще е на ръба на оцеляването. Тази прогноза направи вече бившият зам.-председател на парламентарната група на левицата Антон Кутев пред Би Ти Ви. По думите му партията \"няма право да пропилява нито един следващ шанс да спечели избори\". Миналата седмица  парламентарната група на БСП освободи от ръководния пост Антон Кутев.  Самият той предположи, че ще бъде отстранен и от комисията по взаимодействието с неправителствените организации и жалбите на гражданите, на която е председател. \"Причината очевидно са противоречията ми с Корнелия Нинова как трябва да се води политика. Не очаквам други отстранени да има. Аз и Валери Жаблянов сме по-показна акция, за да се покаже, че няма никой, който да не може да бъде засегнат. Корнелия има право на това. Разчистване на сметки няма. Това е просто предупреждение към всеки, който не е съгласен с лидера\", каза Кутев. Жаблянов беше отстранен като член на Изпълнителното бюро на БСП в края на миналия месец, като това стана по настояване на Нинова. Сред мотивите за отстраняването му са нарушен екипен принцип, липса на активност в идейните дискусии, както и неучастието му в Парламентарната асамблея на Съвета на Европа. Според Кутев в последните години партията затъва все повече в популизъм, който можел да помогне само на по-малки политически сили, но не и на голяма и системна партия.", "date": "2019.07.08", "title": "Ако БСП загуби изборите, ще е на ръба на оцеляването, смята Антон Кутев"}
{"url": "https://www.dnevnik.bg/bulgaria/2019/07/08/3935379_uvelichavat_se_parite_za_bulgarskite_uchilishta_v/", "text": "Повече пари са предвидени за българските училища в чужбина - това става известно ясно от проектозаповед на министарството на образованието, съобщава вестник \"Сега\" От 30 лв. на 50 лв. се увеличава нормативът за провеждане на обучение на ученици в чужбина, които ще са кандидат-студенти в български университети. Така, ако досега едно училище е получавало 300 лв. за 10 свои кандидат-студенти, занапред за тях то ще получава 500 лв. Повишават се и парите, които училищата ще получават за организирано обучение в друго населено място освен на основния си адрес. Например училище в Северна Македония, което получава 8400 лв. базова издръжка, при обучение в друг град ще получи допълнително 4200 лв. на година. Целта на мярката е организациите да бъдат стимулирани да увеличават броя на обучаваните от тях, без да се разкриват нови училища. Нормативът за ученик за присъствена форма на обучение и/или на електронно обучение си остава 180 лв., а добавката за ученик в допълнителна училищна дейност за съхраняване на националното самосъзнание, култура и традиции - 30 лв. Добавят се обаче 3 нови коефициента за допълнителни субсидии, които също целят да разширят обхвата на обучаваните ученици. Вече пари над базовата стойност ще се дават за учениците в гимназиален етап. За първи път се плаща за организации - домакини на онлайн изпити по български език, организирани от Департамента за езиково обучение към Софийския университет \"Св. Климент Охридски\", както и за допълнителни училищни дейности за съхраняване на националното самосъзнание и традиции.", "date": "2019.07.08", "title": "Увеличават се парите за българските училища в чужбина"}
{"url": "https://www.dnevnik.bg/sviat/2019/07/08/3935373_petuci_za_budeshte_zapochvat_petdnevna_stachka_v_kyoln/", "text": "Младежкото екологично движение \"Петъци за бъдещето\" планира за тази седмица непрекъсната демонстрация в Кьолн в продължение на пет денонощия, предаде ДПА. Започвайки тази сутрин в 9:00 ч. местно време, участниците в проявата на Стария пазарен площад в центъра на историческата част на Кьолн ще призоват за повече действия на правителствата в борбата срещу промените в климата. Между 30 и 50 човека ще пребивават постоянно на  мястото на протеста , като ще се редуват. В петък тази седмица ще има заключителен митинг преди лятната ваканция на учениците.  Движението \"Петъци за бъдещето\", вдъхновено от младата шведска екоактивистка Грета Тунберг, е наречено така, защото от месеци насам студенти и ученици по света не ходят в петък на училище и организират демонстрации с искания да се вземат мерки за намаляване на последиците от климатичните промени. /БТА", "date": "2019.07.08", "title": "\"Петъци за бъдеще\" започват петдневна стачка в Кьолн днес"}
{"url": "https://www.dnevnik.bg/sport/2019/07/08/3935383_mesi_e_zaplashen_da_ne_igrae_dve_godini_za_arjentina/", "text": "Лионел Меси може да не играе две години за Аржентина заради поведението си в мача за  третото място на Копа Америка  и след него. Петкратният носител на \"Златната топка\" беше изгонен в мача с Чили, завършил с успех 2:1 за \"гаучосите\". Заради изгонването си Меси ще бъде наказан за четири мача, но предстои разглеждане на поведението му след заседание на Южноамериканската конферация (КОНМЕБОЛ). Най-тежката обсъждана санкция е две години заради \"непрофесионално поведение\" от аржентинеца. В такъв случай той може да пропусне всички мачове от Копа Америка през 2020 г., когато турнирът ще се проведе в Аржентина. Повод за разследването срещу Меси и заседанието на КОНМЕБОЛ, което предстои, станаха думите му пред журналисти. \"Няма да бъдем страна в тази покварена схема, която действаше срещу нас по време на Копа Америка. Може би ме изгониха заради думите ми отпреди това, когато критикувах съдиите в мача с Бразилия\", каза аржентинецът след двубоя за третото място. От бразилския лагер отговориха на Меси след  финалния мач с Перу . Селекционерът Тите беше помолен да коментира думите на Меси след триумфа в турнира. \"Този, когото смятах за изключителен, трябваше да прояви повече уважение. Един спортист е длъжен да умее да губи. Бъдете внимателни с това, което говорите. Меси постави под съмнение величието си\", каза Тите.", "date": "2019.07.08", "title": "Меси е заплашен да не играе две години за Аржентина"}
{"url": "https://www.dnevnik.bg/bulgaria/2019/07/08/3935380_parite_na_hora_s_tejki_uvrejdaniia_se_okazaha_oriazani/", "text": "Едва 12 932 от 162 800 души с над 90% увреждане са получили право на максималната помощ по новия Закон за хората с увреждания - 198.36 лв., пише вестник  \"Сега\"  в днешния си брой. Други 123 550 са поставени в по-лека категория и получават 87 лв. помощ. Обяснението е в последиците от новия Закон за хората с увреждания, в който е въведен принципът за обединение на досегашните целеви добавки за хората с 50 и повече процента увреждане. Размерът на подкрепата е между 24.36 и 198.36 лв., но зависи не само от степента на увреждането и нуждата от чужда помощ, както беше досега, а и от вида на получаваната пенсия. Така лице с над 90% увреждане, право на чужда помощ и социална пенсия за инвалидност получава 198.36 лв. Ако обаче същото лице получава наследствена или обикновена пенсия - за осигурителен стаж и възраст, взима само 87 лв. А ако има една година стаж и получава пенсия за инвалидност поради общо заболяване, му се полагат 104.40 лв. В тази група са попаднали и военноинвалидите - хората, които получават пенсия, тъй като са пострадали по време на наборна военна служба, служба в запаса или в резерва, както и при оказване съдействие на въоръжените сили, разяснява публикацията на \"Сега\". По данни на техните съюзи 181 души с пенсия за военна инвалидност, над 90% увреждане и право на чужда помощ са разпределени в по-ниска категория и получават 87 лв. вместо 198 лв. Ето и новите правила: - хора със степен на увреждане от 50 до 70.99% - 7% от линията на бедност, или 24.36 лв. за 2019 г.; - хора със степен на увреждане от 71 до 90% - 15% от линията на бедност, или 52.20 лв. за 2019 г.; - хора със степен на увреждане над 90% - 25% от линията на бедност, или 87 лв. за 2019 г.; - хора с над 90% степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест - 30% от линията на бедност, или 104.40 лв. за 2019 г.; - хора с над 90% степен на увреждане с определена чужда помощ, които получават социална пенсия за инвалидност - 57% от линията на бедност, което прави 198.36 лв. за 2019 г.", "date": "2019.07.08", "title": "Парите на хора с тежки увреждания се оказаха орязани на формално основание"}
{"url": "https://www.dnevnik.bg/bulgaria/2019/07/08/3935390_sudut_zadulji_stolichna_obshtina_da_mie_ulicite_i_da/", "text": "Софийският градски съд (СГС) задължи Столична община да мие основните улици в София два пъти месечно от май до септември, а в останалата част от годината – веднъж месечно. Съдът задължава и общината в срок до две седмици да представи план за изграждане на велоалеи, включително и такива между крайните квартали на града до централната градска част. Общината е задължена да информира на специално изградените табла, на спирките на градския транспорт и на сайта си какви са нивата на фини прахови частици и какви са нивата на замърсяването на въздуха. Всичко това е част от привременните мерки, които съдът наложи, докато приключи делото за мръсния въздух, което бе заведено от граждани и неправителствената  организация \"Група за чист въздух\". Решението на съда не е окончателно и може да бъде обжалвано от общината. Мерките съдът наложи, докато се чакат назначените на предишното съдебно заседание експертизи по делото за замърсения въздух в София. През май  съдът назначи екологична експертиза , която да установи какъв въздух са дишали хората в София между 2015 и 2017 г. Още тогава бе решено, че тримата експерти еколози и метеоролози ще бъдат назначени от Министерството на околната среда и водите. Проблемът обаче е, че няма достатъчно квалифицирани експерти към съда и въпросите са насочени към Българската академия на науките. Експертите трябва да дадат отговор на въпросте дали общината е вземала достатъчно адекватни мерки срещу замърсяването на въздуха. Делото беше заведено преди 3 години, а следващото заседание е насрочено за 11 ноември. Адвокатите Димо Господинов и Иван Велов искат да се направи преценка на това дали действията на Столична община са били адекватни, ефективни, дали е управлявала достатъчно добре дейностите по качеството на въздуха в общината. \"Търсим отговори на въпроси как Столична община е управлявала дейностите, свързани с качеството на въздуха, за които ние твърдим, че има страшно много пропуски, а действията са били хаотични, неефективни, нецелесъобразни и нецеленасочени. Смятаме, че голяма част от вината за замърсяване на въздуха в София е на Столична община\", обясни след предишното заседание адвокат Господинов. Близо 1 млн. лв. ще струва контролът на въглища и брикети Междувременно в доклад на икономическия министър Емил Караниколов до кабинета се съобщава, че Държавната агенция за метрологичен и технически надзор ще има нужда от около 536 хил. лв. допълнително в бюджета за 2019 г. заради възложеното ѝ задължение да контролира качеството на въглищата и брикетите, предлагани на пазара. Докладът е изпратен до правителството, което трябва да приеме промяна в бюджета и устройствения правилник на агенцията. В документа е записано, че тези пари са необходими само за втората половина на 2019 г., тъй като досега не са били предвидени в бюджета ѝ. Сметките показват, че тази дейност ще струва по около 1 млн. лв. на година. Контролът се извършва заради промените в Закона за чистотата на атмосферния въздух, които задължават агенцията да следи на пазара да не се предлагат въглища и брикети с наднормено съдържание на пепел и сяра, тъй като при тяхното изгаряне в атмосферата се изхвърлят фини прахови частици и серни окиси. Предвидено е 20 инспектори да проверяват местата за продажба, а 17 от тях ще бъдат новоназначени. За техните заплати до края на 2019 г. са необходими 136 067 лв. От разбивката на останалите суми се разбира, че ще се правят по 140 проверки месечно, като при тях ще изготвят по 18 анализа в акредитирани лаборатории. Тези анализи ще струват около 41 хил. лв. до края на годината. От разчетите в доклада се вижда и че за съхраняването на пробите ще са необходими складови помещения, което ще струва още 12 хил. лв. За новите дейности по контрол на въглищата и брикетите ще са необходими нови помещения, а ремонтът, който трябва да бъде направен, ще струва около 62 хил. лв. Пресметнато е, че за новите инспектори ще са необходими 7 автомобила, които предстои да се купят. Сумата, която трябва да бъде отделена за автомобилите, е 158 130 лв. Другите нови разходи, които се налагат, са за застраховки, поддръжка на колите, оборудване на работни места за инспекторите, повишени режийни разходи и т.н. Според промените в закона инспекторите на агенцията имат право да съставят констативни протоколи и да пишат актове, които може да стигнат до 50 хил. лв., ако горивата не отговарят на стандартите или съответният търговец не е регистриран. Този регистър тепърва ще се изготвя.", "date": "2019.07.08", "title": "Съдът задължи Столичната община да мие улиците и да обявява замърсяване на въздуха"}
{"url": "https://www.dnevnik.bg/sviat/2019/07/08/3935397_vashington_post_mohamed_bin_salman_e_noviiat_saddam/", "text": "Имаше едно време един брутален и безскрупулен диктатор на богата на петрол арабска страна, който въпреки добре документираните си безчинства беше ухажван и подкрепян от Съединените щати и други западни правителства\" - пише в статия под заглавие \"Нашият нов  Саддам Хюсеин \" във в. \"Вашингтон пост\" коментаторът Джаксън Дийл. \"Престъпленията на този диктатор бяха ужасни, но той модернизираше страната си и се противопоставяше на джихадизма и на Иран. Лидерът разбра посланието. Заключението му бе, че докато доставя петрол и се противопоставя на Иран, ще има свободата да избива опонентите си и да тормози съседните държави. Името му, разбира се, беше Саддам Хюсеин. Фактът, че Съединените щати и техните съюзници заложиха на него, директно доведе до иракската  инвазия в Кувейт  през 1990 г., а впоследствие и до безкрайните войни в Близкия изток, от които почти единодушно се оплакват западноевропейските чиновници в сферата на външната политика\", продължава авторът. 30 години по-късно обаче чиновниците и политиците, пред които те се отчитат, правят същата грешка, подчертава той. На думи изразяват възмущението си от престъпленията на саудитския престолонаследник  Мохамед бин Салман , сред които убийството на журналиста  Джамал Хашокжи  и подлагането на изтезания и хвърлянето в затвора на жени, борещи се за повече права, и осъждат конфликта в Йемен като пълна с военни престъпления катастрофа. Въпреки това на срещата на Г-20 в японския град Осака преди седмица те с радост ухажваха саудитския принц. Освен президента на САЩ Доналд Тръмп по същия начин с него се държаха премиерите и президентите на големите европейски държави, а също така лидерите на Индия, Южна Корея и Япония. Ако ги попиташ защо, ще дадат един доста познат отговор: Принцът престолонаследник е най-добрият шанс за  модернизацията на Саудитска Арабия . Той се бори с ислямските екстремисти, той е наш съюзник и съюзник на Израел срещу Иран. Алтернативните варианти са по-лоши. Подобно на Саддам Хюсеин Мохамед бин Салман стигна до заключението, че се ползва с имунитет. Жените, които той нареди да бъдат изтезавани, все още са в затвора, а самолетите му все още бомбардират Йемен. След като западните правителства не го спират сега, ще им се наложи да го направят по-късно, когато цената вероятно ще бъде по-висока, предупреждава коментарът на сайта на американския вестник. /БТА", "date": "2019.07.08", "title": "\"Вашингтон пост\": Мохамед бин Салман е новият Саддам Хюсеин"}
{"url": "https://www.dnevnik.bg/bulgaria/2019/07/08/3935399_sobstvenikut_na_zatunaliia_na_plaja_djip_ne_vidial/", "text": "Собственикът на  затъналия джип на плажа \"Перла\"  край Приморско твърди, че на плажа не е имало забранителни табели. На концесионера може да бъде наложена глоба заради това, че е допуснал автомобил до водата. Ако бъдат установени и други нарушения, ще му бъде отнета и концесията. Пред Би Ти Ви Христо Щърбанов, който е управлявал джипа, каза, че е лицензиран състезател по водомоторни спортове. В края на седмицата ще има международно състезание на плажа \"Перла\". Мъжът твърди, че забранителните табели и ограничения за автомобили на плажната ивица са поставени през последните часове. По думите му такива табели не е имало досега. Концесионерът на плажа Лъчезар Захариев заяви, че забрани и бариери винаги е имало, тъй като моторни превозни средства нямат право да бъдат на територията на плажа. Той допълни, че коридорите имат наематели, които сключват договор за ползване с концесионера и имат разрешение от водната администрация. Според Захариев за пускане на джетове във водата колесарът трябва да стигне до плажната ивица, след което да се избута до водата. Експертът от Министерството на туризма Николай Вълчев уточни, че в началото на лятото е направена проверка на плажната ивица и подобни табели е имало, но не може да бъде категоричен кога и дали е имало период, в който те не са били поставени. Глобата на концесионера може да бъде в размер на 6 хил. лв.", "date": "2019.07.08", "title": "Собственикът на затъналия на плажа джип не видял забранителни табели (видео)"}
{"url": "https://www.dnevnik.bg/sport/2019/07/08/3935396_borisov_subra_domuschiev_vasil_bojkov_i_grisha_ganchev/", "text": "Министър-председателят Бойко Борисов събра на среща собствениците на водещите футболни клубове \"Лудогорец\", \"Левски\" и \"ЦСКА-София\" - съответно Георги Домусчиев, Васил Божков и Гриша Ганчев, преди началото на сезона в Първа лига. Те са в сградата на Министерския съвет при премиера, научи \"Дневник\". На срещата е и президентът на Българския футболен съюз (БФС) Борислав Михайлов. Според различни информации са поканени още главният прокурор Сотир Цацаров, както и министърът на вътрешните работи Младен Маринов. Футболното първенство  започва през уикенда . \"Договорихме се, дано да е за последен път и да има феърплей. Разбрахме се да не се купуват мачове, да не се купуват съдии, да не се пробиват отбори. Да има пълен феърплей и да победи най-добрият\", каза Гриша Ганчев пред Би Ти Ви на излизане от Министерския съвет. През миналия сезон отново беше актуална темата за влиянието върху футболните съдии. Последният кръг, в който се решаваше титлата, беше белязан от  скандала с отстраняването на основни играчи на \"Черно море\", които не успяха да играят срещу \"Лудогорец\" . В края на миналата седмица ръководството на \"ЦСКА-София\" изпрати писмо до БФС с ултиматум за преразаглеждане на договора за телевизионните права. Червените са обявили, че ще сезират и УЕФА заради четворен конфликт на интереси, свързан със собственика на \"Лудогорец\" Кирил Домусчиев. В писмото \"ЦСКА-София\" изтъква, че Домусчиев управлява \"Лудогорец\" като участник в Първа лига и купата на страната и е още член на изпълнителния комитет на БФС, собственик на  фирмата \"Футбол про медиа\", която купи телевизионните права от БФС , и  собственик на \"Нова броудкастинг\" , която купи правата за излъчване от \"Футбол про медиа\" с договор до 2021 г. \"Четворният конфликт на интереси води до създаване на монополна позиция на едно лице в сферата на българското футболно първенство. С цел защитаване на интересите си ЦСКА ще предприеме действия по сезиране на компетентни за тази за тази цел Европейски органи и УЕФА\", пише в писмото.", "date": "2019.07.08", "title": "Борисов събра Домусчиев, Васил Божков и Гриша Ганчев на среща"}
{"url": "https://www.dnevnik.bg/bulgaria/2019/07/08/3935401_kratki_novini_stopani_na_pitbuli_za_boeve_poluchiha/", "text": ". Стопани на питбули за боеве получиха условни присъди и глоби Окръжният съд в Пловдив потвърди присъда от Районния съд, с която за виновни са признати 51-годишният И.И. и 26-годишният К.И. за отглеждане и трениране на питбули за боеве, съобщи Нова телевизия. Престъплението е извършено от началото на 2012 г. до 29 октомври 2016 г. По-възрастният мъж е осъден на 2 г. затвор условно и 4000 лв. глоба. Присъдата на другия е 1 г. затвор условно и глоба 2000 лв. Кучетата са били оставени за отглеждане в общинския \"Зооветеринарен комплекс\" в Пловдив, а сега ще бъдат предадени на Българската агенция по безопасност на храните. Три мечки ще бъдат отстреляни в Смолянско Министерството на земеделието и храните е издало разрешително за отстрел на три проблемни мечки в Смолянско,а до дни се очаква да издаде още едно, съобщава \"Дарик\". Държавното горско стопанство в Славейно ще организира лова на мечките, които са умъртвили 40 домашни животни от началото на годината. Мечката е застрашен вид и е защитена в Червената книга. Борисов разговаря с шефа на Банката за международни разплащания Министър-председателят Бойко Борисов разговаря с Агустин Карстенс, генерален мениджър на базираната в Базел Банката за международни разплащания (БМР), съобщи правителствената информационна служба. На срещата е присъствал управителят на БНБ Димитър Радев. Обсъдени са актуални въпроси, свързани с глобалните икономически процеси, перспективите пред европейските икономики и международните финансови пазари. Карстенс е в София. Банката е основана на 17 май 1930 г. и е най-старата международна финансова институция в света. Акционери в БМР са 60 централни банки, като БНБ е сред първите акционери в БМР от 1930 г.", "date": "2019.07.08", "title": "Кратки новини: Стопани на питбули за боеве получиха условни присъди и глоби"}
{"url": "https://www.dnevnik.bg/bulgaria/2019/07/08/3935421_kak_da_zaobichame_rabotata_si_otnovo/", "text": "Всеки е изпитвал и най-вероятно помни онова чувство при първата \"среща\" с мечтаната професия. Вълнение, радост, нямате търпение да станете рано сутрин и да започнете работа. Е, това може би вече ви звучи напълно непонятно. Точно както с любовта, така и в професионалния живот първите срещи са изпълнени със страст, която след време утихва. Разбира се, зависи от човека, но след няколко години практика стотици попадат в капана на скучното ежедневие. Така мечтаното работно място се превръща в, меко казано, нежелано. Но замисляли ли сте се дали няма начин да съживите любовта си към работата? Никой не иска да се превърне в онези вечно сърдити и мърморещи служители, недоволни от задълженията си, колегите, шефа, клиентите, заплатата и още, и още. Е, тогава се пригответе за промяна още преди симптомите на недоволния колега да са се появили. Като за начало започнете повече да се интересувате от работата, която вършите. Четете свързана с професията ви литература, занимавайте се със странични дейности в сферата ви, насочете вниманието си към всичко онова, което ви е накарало да заобичате професията си и което ще ви накара отново да се влюбите в нея. Опитайте се да превърнете работата си в хоби. Стремете се да промените работния процес, превръщайки го в нещо доста по-забавно и в същото време още по-добре работещо. Разнообразете ежедневието си в офиса с някаква дейност. Ако имате идеи за положителна промяна, не се колебайте да ги споделите с шефа си. Още повече – така има доста голяма вероятност да го заинтригувате. Обучението винаги е една от опциите за разнообразяване на професионалния живот. Наскоро доста разпространени станаха обученията, при които лекторът идва директно на работното ви място. Така спестявате много време, а в същото време сте на работното си място. С този ход вие инвестирате както във вашето бъдеще, така и в бъдещето на компанията, за която работите. Винаги има и вариант вашият ръководител да забележи активността ви и да ви повиши. Невинаги, но често молбата за напускане е най-правилното решение. Ако наистина сте отегчени от това, което вършите, то нищо не ви спира да потърсите по-нататъшно развитие в друга компания или сфера. Ако е така, разгледайте обявите за работа на  Karieri.bg . търси: Експерт – подбор на персонал Marketing research Expert търси: Broker of Financial instruments търси: STORE MANAGER търси: Business Developer Corporate Clients търси: Senior Advisor, Transfer Pricing Senior Accountant търси: KEY ACCOUNTS MANAGER MARKETING MANAGER търси: Финансов анализатор Финансов анализатор - сертифициран финансов анализатор (CFA) търси: Director of Admissions A Part -Time Teacher In German Intern in Mathematics A Full -Time Teacher In History A Full -Time Teacher In Physics A Full -Time Teacher In Geography A Part -Time Teacher in Spanish търси: Мениджър екип търси: Resource Mobilization Manager  търси: Експерт в дирекция \"Икономически изследвания и прогнози\" ЕКСПЕРТ В ДИРЕКЦИЯ \"ПРЕСТРУКТУРИРАНЕ НА КРЕДИТНИ ИНСТИТУЦИИ\" ЮРИСКОНСУЛТ (по заместване) В ОТДЕЛ \"ПРАВНО ОБСЛУЖВАНЕ\" ЕКСПЕРТ В ДИРЕКЦИЯ \"РЕГИСТРИ\" търси: Bulgarische Assistentin / Bulgarischer Assistent търси: Експерт връзки с инвеститорите/ Investor Relations Expert търси: Авиомеханик търси: Corporate/M&A Associate in Sofia търси: Бизнес стратег", "date": "2019.07.08", "title": "Как да заобичаме работата си отново"}
{"url": "https://www.dnevnik.bg/sviat/2019/07/08/3935388_globa_ot_nad_200_mln_evro_grozi_british_eurueiz_zaradi/", "text": "Авиокомпанията \"Бритиш еъруейс\" (British Airways) е застрашена от глоба в размер на 204 млн. евро заради откраднати данни на половин милион нейни клиенти, пише агенция \"Ройтерс\". Службата на информационния комисар  (британската комисия за защита на личните данни) е препоръчала глобата да бъде в размер 183.4 млн. британски лири, или 1.5% от оборота за 2017 г. \"Бритиш еъруейс\" планира да обжалва наказанието, чийто размер е определен по Общия регламент за защита на личните данни ( GDPR ) – той позволява на регулаторите да определят глоби до 4% от глобалния оборот на нарушителите. Хакерската атака  пренасочи трафика от сайта  на авиокомпанията към измамна страница, от която са откраднати логин детайли на клиентите, информация за резервациите и банковите им карти, както и имена и адреси.", "date": "2019.07.08", "title": "Глоба от над 200 млн. евро грози \"Бритиш еъруейс\" заради откраднати лични данни"}
{"url": "https://www.dnevnik.bg/analizi/2019/07/08/3935435_kremul_mejdunarodniiat_trol_kak_rusiia_reshi_che/", "text": "Сигурно вече сте разбрали, че либералната идея е отживелица. Не за друго, а понеже ви го каза самият Путин. Той не пропусна и да поясни какво има предвид. Според него либерализмът се крепи на ужасяващите постулати, че от децата се очаква да избират \"пет или шест джендър роли\" или че мигрантите могат \"да убиват, грабят и изнасилват безнаказано, понеже техните права като мигранти трябва да бъдат защитени.\" Ако сте си мислели, че либералите вярват в принципи като върховенството на правото, личната свобода, равенството и човешкото достойнство, лъгали сте се. Според Кремъл изборът е поставен по друг начин: или Содом и Гомор, или консерватизмът по кремълска рецепта. Тезите бяха развити в интервю на Путин за британския всекидневник \"Файненшъл Таймс\", но те нямат с какво да ни изненадат. Твърденията за моралния упадък на Запада и за спасителната мисия на Русия циркулират от години. По-паметливите може би ще си спомнят как Волен Сидеров поведе кампанията на \"Атака\" именно от Москва през пролетта на 2014 г. и че това стана под мотото \"Не щем гей бракове, кръвосмешения и Европейски съюз\". Тезата, че руската мисия е в това да противостои на подривното влияние на Запада набра сила още когато Путин се завърна в президентството за третия си мандат през 2012 г. В началото този наратив беше предназначен предимно за вътрешна употреба. Както показва наскоро излязлото изследване на политолозите Самуел Грийн и Греъм Робъртсън \"Путин срещу народа\", целта беше да се разцепи протестното движение в Русия, което обхващаше широк спектър групи и активисти – националисти, либерали, левичари. А покрай кризата в Украйна Кремъл и подопечните му медийни и политически агенти започнаха да излъчват подобни послания и към западните общества - като част от стратегията за отслабване на противника отвътре. Вероятно Путин се чувства уютно в ролята на идеолог, чиито разсъждения вдъхновяват милиони последователи от Ванкувър до Калкута и от Владивосток до Дар ес Салам. Под думите му могат да се подпишат не един и двама западни консерватори. Истината обаче е, че Кремъл не се ръководи от някаква стройна и добре очертана идеология. Управляващият елит, бил той с граждански профил или с пагони, има една-едничка цел – да остане на власт и да запази богатствата и привилегиите си. Путин е гарант, че нещата ще продължават по обичайному. Ако се окаже, че либерализмът (каквото и да значи това понятие) спомага за тази цел, то над Кремъл още утре може да се развеят знамена с цветовете на дъгата. Да си припомним какво обясняваше през 2016 г. Дмитрий Песков, всемогъщият прессекретар на президентската администрация: \"Путин е по-голям либерал от така наречените либерали.\" Самата Русия не е точно убедителен пример за успеха на консервативните ценности. Въпреки че над 70% от гражданите на Руската федерация определят себе си като православни, едва 6% ходят на църква поне веднъж седмично – същият процент като преди десет години. За сравнение: по данни на Галъп в САЩ 45% от протестантите и 39% от католиците се черкуват редовно. Процентите са по-високи и в Западна Европа, където секуларистичните тенденции са силно изразени: Франция (12%), Германия (10%), Великобритания (8%). Друго мерило е широката разпространеност на абортите, които са обичайно явление в постсъветските страни. Наистина, в Русия тенденцията е към спад. Според местни социолози обаче това се дължи по-скоро на повишаването на сексуалната култура и на достъпа до контрацептиви, отколкото на отрицателно отношение в обществото към абортите или пък на държавна политика за ограничаването им. Риториката на Путин е поредното доказателство, че руската стратегия включва активно \"тролене\" на Запада. Сещате се за така наречените тролове в интернет. Е, има ги и в международната дипломация. САЩ и Европа имат претенцията за морално надмощие над Русия? \"Ооо, я се погледнете по-добре в огледалото!\", отсича Путин. \"Ние може да не сме цвете за мирисане, но пък я вижте вие докъде сте я докарали\". Релативизмът, разбирането, че всички сме в един кюп и затова няма добри и лоши, е веруюто на руския елит. Оттам следва и призивът, че вместо да се бием в гърдите и да твърдим как западната демокрация е най-напредничавата система, е най-добре да седнем и да се разберем – по мъжки – кой кое парче да вземе от баницата, образно казано. Американският президент Доналд Тръмп със сигурност разбира за какво става дума, разсъждават в Москва. Затова и Путин се изказва ласкаво за своя американски колега в интервюто пред Файненшъл Таймс. Подобна логика има своите предимства. Путин е убеден, че Западът не му мисли доброто и че стратегическата цел си остава осъществяването на цветна революция и смяна на режима в Русия. Но параноята не е пречка да проявява гъвкавост и да търси сделки тук и там. Странното ръкостискане с британския премиер Тереза Мей, година след аферата \"Скрипал\", е нагледен пример. Мей знае, че Русия може да се накаже със санкции, но няма как да се игнорира напълно. Нищо чудно Москва да компенсира семействата на жертвите от самолета на Малайзийските авиолинии, свален над Източна Украйна през юли 2014 г. Въпросът е какво ще предложи Холандия – а и ЕС като цяло – в замяна. Както става ясно от неотдавнашното посещение на Путин в Рим, приоритет за Русия е облекчаването или дори отпадането на санкциите, наложени от Евросъюза преди пет години. Проблемът на Путин е не в това, че някой на Запад е решил да налага на Русия ценности, които са й културно чужди. Проблемът е, че в руското общество цари все по-голямо разочарование и социално недоволство, което води до ерозията на системата на управление. И в тази среда еретични идеи, че всички са равни пред закона и властимащите трябва да носят отговорност за кражбите и злоупотребите, набират сила. Протестите по повод задържането на журналиста от сайта \"Медуза\" Иван Голунов показаха нагледно за какво става дума. Наказателното дело срещу него, опит за спиране на публикация относно корупцията в погребалния бизнес, беше прекратено. Вероятно след като Кремъл се е намесил и е дръпнал юздите на корумпираните полицаи и магистрати, свързани с инсценировката срещу Голунов, в чиято кола бяха открити наркотици. Покрай случая Путин уволни и двама генерали от МВР. Засега постановката \"царят добър, болярите - лоши\" върши работа. Руският президент поддържа рейтинг (колко е реален е отделен въпрос). Но стабилността може и да се окаже привидна.", "date": "2019.07.08", "title": "Кремъл, международният трол. Как Русия реши, че спасява света от Содом и Гомор"}
{"url": "https://www.dnevnik.bg/bulgaria/2019/07/08/3935443_dvama_generali_se_razsledvat_dali_dostup_do_nad_500/", "text": "Военната прокуратура разследва настоящия и бившия шеф на служба \"Военна информация\" в Министерството на отбраната - генерал Пламен Ангелов и генерал Светослав Даскалов, заради нерегламентирано издаване на достъп до класифицирана информация. Над 500 достъпа до класифицирана информация на НАТО и ЕС са били издадени от Държавната комисия по сигурността на информацията в нарушение на закона, а разрешенията са дадени на база документи от служба \"Военна информация\", подписани в нарушение на правилата. Според прокуратурата в периода април 2016 г. - май 2019 г. разрешенията за достъп до данни с гриф \"Секретно\" и \"Строго секретно\" са издавани от служител по сигурността във военната служба, а не както е по закон – от ръководителя ѝ. По този начин са подписани общо 504 разрешения. На база на тези документи Държавната комисия по сигурността на информацията е издавала сертификати за достъп до секретна информация на ЕС и НАТО, се казва в съобщение на прокуратурата. \"И двамата директори на службата за сигурност - С.Д. и П.А., не са изпълнили задълженията си по служба за организиране и контролиране на дейностите по защита на класифицираната информация и са допуснали служителите по сигурността на информацията да издават разрешения за достъп за нива на класификация, които нямали право да издават, тъй като е изключително правомощие на директора\", се казва в съобщението на държавното обвинение. Разследването срещу двамата се води от военната прокуратура и е започнало след сигнали от ДАНС до главния прокурор Сотир Цацаров. Даскалов и Ангелов са били обвинени в длъжностно престъпление на 30 май. Ден по-късно прокуратурата е предложила на военния министър Красимир Каракачанов да ограничи достъпа до секретна информация на действащия директор. Събират доказателства и за извършени злоупотреби с финансови средства и нарушения на Закона за обществените поръчки в Служба \"Военна информация\". Информация за това се съдържа отново в сигнали на ДАНС, оправени до прокуратурата\", пише в съобщението на държавното обвинение. Прокуратурата е възложила на финансовата инспекция да провери службата. Изискани са множество документи, включително и издадените незаконосъобразно решения за достъп до класифицирана информация в оригинал, разпитани са 25 свидетели, назначена е техническа експертиза. В периода 1 април 2016 г. до 21 май 2018 г. директор на Служба \"Военна информация\" е бил о.р. бригаден генерал Светослав Даскалов, а в периода 22 май 2018 г. до 1 май 2019 г. на поста е бил бригаден генерал Пламен Ангелов. Двамата са с най-леката мярка за неотклонение \"подписка\".", "date": "2019.07.08", "title": "Двама генерали се разследват дали са дали достъп до над 500 тайни документа на НАТО и ЕС"}
{"url": "https://www.dnevnik.bg/sviat/2019/07/08/3935451_zelenski_predloji_na_putin_pregovori_s_posrednici/", "text": "Украинският президент Володимир Зеленски се обърна към руския си колега Владимир Путин с предложение за нови преговори в Минск за анексирания Кримски полуостров и Донбас. \"Трябва да поговорим ли? Трябва. Да обсъдим чий е Крим и кой не е в Донбас\", обясни Зеленски във  видеообръщение във Фейсбук.  С думите \"кой не е в Донбас\" той има предвид често разпространяването в първата година на конфликта обяснение на Москва, че руски сили не участват в конфликта в Донецка и Луганска област. \"Компанията предлагам да е такава: Вие, аз президентът на Съединените щати Доналд Тръмп, премиерът на Великобритания Тереза Мей, канцлерът на Федерална република Германия Ангела Меркел, президентът на Франция Еманюел Макрон.\" По думите му президентът на Беларус \"Александър Григориевич Лукашенко с удоволствие ще ни приеме в Минск\". Зеленски добави, че Киев не се отказва от \"каквито и да било дипломатически формати\". \"Евтин пиар ход\" Прессекретарят на Кремъл Дмитрий Песков вече заяви, че инициативата на Зеленски със сигурност ще се разгледа. Обръщението на Зеленски бе по повод телемост между два канала в Русия и Украйна - \"Россия 1\" и NewsOne - планиран за 12 юли и под надслов \"Трябва да поговорим\". Според водещия на \"Вести недели\" и считат за един от главните пропагандатори на Кремъл Дмитрий Кисельов идеята е за \"откровен разговор между обикновените хора\". NewsOne е канал, свързван с Виктор Медведчук - началник на президентската администрация на Леонид Кучма и посредник в преговори между Украйна и \"народните републики\" в Донбас през 2014 г. Смятан е за приближен на Путин. Зеленски започна изказването си във \"Фейсбук\", като определи телемоста като \"евтин пиар ход\", целящ да раздели \"вас, всички украинци, на два лагера\". Според агенция \"Униан\" в Киев  са се събрали  и протестиращи пред сградата на NewsOne, желаещи предаването да не се състои. На един от плакатите пише \"Не телемост, а телемина\", отбелязва сайтът \"Обозревател\".", "date": "2019.07.08", "title": "Зеленски предложи на Путин преговори с посредници Тръмп, Мей, Меркел и Макрон"}
{"url": "https://www.dnevnik.bg/biznes/2019/07/08/3935470_durjavata_razkri_mnimi_konkurenti_po_pechatnite_im/", "text": "Комисията за защита на конкуренцията (КЗК) установи, че три дружества са се наговорили да кандидатстват за обществена поръчка в полза на едното от тях, по многото еднакви печатни грешки в офертите. Решението на комисията е публикувано тези дни и е забелязано първо от в. \"24 часа\". Трите дружества са кандидатствали в поръчка на община Пещера за рекламна дейност (организация на пресконференции, изработване на билбордове, издаване на брошури), финансирана с евросредства, на стойност 30 хил. лв. Два от \"конкурентите\" предложили много високи суми и поръчката трябвало да отиде в третия. Зам.-министър на регионалното развитие обаче забелязал, че в документите изготвилите ги дружества грешили на едни и същи места - не оставяли разстояние между точката и последваща отваряща скоба, изписвали по идентичен начин числата, пропускали или размествали едни и същи букви в една и съща дума (въз ожителя, вм. възложителя, чети тотин вм. четиристотин) и т.н.  Груби еднакви грешки имало и в ценовата оферта. Еднакво две от компаниите написали, че единичната цена по една от позициите е 300 лв., докато общата е 200 лв. Трите дружества са глобени с по 7040 лв.  Целта на забраненото поведение на ответните страни е била да се предопредели печелившия участник в процедурата, като съответно възложителят бъде лишен от възможността за избор на изпълнител въз основа на обективни критерии, се казва в решението на КЗК. Комисията установи, че за постигането на тази цел, другите две дружества според уговорката са участвали като мними конкуренти, за да създадат впечатление за привидна конкуренция в рамките на процедурата, подавайки идентични технически оферти, изначално несъответстващи с изискванията на възложителя.", "date": "2019.07.08", "title": "Държавата разкри мними конкуренти по печатните им грешки"}
{"url": "https://www.dnevnik.bg/politika/2019/07/08/3935485_ministerski_suvet_moje_da_odobri_dogovora_za_pokupka/", "text": "Договорът за покупка на 8 нови изтребителя F-16 от САЩ трябва да влезе за одобрение в Министерския съвет в сряда. За това намекна премиерът Бойко Борисов на конгреса на ГЕРБ в неделя, а по-късно и бившият заместник-председател на партията Цветан Цветанов съобщи за това във фейсбук профила си. \"Нека обаче не пропускаме и една много важна новина от днес - премиерът Борисов обяви, че в сряда проектът за решение за закупуването на самолети F-16 от САЩ влиза на заседание на Министерския съвет. След ратификацията и в българския парламент нашата страна ще даде поредния ясен сигнал за своята евроатлантическа принадлежност\", написа Цветанов.  Източници на \"Дневник\" от Министерството на отбраната и ГЕРБ потвърдиха, че е планирано докладът за подписване на договора да бъде одобрен на редовното заседание на правителството, но не бяха уверени на 100%, че това ще стане точно тази сряда. За да стане факт, договорът трябва да бъде ратифициран и от парламента.  Два милиарда и 200 милиона лева искат САЩ за доставката на 8 изтребителя F-16,  съобщи на 20 юни  в Брюксел премиерът Бойко Борисов, цитиран от БНР. България планира да плати цялата сума.  Част от парите ще бъдат емитирани като държавен заем . Оттогава по условията на договора се преговаря и е възможно сумата да намалее малко.  Намаляването на цената за закупуване на F-16 е за сметка на многофункционалните способности на самолета,  допусна президентът Румен Радев . Проектите за купуване на бойни машини за пехотата и за два нови многофункционални патрулни кораба за военноморските сили (ВМС) по  всяка вероятност ще останат за догодина  заради изискването на САЩ цялата сума да бъде платена наведнъж. ", "date": "2019.07.08", "title": "Министерският съвет може да одобри договора за покупка за F-16 в сряда"}
{"url": "https://www.dnevnik.bg/zdrave/2019/07/08/3935489_ministerstvoto_predlaga_aptekite_da_davat_zaduljitelni/", "text": "В областните градове, където има недостиг на аптеки с денонощен режим на работа, наличните аптеки ще бъдат задължени да осигуряват 24-часови дежурства по график. Това предвиждат подготвени от здравното министерство промени в Закона за лекарствените продукти в хуманната медицина, съобщава \"Медиапул\". Потребностите на населението от аптеки ще бъдат определени чрез Национална аптечна карта, която предстои да бъде изготвена. Една под 1% от всички 3 600 действащи аптеки в България са денонощните  (общо 32). Във Видин, Враца, Разград, Смолян и Търговище изобщо няма денонощни аптеки. Около 50 000 души в 16 малки общини въобще няма откъде да си купят лекарства, тъй като там аптеки няма. В същото време България е сред първите страни в Европейския съюз по брой аптеки на глава от населението. У нас една аптека обслужва средно 1806 души при средно обслужвани в ЕС 4450 души в една аптека. Въвеждането на задължителните денонощни графици за аптеките е само една от мерките за подобряване достъпа на хората до лекарства, особено в по-малките населени места. Министерството на здравеопазването предлага графиците с дежурствата да бъдат тримесечни и да се изготвят от регионалните здравни инспекции. За неспазване на графиците се предлага глоба от 1000 до 3000 лв. за едноличните търговци и от 2000 до 6000 за юридическите лица. Предвижда се в населените места с недостиг да бъде облекчена процедурата за разкриване на втора и следваща аптека, когато един търговец вече е получил лиценз. Разкриването на втори и следващ адрес ще изисква по–малки инвестиции и по–малко разходи за аптеките. Няма да се изисква на втория и следващ адрес да работят магистър–фармацевти на пълен работен ден, а ще се допуска работното време да бъде не по–малко от два дни седмично по 4 часа. Това предложение цели да осигури достъп до лекарства основно в по-малките населени места, където няма изгода от поддържането на аптека с персонал на пълен работен ден.", "date": "2019.07.08", "title": "Здравното министерство предлага аптеките да дават задължителни нощни дежурства"}
{"url": "https://www.dnevnik.bg/evropa/2019/07/08/3935358_kristin_lagard_ia_chaka_herkulesova_rabota_nachelo_na/", "text": "Без изненада  Кристин Лагард  ще наследи Марио Драги начело на Европейската централна банка. Кои ще са основните задачи пред французойката? Инвеститорите, които се радват на твърде вероятното номиниране на Кристин Лагард за президент на Европейската централна банка (ЕЦБ), вероятно не си дават сметка за херкулесовата работа, която я чака, не само заради тясното поле за маневриране на базираната във Франкфурт институция на ЕС, но и заради липсата на доверие, що се отнася до инфлацията. От европейската дъгова криза, която избухна преди седем години, ЕЦБ системно се проваля в постигането на целевото инфлационно равнище и пазарът е скептичен за нейните шансове да успява в бъдеще. Този неуспех има икономическа цена. Той прави по-трудно понижаването на реалните лихвени проценти и прилагането на нови мерки за стимулиране при бъдещо забавяне на икономиката. Нещо още по-лошо, вече се наблюдава тенденция на самоподдържане на ниската инфлация. И тя е толкова здраво вкоренена, че финансовите пазари се съмняват в способността на ЕЦБ да постига целта си дори и след 10 години. Те се надяват сега на средна инфлация в еврозоната от едва 1.3% през следващите пет до 10 години - доста по-ниска от целевото равнище на ЕЦБ. Възстановяване на инфлацията Новият президент на ЕЦБ следователно ще трябва да положи усилия да възстанови инфлацията на желаните нива, започвайки от променяне на ръководните указания на банката с цел изключване веднъж завинаги на възможността за повишаване на лихвените проценти през 2020 година, а след това - и възобновявайки количественото облекчаване. Нито едната, нито другата от тези мерки няма да решат проблемите на еврозоната - инвеститорите отдавна са стигнали до заключението, че няма да има повишаване на лихвите през 2020 година, но те биха били важна първа крачка. Една по-смела мярка в най-близък план би било силното понижаване на лихвения процент, при който ЕЦБ заема пари на банките в рамките на своята програма TLTRO (Целеви операции по дългосрочно рефинансиране). Това би стимулирало банковото кредитиране. Фиксираният лихвен процент би могъл да бъде по-нисък от този, който банките получават за своите депозити в ЕЦБ. Това би означавало, че ЕЦБ би възнаграждавала банките, които взимат от нея кредити, за да отпускат на свой ред на други банки, а не онези, които депозират наличните си средства. Технически този процес би й причинил загуби. Тази концепция обаче не би трябвало да струва много на една централна банка, която печата сама своята валута. И най-хубавото е, че този инструмент за парична политика вече съществува. Преформулиране на инфлационните цели Като бивш управляващ директор на Международния валутен фонд Кристин Лагард би трябвало освен това да обяви преразглеждане на рамката на паричната политика на ЕЦБ като цяло и в нейната част за целевото равнище на инфлацията. Сегашната цел - малко под 2% - е колкото неопределена, толкова и безполезна. Никой не знае колко точно е това равнище, което автоматично подкопава доверието в тази цел. Уместно би било инфлационната цел да бъде закована точно на 2% - просто и ясно. ЕЦБ би могла да направи още по-смела крачка, като замени инфлационната цел с целево равнище на цените. При сегашната система, когато ЕЦБ не постигне целта си, това няма последици за бъдещата й политика. Предимството на едно целево равнище на цените е в това, че евентуално недостатъчната инфлация би трябвало да бъде компенсирана след това от скок на инфлацията, за да бъде поддържано равнището на цените при една тенденция за повишаване с течение на времето. В крайна сметка това ще улесни понижаването на реалните лихвени проценти, когато настъпи необходимост от стимулиране на икономиката. Контрол върху кривата на лихвените проценти Новият президент на ЕЦБ би могъл да отиде още по-далеч, като добави по примера на японската централна банка нова тетива на своя лък: контрол върху кривата на лихвените проценти. За да направи това, ЕЦБ трябва да поеме ангажимент да фиксира доходността на държавните облигации на страните от еврозоната на едно и също равнище. Това незабавно би понижило лихвите, при които голяма част от държавите взимат кредити, стимулирайки икономическата дейност. Това наглед радикално предложение произтича по естествен път от ангажимента на ЕЦБ никога да не позволи еврозоната да се разпадне, което чисто и просто означава, че няма риск страна от клуба да изпадане в неплатежоспособност. Натиск за структурни реформи Това изключително техническо решение изглежда недостижимо, по-специално като се има предвид, че то вероятно ще бъде оспорено по съдебен път. То освен това би предизвикало такива политически разделения, че е трудно да си представи човек ЕЦБ да го защитава пламенно. Ето къде е разковничето на проблема за банката. Разделенията между европейските страни им пречат да направят онова, което е във висш интерес за тях. Изобретателната парична политика е много добро нещо, но е само част от решението. Европа има нужда преди всичко от структурни реформи и от антициклична бюджетна политика. Марио Драги, сегашният президент на ЕЦБ, не спря да защитава тази позиция, но така и не успя да убеди политическите ръководители да положат трайни усилия по въпроса. Ако неговият наследник иска да възстанови доверието в ЕЦБ за инфлацията и, в краен случай, да гарантира устойчивостта на еврозоната, то тогава Свещеният Граал за него ще бъде да накара политическите ръководители да поемат своите отговорности. /БТА", "date": "2019.07.08", "title": "Кристин Лагард я чака херкулесова работа начело на Европейската централна банка"}
{"url": "https://www.dnevnik.bg/sviat/2019/07/08/3935508_london_otpuska_18_mln_za_borba_s_dezinformaciiata_v/", "text": "Външното министерство на Великобритания  обяви , че отпуска 18 милиона паунда (над 20 млн. евро) в подкрепа свободата на словото, засилване на независими от властите медии и борба с дезинформацията и фалшивите новини в Източна Европа и Западните Балкани. Средствата са за 3-годишна програма и идват от специален фонд за стабилност, сигурност и предотвратяване на конфликти. На Западните Балкани целта е да се стимулира \"създаването на балансирано съдържание, свободно от предразсъдъци\". В началото на месеца Лондон обяви друга  подобна 3-годишна програма  за 9 млн. паунда, насочена за медиите в \"Украйна и района\". И двете програми са част от ангажимента за 5 години да бъдат вложени 100 млн. паунда срещу дезинформацията и в подкрепа на медиите в Източна Европа и Централна Азия. Това става в навечерието на насрочената за 10-11 юли в британската столица Глобална конференция за свобода на медиите, която се провежда за пръв път и е съвместна инициатива с Канада. Форумът е част от международна кампания за насочване на вниманието към свободата на медиите и засилване на натиска над онези, които я задушават. На конференцията са поканени делегации от над 100 държави и международни организации, 60 министри и повече от 1000 журналисти, изследователи и участници в кампании за свобода на словото. По повод програмата за 18 млн. паунда външният министър Джеръми Хънт заяви, че \"така ще подкрепим журналистите, работещи в някои от най-репресивните общества и ще засилим атаката срещу фалшивите новини\". Той напомни също, че едва 10% от световното население има достъп до свободни медии, докато фалшивите новини и дезинформацията продължават да подкопават и дестабилизират обществата. В изявлението му изрично се посочва нападението с нервнопаралитично вещество \"Новичок\" в Солзбъри и опита на Великобритания в последвалата дезинформация. Неотдавна започнахме ново обучение на служители от правителствената и публичната администрация как да забелязват дезинформацията, от която имат интерес чуждестранни правителства. На конференцията тази седмица ще бъде обявено, че лорд Нюбъргър, бивш председател на Върховния съд на Обединеното кралство, ще оглави Комисия на високо равнища от правни експерти по въпросите на свободата на медиите. В нея ще членуват някои от водещите в света юристи в тази сфера, а целта е тя да работи с правителства и други партньори за контриране на драконовски мерки, пречещи на журналистите да вършат професионално работата си.", "date": "2019.07.08", "title": "Лондон отпуска £18 млн. за борба с дезинформацията в Източна Европа и Западните Балкани"}
{"url": "https://www.dnevnik.bg/sviat/2019/07/08/3935518_suosnovatel_na_partiiata_na_erdogan_ia_napusna_za_da/", "text": "Бившият турски вицепремиер по икономически и финансови въпроси Али Бабаджан обяви, че напусна управляващата Партия на справедливостта и развитието на президента Реджеп Тайип Ердоган, предадоха турски медии и \"Блумбърг\". Бабаджан, съосновател на ПСР, обясни в имейл до медиите, че има \"дълбоки различия\" с останалата част от партията за посоката на управление. Очаква се по-късно тази година Бабаджан и Абдуллах Гюл, който бе държавен глава преди Ердоган, да основат собствена партия според източници на \"Ройтерс\" и други издания, запознати с въпроса. Подобни информации са се появявали и преди във времето около избори в Турция. В последните месеци обаче те съвпадат със силно недоволство както сред турските избиратели,  така и у някои членове на ПСР, от икономическото състояние  на Турция. Бабаджан, на 52 г., бе министър до 2015 г. В съобщението си той обяснява, че е станало \"неизбежно да се започне ново усилие за настоящето и бъдещето на Турция\". \"Аз и много от моите колеги чувстваме голяма историческа отговорност към това усилие.\" Той не уточнява за кои колеги става дума. В политиката е от 2001 г., когато стана съосновател на ПСР. Година по-късно е министър на икономиката, от 2007 до 2009 г. заема друг пост в кабинета на Ердоган - външен министър, преди да получи вицепремиерско място. Между 2005 и 2011 г. е главен преговарящ за влизането на Турция в ЕС. Нови трудности за лирата Турската лира отслабна, след като в събота президентът Реджеп Тайип Ердоган  съобщи , че управителят на централната банка на Турция Мурат Четинкая е освободен заради отказа му да намали лихвените проценти, предаде \"Ройтерс\", цитирана от БТА. Самият Ердоган потвърди, че съпротивата на Четинкая е причаната, пред делегация на групата на ПСР в парламента. Използван е закон, прокаран с указ по време на извънредното положение след опита за преврат, позволяващ на държавния глава да уволнява служители, които не са изпълнили цели, поставени пред институциите. Лирата поевтиня до 5.79 за долар снощи, след като в петък вечерта стойността ѝ бе 5.6345. По-късно, в 10 ч. истанбулско (и българско) време тя се търгуваше за 5.76 за долар. Мурат Четинкая, чийто мандат изтичаше през 2020 г., бе сменен в събота с президентски указ със заместника му Мурат Уйсал. Според  \"Файненшъл таймс\"  инвеститорите се опасяват, че новият управител би се поддавал на натиска на Ердоган за провеждане на парична политика, каквато би искал президентът.", "date": "2019.07.08", "title": "Съосновател на партията на Ердоган я напусна, за да създаде нова"}
{"url": "https://www.dnevnik.bg/razvlechenie/2019/07/08/3935430_kolumbiiskiiat_pevec_maluma_shte_izleze_za_purvi_put/", "text": "След премиерата на последния си студиен албум \"11:11\" през май тази година колумбийският певец Малума идва в България с концерт, част от световното му турне, с което ще обиколи държави от Европа, Северна и Южна Америка. Изявата му в софийската зала \"Арена Армеец\" ще бъде на 10 юли от 20 ч. В новия си албум 25-годишният изпълнител има съвместни проекти с едни от най-големите световни поп звезди, като Шакира и Рики Мартин. Той съдържа 16 песни, от които станалата хит HP. До този момент тя е с над 450 млн. гледания в You Tube от публикуването ѝ през май тази година. Освен песните от новия си албум Малума ще представи на българските си почитатели и няколко нови версии на едни от най-известните си хитове. Хуан Луис Лондоньо Ариас, както е истинското име на певеца, е роден в колумбийския град Меделин. От дете се занимава с музика, а през 2012 г. подписва договор със Sony Music Colombia, които продуцират и издават първия му студиен албум Magia. В момента той е един от най-разпознаваемите латино изпълнители в света и идол сред тийнеджърите. Прякорът си Малума съставя с първите две букви от първите имена на майка си Марли, баща си Луис и сестра си Мануела. Билети за събитието могат да се намерят в мрежата на Ивентим и онлайн  тук .", "date": "2019.07.08", "title": "Колумбийският певец Малума ще излезе за пръв път пред българска публика"}
{"url": "https://www.dnevnik.bg/sport/2019/07/08/3935490_golemite_igrachi_vuv_futbola_obeshtaha_pred_borisov_da/", "text": "Новото футболно първенство да бъде честно и без скандали. Това са обещали пред министър-председателя Бойко Борисов ръководителите на трите най-големи български футболни клуба - Георги Домусчиев (\"Лудогорец\"), Гриша Ганчев (\"ЦСКА-София\") и Васил Божков (\"Левски\"). Срещата  е била организирана от премиера , като на нея присъстваха още главният прокурор Сотир Цацаров, заместник главният прокурор Иван Гешев, министърът на вътрешните работи Младен Маринов и президентът на БФС Борислав Михайлов. Не беше посочено защо на срещата е присъствал Цацаров и каква е била ролята му. \"Договорихме се, дано да е за последен път и да има феърплей. Разбрахме се да не се купуват мачове, да не се купуват съдии, да не се пробиват отбори. Да има пълен феърплей и да победи най-добрият\", заяви Ганчев пред Би Ти Ви. Участниците изтъкнаха, че идеята за срещата била да се осигури спокойствие преди началото на  футболното първенство, чийто сезон започва в петък . Лаконични бяха отговорите, свързани с двете големи теми - за  скандала с отстранените от \"Черно море\" футболисти  след съмнения за участие в манипулиране на мача с ЦСКА и за  желанието на червените да сключат нов договор за телевизионните права , тъй като виждат четворен конфликт на интереси покрай Кирил Домусчиев. Михайлов каза, че скандалът, белязал решителния последен кръг на миналия сезон, не е обсъждан, \"защото никой не е питал\". А по темата за телевизионните права посочи, че е работа на Комисията за защита на конкуренцията да прецени има ли конфликт на интереси. На въпрос защо изобщо се налага Борисов да прави такава среща Михайлов отговори: \"Господин Борисов се грижи за цялата държава. Футболът е феномен и съответно спокойствието между феновете дава спокойствие на всички граждани на България\". Президентът на БФС допълни, че два мача с участието на България  са разследвани  - с Чехия и Косово. \"Това (футболното хулиганство) е проблем и с такива срещи може да бъде не абсолютно изгладен, но може да се повлияе\", заяви Михайлов. \"Собствениците на футболните клубове заявиха, че отборите им ще бъдат водени от принципите на честната игра. По думите им няма да се допуска напрежение на терена, което да се пренася към агитките. Няма да се позволят и заплахи към футболните съдии\", посочиха от пресцентъра на Министерския съвет. Както и в други случаи, Михайлов заяви, че БФС няма функции да разследва подобни скандали. \"Аз също съм гражданин на България като всички вас и също съм чувал такива неща (за натиск върху съдиите), но винаги съм казвал, че всички знаят моя телефон и нито един съдия не ми се е обадил за 14 години. Ако има сигнал, трябва да се обърнат към компетентните органи. Футболният съюз не е такъв.\"", "date": "2019.07.08", "title": "Големите играчи във футбола обещаха пред Борисов да действат честно"}
{"url": "https://www.dnevnik.bg/sport/2019/07/08/3935555_grisha_ganchev_razbrahme_se_da_pobedi_nai-dobriiat/", "text": "\"Договорихме се - дано да е за последен път и да има феърплей. Разбрахме се да не се купуват мачове, да не се купуват съдии, да не се пробиват отбори. Да има пълен феърплей и да победи най-добрият\". Това каза собственикът на \"ЦСКА-София\" Гриша Ганчев  след срещата в Министерския съвет , на която бяха и ръководителите на \"Лудогорец\" и \"Левски\" - Георги Домусичев и Васил Божков. Срещата беше организирана от премиера Бойко Борисов. Участниците заявиха, че е постигната договорка за честна игра, за да има спокойствие в обществото.", "date": "2019.07.08", "title": "Гриша Ганчев: Разбрахме се да не се купуват мачове (видео)"}
{"url": "https://www.dnevnik.bg/biznes/2019/07/08/3935576_doicha_bank_zapochna_da_sukrashtava_hiliadi_slujiteli/", "text": "Дойче банк започна в понеделник кампания за драстични съкращения на персонала и преструктуриране на една от водещите години наред инвестиционна банка в света. В неделя ръководството потвърди, че за 3 години най-голямата частна банкова институция на Германия ще намали персонала си с 18 000 души - чрез прекратяване на договорите или отказ от запълване на свободни позиции - от сегашните около 91 500 служители по света. След като е на загуба през 4 от последните 5 години и се провали опитът за сливане с конкурентната Комерцбанк, банката се оттегля от бизнеса с дялово инвестиране, намалява инвестиционната си банка и отделя в т.нар. лоша банка проблемните финансови операции и активи за около 74 млрд. долара, които почти никой не иска. Цялата програма на стойност 7.4 млрд. евро до 2022 г. означава, че още една година Дойче банк ще остане на загуба и не е много сигурно, че ще преодолее този етап и през 2020 г. Борсите засега реагират сдържано, включително защото за плана се пише от месец май насам, както и защото операцията се представя като един вид рестартиране на цялата група. Не е обявено в кои райони по света ще са съкращенията, но според \"Ройтерс\" в Азия тази сутрин са били закрити цели отдели, а най-много хора вероятно ще изгубят работата си в Европа и САЩ. Разпуснат е целият отдел за дялово инвестиране в Австралия, където досега банката е била четвъртият по големина играч на пазара.", "date": "2019.07.08", "title": "Дойче банк започна да съкращава хиляди служители по света"}
{"url": "https://www.dnevnik.bg/photos/snimka_na_denia/2019/07/08/3935590_fotogaleriia_v_cheshki_zoopark_se_rodiha_barbarski/", "text": "Две берберски лъвчета се родиха в чешкия зоопарк Двур кралове. Популацията на този рядък подвид на лъвовете е изчезнала в природата.", "date": "2019.07.08", "title": "Фотогалерия: В чешки зоопарк се родиха берберски лъвчета"}
{"url": "https://www.dnevnik.bg/sport/2019/07/08/3935608_koshlukov_predloji_suzdavane_na_direkciia_sport_v_bnt/", "text": "Създаване на дирекция \"Спорт\" е една от първите стъпки, към които се е насочил  новоизбраният генерален директор на БНТ Емил Кошлуков , обявиха от телевизията. Той встъпи в длъжност официално и вече е внесъл предложението си за разглеждане от Управителния съвет на БНТ. Кошлуков номинира за директор на дирекция \"Спорт\" Сашо Йовков, който му беше съперник в конкурса за генерален директор на телевизията. В настоящата структура спортните журналисти и специалисти са обособени в продуцентски център \"Спорт\", който е част от дирекция \"Информация\" и се ръководи от главен продуцент, посочват от БНТ. Йовков, който следващия април ще стане на 65 години, е дългогодишен служител на БНТ и в момента е в редакторския екип на спортния отдел. Кошлуков спечели конкурса, като необходимите три гласа дойдоха от Бетина Жотева (от президентската квота, посочена от Росен Плевнелиев), Розита Еленова (от парламентарната квота, БДЦ на Христо Ковачки) и председателя на медийния регулатор София Владимирова (ГЕРБ). Йовков, беше подкрепен от Иво Атанасов (БСП) и Ивелина Димитрова (от президентската квотата, посочена от Румен Радев).", "date": "2019.07.08", "title": "Кошлуков започва промени в БНТ със спорта и Сашо Йовков"}
{"url": "https://www.dnevnik.bg/tehnologii/2019/07/08/3935626_google_maps_veche_dava_uputvashta_informaciia_za/", "text": "Пловдив е вторият български град след София, за който може да се получи упътваща информация от Google Maps и при придвижване с градския транспорт, съобщиха от организация с нестопанска цел \"ТракияТех\". Другите варианти са напътствия при ходене пеш, с автомобил или с колело. \"ТракияТех\" е в основата на проекта, реализиран благодарение на усилията на доброволци и съдействието на община Пловдив. Услугата работи от 1 юли. Приложението показва най-близките спирки, кои автобусни линии спират на всяка от тях, препоръчва най-оптималните маршрути, информира за общата цена на всяко пътуване. Важно е да бъде уточнено, че информацията за графика на автобусите, която Google Maps рапортува, не е информация в реално време от центъра за управление на градския транспорт. Заради трафик, аварирали автобуси или кратковременни изключения от обичайната транспортна схема е възможно да има разминавания, затова тези данни следва да се приемат за ориентировъчни. В София упътваща информация за стигане от точка до точка с използването на градския транспорт има от началото на май. Проверка на \"Дневник\" показа, че и за столицата няма информация в реално време кога ще дойде съответното превозно средство, а само интервалите на движение. Плюс е включването сред превозните средства и на маршрутките, както и на цената на различните варианти за пътуване.", "date": "2019.07.08", "title": "Google Maps вече дава упътваща информация за градския транспорт и в Пловдив"}
{"url": "https://www.dnevnik.bg/citat_na_deniia/2019/07/08/3935636_citat_na_denia_gospodin_borisov_se_griji_za_cialata/", "text": "Това заяви президентът на Българския футболен съюз Борислав Михайлов след  срещата, организирана от министър-председателя Бойко Борисов , на която се явиха ръководителите на трите водещи клуба - Георги Домусчиев (\"Лудогорец\"), Гриша Ганчев (\"ЦСКА-София\") и Васил Божков (\"Левски\"). \"Това (футболното хулиганство) е проблем и с такива срещи може да бъде не абсолютно изгладен, но може да се повлияе\", заяви Михайлов.", "date": "2019.07.08", "title": "Цитат на деня: Господин Борисов се грижи за цялата държава"}
{"url": "https://www.dnevnik.bg/sviat/2019/07/08/3935641_vtori_turski_korab_zapochva_sondaji_za_gaz_i_petrol/", "text": "Втори турски кораб за проучване на находища на петрол и природен газ се разположи в изключителната икономическа зона на Кипър въпреки предупрежденията от Никозия и Европейския съюз, че ще последват контрамерки за нарушаване правата на страна - член на ЕС. Властите в Кипър остро осъдиха пристигането на \"Явуз\" като \"ескалация от турска страна на непрекъснатите ѝ нарушения на суверенните права на Кипър, основаващи се на морското и международното законодателство\". От началото на месец май в икономическата зона на запад от острова е разположен \"Фатих\", друг проучвателен кораб. През юни кипърските власти издадоха заповед за арест на целия му екипаж. Според турския енергиен министър Фатих Дьонмез сондажите на \"Явуз\" ще започнат още тази седмица. Корабът се намира на изток от полуостров Карпас, който е на територията на т.нар. Севернокипърска турска република. Между Турция и Република Кипър няма дипломатически отношения, а Анкара твърди, че част от икономическата зона около острова принадлежи на кипърските турци. В началото на юли Кипър започна съдебни действия за нарушаване на правата в континенталния шелф от страна на 3 компании, свързани с турските сондажи. Имената на фирмите не се посочват, само се казва, че те не са турски. \"Плановете ни са да започнем същата процедура и срещу \"Явуз\", ако пристигне\", заяви преди седмица официален представител в Никозия.", "date": "2019.07.08", "title": "Втори турски кораб започва сондажи за газ и петрол край Кипър"}
{"url": "https://www.dnevnik.bg/sviat/2019/07/08/3935687_zemetreseniiata_pripomniha_na_kaliforniicite_da_se/", "text": "Местните жители разчистват след две от най-силните земетресения, сполетели Калифорния от десетилетия, а учените предупреждават, че и двете трябва да послужат като предупреждение да се подготвят за \"Големия трус\", от който тук хората отдавна се страхуват. Калифорния отпуска повече от 16 милиона долара за монтиране на хиляди сензори за засичане на земетресения в целия щат, които според служители ще дадат на доставчиците на комунални услуги и на влаковете ценни секунди, в които да преустановят работа преди началото на труса. Губернатор Гавин Нюсъм заяви, че е време местните жители да свършат това, което се очаква от тях - да си съставят маршрути за евакуация и си приготвят чанти с храна, вода, фенери и други необходими вещи в случай на земетресение. \"Това, честно казано, е \"аларма\" за останалите части на щата и други места в страната\", каза в събота Нюсъм на пресконференция, посветена на усилията за предоставяне на помощ на един пустинен регион, разтърсен от няколко земетресения едно след друго. Земетресенията с магнитуд 6.4 в четвъртък и с магнитуд 7.1 в петък бяха с епицентър на 18 километра от малкия пустинен град Риджкрест, разположен на около 241 километра от Лос Анджелис. Земетресенията нанесоха щети на магистрали, предизвикаха скъсване на газопроводи, причинили пожари в няколко къщи. Според служители пострадали са около 50 къщи в намиращия се наблизо малък град Трона. Няма загинали или сериозно ранени, което властите отдават на отдалечеността на града, намиращ се в пустинята Мохаве. \"Всеки път, когато преживеем земетресение с магнитуд седем и няма загинали, тежко ранени, нито значителни материални щети, ми се ще да кажа, че това е благословия и чудо\", заяви вчера Андрю Фрийборн, говорител на пожарната на окръг Кърн. Сеизмолози заявиха, че при земетресение с подобен магнитуд в голям град като Сан Франциско, Лос Анджелис или Сан Диего могат да се срутят мостове, сгради и пътища, да се стигне до опустошителни пожари заради прекъсване на газопроводи. \"В Южна Калифорния на всеки две години ще има средно по едно земетресение с магнитуд шест. Всъщност изминаха 20 години без такова земетресение, така че станахме свидетели на най-спокойните 20 години в историята на Южна Калифорния\", заяви сеизмологът Луси Джоунс от Калифорнийския технологичен институт. \"Не е вероятно това да продължи в дългосрочен план. Геоложките характеристики продължават да се променят и трябва да очакваме и по-силни трусове. И когато това се случи близо до хора, положението ще е доста по-тежко\", добавя тя. Затова има нужда от подготовка, твърдят Нюсъм и други. Някои калифорнийци като Грег Месиджиън от Лос Анджелис твърдят, че вече взимат предпазни мерки. За него земетресението през 1994 г. в Нортридж, при което загиват 61 души и което причинява материални щети на стойност 15 милиарда долара, е било сериозно предупреждение. Домът му в долината Сан Фернандо, намирал се точно над разлома, бил почти напълно разрушен. \"Имахме тухлени стени по периметъра и всичките се срутиха. Имаше пукнатини в басейна. Вътре в къщата всички вещи по рафтовете се счупиха. Телевизорите паднаха и се счупиха. Коминът ни се срути. Стените се напукаха. Със средствата от застраховката за земетресения той направил ремонт. В неделя пенсионираният учител прегледал чантата си за извънредни ситуации и се уверил, че разполага с всичко необходимо за следващото земетресение. Съдържанието на чантата: достатъчно вода за една седмица, резервни обувки и дрехи, фенерчета, батерии, храна, зарядно за мобилен телефон и храна за кучето. Подготвил си е и маршрут за евакуация, като единият му автомобил е паркиран в гаража, а другият - на алеята, в случай че гаражът рухне върху автомобила. Земетресението от 1994 г. не е най-опустошителното в Калифорния. Известното земетресение в Сан Франциско от 1906 г. отнема живота на 3000 души. При земетресението в Сан Фернандо през 1971 г. с епицентър недалеч от този на земетресението в Нортридж загиват 65 души. Земетресението в Лома Приета през 1989 г., наречено земетресението от Световните игри, защото удря района на залива на Сан Франциско, когато \"Сан Франциско Джайънтс\" играят третия гейм на Световните игри, отнема живота на 63 души. Кейти Миреску от Лос Анджелис разказва, че е имала намерение да поднови съдържанието на чантата си за спешни ситуации и сега има стимул да го направи. Според нея последните земетресения са били най-силните, откакто се е преместила в Калифорния през 2000 г. \"Силата на тези земетресения ни накара незабавно да се уверим дали имаме всичко необходимо\", казва тя. Дизайнерът на продукти за \"Сейлсфорс\" похарчила 250 долара за всичко - от къмпинг фенери, сигнални ракети и водоустойчив кибрит до неразваляща се храна, йодни таблетки за пречистване на вода и лиофилизирана храна за кучето. Тя принтирала копия на паспорта си и на този на съпруга си, а също така на шофьорските им книжки и на застрахователната полица за земетресения. Някои хора в други щатове също взимат мерки. \"Когато видя място, сполетяно от две силни земетресения едно след друго, винаги се питам какво следва? Това със сигурност ме кара да се притесня за това, което следва, и дали съм подготвена\", казва Лаура Сампсън от Палмър, Аляска. Сампсън си била у дома, в града североизток от Анкъридж, през ноември, когато земетресение с магнитуд седем разлюляло района. Тя твърди, че продължава да се нуждае от по-добър план за това как да се свърже с любимите си хора след земетресение. Докато хората се подготвяха, властите в селския окръг Кърн поправяха пътища и възстановяваха комуналните услуги. Земетресенията причиниха пожари в няколко къщи, спирания на тока, повреди на газопроводи, пукнатини по сгради и наводнения в някои къщи, в които имаше повреди на водопровода. Нюсъм заяви, че щетите възлизат на над 100 милиона долара и каза, че президентът Доналд Тръмп му се е обадил, за да предложи помощ от федералното правителство. Всички пътища, обслужващи Риджкрест (град с население от 28 000 души), бяха обезопасени вчера за преминаване на автомобили, водата и токът бяха възстановени, а автобусите на градския транспорт ще подновят работа днес, заяви началникът на полицията Джед Маклафлин. Той каза, че се прави инспекция на къщите за щети и че всички правителствени сгради са в изправност. Служители призоваха няколкостотинте души, дошли на среща на общността вчера вечерта в Риджкрест, да вземат мерки, веднага щом бъде възстановена течащата вода в домовете им, след като тя спря след двете земетресение, разлюлeли града в четвъртък и петък. Служителите помолиха местните жители на продължилата два часа среща да преваряват вода поне в рамките на няколко дни след възстановяването на водоподаването. Кметът Пеги Брийдън заяви, че два камиона с вода ще пристигнат в Реджкрест и разположеното наблизо малко градче Трона. Няколко души на срещата в общинския център център Кер Макги заявиха, че ще имат нужда от психологическа помощ във връзка с преживяното вследствие на повредите, причинени от земетресенията, като например факта, че е трябвало да спят извън къщите си. Брийдън каза на местните жители, че са доказали твърдостта си. \"Аплодисменти за Риджкрест!\", каза тя на фона на ръкопляскания. Жителите на разположения недалеч град Трона, намиращ се югозападно от Долината на смъртта, съобщиха, че електричеството в града е възстановено, но все още в много домове няма вода и газ. Хората в града с население от близо 2000 души се наредиха на опашка за чиста вода, която войниците от калифорнийската национална гвардия раздаваха в гимназията в Трона. \"Току-що взех няколко пакета с бутилки с вода за мен и кучето ми\", каза Джеб Хейлман, който добави, че 40-годишната му къща не е пострадала от труса. По думите му, когато в петък започнало земетресението, той бил на десет етажа над земята, работейки върху бойлер в завода на Сърлс Вали Минералс. \"Държах се с всички сили, за да оцелея. Беше си голямо клатене\", казва той с усмивка. Тъй като температурите са около 100 градуса по Фаренхайт, Националната гвардия ще раздава вода\", докато има нужда, каза сержант Робърт Мадригал. Служители взеха мерки заради горещината и хилядите по-слаби вторични трусове, очаквани през следващите няколко дни. Американският геофизически институт заяви, че има само един процент шанс за друго земетресение с магнитуд седем или повече през следващата седмица и по-голяма възможност за земетресения с магнитуд шест. Националната гвардия изпраща 200 войници, логистична подкрепа и авиация, заяви генерал майор Дейвид Болдуин. Калифорнийската служба за извънредните ситуации достави походни легла, вода, храна и охладителни центрове в региона, заяви директорът Марк Гилардучи. /БТА", "date": "2019.07.08", "title": "Земетресенията припомниха на калифорнийците да се готвят за \"Големия трус\""}
{"url": "https://www.dnevnik.bg/politika/2019/07/08/3935671_radev_v_pismo_do_putin_narodut_ne_zabravia/", "text": "Президентът Румен Радев изпрати писмо на руския си колега Владимир Путин по случай отбелязването на 140 години от установяването на дипломатически отношения между двете страни. В него държавният глава посочва, че българският народ не забравя решаващата роля на Русия за Освобождението на България, съобщиха от прессекретариата на \"Дондуков\" 2. \"Приемете моите искрени поздравления и най-добри пожелания по случай 140-ата годишнина на дипломатическите отношения между България и Русия, установени на 7 юли 1879 г. след освобождението на България от османско иго и възстановяване на българската държавност\", пише Радев. Той отчита ролята на Русия в Руско-турската война от 1877–1878 г. и отбелязва, че страната ни почита паметта на загиналите в нея руски воини. \"Бих желал да отбележа, че отношенията между нашите народи се базират на дълбоки исторически, културни и духовни връзки, имащи своите корени в много по-далечната история\", заявява още президентът. Писмото е изпратено месец след  втората официална среща между Радев и Путин , която бе на Международния икономически форум в Санкт Петербург. На нея двамата се разминаха за цената на руския газ - българският президент поиска тя да бъде намалена, а  Путин му отговори, че тя е справедлива . Срещите между двамата президенти бяха предхождани от посещение на руския патриарх Кирил в България през 2018 г., повод за което бе Освобождението. Той обяви, че си тръгва огорчен, тъй като заслугите на Русия за Освобождението на страната ни били приравнени към тези на други народи. След това  Руската православна църква разпространи видеозапис , на който с тропане по масата на среща с Радев патриарх Кирил казва: \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни.\" В писмото си до Владимир Путин днес Румен Радев отбелязва, че 140-годишната нова и най-нова история на двустранните отношения се е развивала невинаги еднозначно, но и в най-сложните периоди отношенията между България и Русия винаги са били в центъра на общественото и политическо внимание и интерес. Според него те винаги са носили емоционалния заряд и чувствителност, характерни за държавите с дългогодишни исторически традиции в своите контакти. \"Това ни дава основание да констатираме, че имаме необходимата солидна основа, за да продължим да развиваме равнопоставен и взаимноизгоден диалог\", пише българският президент. В писмото си държавният глава изразява увереност и че с общи усилия и добронамерен подход могат да бъдат реализирани набелязаните перспективи в двустранния диалог, както и сътрудничеството при намирането на решения на актуалните предизвикателства в регионален и международен план.", "date": "2019.07.08", "title": "Радев в писмо до Путин: Народът не забравя решаващата роля на Русия за Освобождението"}
{"url": "https://www.dnevnik.bg/sport/2019/07/08/3935643_formula_1_se_nasochva_kum_nov_dogovor_sus_silvurstoun/", "text": "Легендарната британска писта \"Силвърстоун\" може да остане домакин на кръг във Формула 1 и след 2019 г. Договорът на трасето в графство Нортхемптън  изтича след настоящия сезон , но в последните дни се състоя среща между собствениците на спорта \"Либърти медия\" и Британския автомобилен клуб (BRDC). Тя е довела до сериозен прогрес в различията между двете страни. Очаква се бъдещето на \"Силвърстоун\" да бъде обявено през уикенда, когато предстои стартът за Гран при на Великобритания. \"Аз съм положително настроен за успешен завършек на всички преговори. Вярвам, че преди състезанието в неделя ще има добри новини за всички фенове\", каза президентът на британската асоциация сър Дейвид Ричардс пред \"Дейли мейл\". \"Най-големият проблем дотук беше финансовата страна и мисля, че беше направена стъпка напред в това отношение. Остават някои малки детайли, които да бъдат уточнени\". \"Силвърстоун\" плаща 17 милиона паунда на година, за да бъде домакин на старт във Формула 1. Собственик на пистата е именно BRDC, но организацията бележи загуби от над 50 милиона паунда за последните шест години. Формула 1 има желание да остане на пазара във Великобритания, като в последно време се водят преговори с Лондон за организиране на улично състезание. Въпреки желанието на \"Либърти медия\" провеждане на състезание в града е трудно от логистична гледна точка.", "date": "2019.07.08", "title": "Формула 1 се насочва към нов договор със \"Силвърстоун\""}
{"url": "https://www.dnevnik.bg/sviat/2019/07/08/3935579_rusnaci_sa_arestuvani_v_libiia_za_opit_za_namesa_v/", "text": "В Либия са арестувани двама руснаци по обвинение в опит да окажат влияние върху предстоящите общи избори, съобщи агенция \"Блумбърг\". Един от задържаните е политическият технолог Максим Шугалей, който по данни на медии е свързан с бизнесмена Евгений Пригожин. Вторият е преводач, каза източник на Би Би Си. \"Фондацията за защита на националните ценности\", в която работят двамата руснаци, потвърди тяхното задържане и заяви, че те не се се намесвали в изборния процес в Либия. Какво научи \"Блумбърг\" В публикацията си за задържането на руснаците \"Блумбърг\" се позовава на писмо, с което агенцията разполага. То е било изпратено от прокуратурата на Либия до международно признатото правителство на страната, базирано в Триполи. В писмото по данни на \"Блумбърг\" се казва, че гражданите на Русия са били въвлечени в \"организиране на среща\" със Сейф ал Ислам Кадафи - сина на сваления ръководител на страната и възможен кандидат за президент. В съобщението на агенцията не бяха посочени имената на арестуваните руснаци. Според \"Блумбърг\" трети руснак е успял да напусне страната, преди силите за сигурност да дойдат за неговите спътници. Политтехнологът Шугалей и преводачът  В Либия е задържан 53-годишният петербургски политически технолог Максим Шугалей, който по данни на Би Би Си и изданието \"Проект\" е работил на президентските избори в Мадагаскар за интересите на руския бизнесмен Евгений Пригожин. Това съобщи за руската редакция на Би Би Си източник, близък до Шугалей. Същото е съобщавал и \"Проект\". Вторият задържан е Самер Хасан Суейфан, гражданин на Русия от арабски произход, който е работел като преводач, съобщи събеседникът на Би Би Си. Преди да започне работата в Африка, Шугалей е помагал на кандидати на регионални избори в Русия. Сред клиентите му са кандидати от \"Единна Русия\", Комунистическата партия на Руската федерация, Либералдемократическата партия на Русия и \"Справедлива Русия\". Самият той на няколко пъти се е кандидатирал за депутат, но нито веднъж не е побеждавал на избори. Впоследствие организацията, за която работи Шугалей, потвърди, че той е задържан. Тя се нарича \"Фонд за защита на националните интереси\". Фондът е създаден от Александър Малкевич, който същевременно работи и като главен редактор на англоезичния сайт USA Really - проект на  т.нар. Федерална новинарска агенция , която по данни на американските власти се финансира от Пригожин. В изявлението на фондацията се казва, че \"сътрудниците на изследователската група са се занимавали единствено с провеждането на социологически допитвания, изучавайки хуманитарната, културната и политическата обстановка в страната\" и \"не са се намесвали по никакъв начин в електоралните процеси на територията на Либия\". В изявлението Шугалей е наречен \"известен социолог\", но фондацията не назовава името на втория задържан. В групата са влизали \"социолог - ръководител на групата\", \"социолог - специалист по хуманитарните въпроси в арабските страни\" и \"социолог-културолог\", следва от изявлението. Малкевич каза пред РИА \"Новости\", че неговата фондация е водила тайни преговори и се е опитвала да освободи сътрудниците си. \"Вместо вече да приключат този случай и да ги пуснат, явно под някакъв външен натиск либийските силови служби обнародваха информация, че заловените са едва ли не руски шпиони\", оплака се Малкевич. Данните от лаптопите и флашките, намерени у заподозрените, свидетелстват, че са работили за компания, която \"се специализира в оказването на влияние върху избори, които трябва да се състоят в няколко африкански държави\", сред които и Либия, писа агенция \"Блумбърг\". Сейф ал Ислам Кадафи се ползва от подкрепата на някои чиновници в Москва, твърди агенцията. След публикацията на \"Блумбърг\" външното министерство на Русия заяви, че Москва \"е обърнала внимание на появилата се в редица западни източници информация за задържането в Триполи на двама руски граждани\". \"Предприети са мерки за проверка на тази информация по съответните канали\", казаха от министерството пред РИА \"Новости\". Нужна е подкрепа Подкрепяните от ООН власти в Либия планираха да произведат избори през първата половина на тази година, но досега те не се състояха. В страната продължава въоръженият конфликт между признатото от ООН правителство на националното единство и Либийската национална армия под ръководството на фелдмаршал Халифа Хафтар, застанал на страната на парламента. В края на 2018 г. \"Блумбърг\" съобщи, че Сейф ал Ислам Кадафи се е обърнал към руските власти с молба да го подкрепят на предстоящите избори. По данни на агенцията той е разчитал както на финансиране на кампанията си, така и на посредничество при преговорите с либийските власти. Тогава заместник-министърът на външните работи на Русия Михаил Богданов казваше, че Кадафи трябва да бъде част от политическия процес в Либия. Президентът на Русия Владимир Путин заяви тази седмица (миналата - бел. прев.), че Москва поддържа еднакви отношения както с официалното правителство на Либия, така и със силите на фелдмаршал Хафтар. При това той подчерта, че Русия не е страната, която трябва да има решаващ принос за уреждането на кризата в Либия. \"Ние не се дърпаме, но не искаме да затъваме в този проблем\", каза Путин. /БТА", "date": "2019.07.08", "title": "Руснаци са арестувани в Либия за опит за намеса в избори"}
{"url": "https://www.dnevnik.bg/bulgaria/2019/07/08/3935707_doncho_papazov_poluchi_orden_stara_planina_purva_stepen/", "text": "Президентът Румен Радев връчи на церемония на \"Дондуков\" 2 висши държавни отличия на четирима изтъкнати българи за техните високи професионални успехи, издигане авторитета на България и принос за нейното съвременно развитие, съобщиха от \"Дондуков\" 2. С орден \"Стара планина\" първа степен бяха удостоени журналистът и мореплавател Дончо Папазов за приноса му в областта на спорта, науката и журналистиката и спортният деятел Христо Меранзов за заслугите му в областта на физическото възпитание и спорта. На церемонията проф. д-р Цекомир Воденичаров беше отличен с орден \"Св. св. Кирил и Методий\" огърлие за заслугите му за развитието на медицинската наука и за утвърждаването на факултетите по обществено здраве в системата на висшето образование. С орден \"За военна заслуга\" първа степен беше удостоен о. р. генерал-майор Александър Александров. Легендарният ни космонавт е отличен за развитието и укрепването на въоръжените сили и за приноса му за националната сигурност на страната. Държавният глава отбеляза, че връчените висши държавни отличия са израз на признателността на обществото за всеотдайността, себеотрицанието и огромната съзидателна енергия на четиримата наградени. \"Те доказаха по безспорен начин, че българинът може да постига успехи на световно ниво, и то в различни области, предизвикващи човешките възможности на върховен предел - от покоряването на необятния космос до превземането на бурните океани, от подготовката на плеяда български спортисти с бляскави олимпийски победи до победата над болестите и смъртта с развитието на съвременна медицина\", посочи президентът. \"Има нещо общо, което свързва всички тези успехи в на пръв поглед безкрайно различни сфери на човешката дейност и това е непокорният български дух и всеотдайност, съчетан по удивителен начин с научен и творчески подход и несломима воля в името на успеха и прогреса\", отбеляза държавният глава.", "date": "2019.07.08", "title": "Дончо Папазов получи орден \"Стара планина\" първа степен"}
{"url": "https://www.dnevnik.bg/biznes/turizam/2019/07/08/3935720_podgotviat_se_po-seriozni_globi_za_preminavane_s/", "text": "Министерството на туризма ще предложи законодателни промени, с които да се въведат по-високи санкции за преминаване с автомобил през плажни ивици, каза днес пред Би Ти Ви министърът на туризма Николина Ангелкова. Поводът е случка от уикенда, при която  високопроходим автомобил затъна  при спускане на джет на плаж \"Перла\" край Приморско. Според Би Ти Ви ще бъде предложено глобата да скочи двойно - до 20 хиляди лева. До момента санкции за каране по плаж обаче няма, твърде телевизията. \"Идвам от Приморско, недопустимо е да си помисли да се направи, пък какво остава да се влезе. Това е абсурд\", каза министърът. Ангелкова допълни че на концесионера на плажа ще бъде наложена глоба около 6000 лева, а при второ нарушение, каквото и да е то, концесията ще бъде прекратена. Министърът обаче допълни, че са нужни възпиращи със строгостта си санкции и за извършителите. Негативната кампания удря туризма Попитана дали от сега може да се каже, че летният туристически сезон е провален, Ангелкова уточни, че сезонът едва сега започва. Тя се възмути, че започналата от социалните мрежи и преминала в медиите негативна кампания, която показва празните курорти по Черноморието, вреди на имиджа на туризма. \"Има проблеми, те не са от вчера. С тази негативна кампания удряме цялостно и в дългосрочен план по имиджа на страната като туристическа дестинация. Яд ме е, защото много е направено и още има какво да се направи\", посочи министърът на туризма. Има чадъри и шезлонги за 36 стотинки По повод цените на чадърите и шезлонгите по морето, Николина Ангелкова подчерта, че на всеки плаж половината зона е за свободно ползване. Според нея появилите се в социалните мрежи и медиите цени са от ВИП зоните, които всеки концесионер може да обособи. \"Договорите, които сме сключилиq са 60 и в тях цените варират от 36 стотинки на Нестинарка, през 1.20 лева на \"Бургас Север\", 2 лева на \"Кабакум\" до 10 лева на Слънчев бряг за чадър и шезлонг\", посочи министърът на туризма. Тя припомни, че при избора на концесионер сумата, която ще се дава на държавата, формира 40% от оценката, колкото е и цената на плажните пособия, а останалите 20% идват от планираните инвестиции. Ангелкова не се съгласи с твърдението на водещия, че в Гърция чадърите и шезлонгите са безплатни. Тя изреди зони, в които те се плащат и не са евтини. Ангелкова каза, че част от дебата за бъдещето на туризма е одобряването на по-ниски концесионни такси, при положение че и цените на чадъри и шезлонги паднат. Тя допълни, че за миналата година са събрани 480 000 лева неустойки за нарушения на концесионни договори. До дни ще е ясно как държавата ще подкрепи туризма Министърът обяви още, че в следващите дни ще бъдат обявени мерките на държавата, които да помогнат на туризма, така както се прави в страни като Турция, Тунис и Египет, конкуриращи България с оферти през лятото. На въпрос чувства ли лична вина за ситуацията в туризма, Николина Ангелкова обяви, че откакто има Министерство на туризма (от 2014 година), има 31% ръст на чуждестранните туристи и 34% ръст на приходите. На повторен въпрос дали чувства лична вина и мислила ли е за оставка, министърът каза: \"Човек, който не работи, той не греши. Ако има грешки, важното е да се поправят. Винаги съм готова да подам оставка, когато премиерът каже\". По повод приетите ограничения и санкции  с промените в Закона за шума  Ангелкова обяви, че в него трябва да се предвиди изключение по отношение на часовите пояси за националните курорти, като новите часове се одобрят от местните власти.", "date": "2019.07.08", "title": "Подготвят се по-сериозни глоби за преминаване с автомобил през плажа, обяви Ангелкова"}
{"url": "https://www.dnevnik.bg/bulgaria/2019/07/08/3935713_stolichnata_obshtina_prie_reshenieto_na_suda_i_shte/", "text": "Столичната община няма да обжалва предписанието на Софийския градски съд по делото, заведено от граждани и неправителствената  организация \"Група за чист въздух\" . \"Предложените от съда мерки са част от програмата, която се изпълнява в момента и е за подобряване на качеството на атмосферния въздух като в нея за заложени над 100 мерки и дейности\", съобщиха от Столичната община в отговор на съдебното решение. Днес сутринта съдът разпореди  да се мият основните улици в София два пъти месечно от май до септември, а в останалата част от годината – веднъж месечно. Магистратите задължиха общината в срок до две седмици да представи план за изграждане на велоалеи, включително и такива между крайните квартали на града до централната градска част. Общината е задължена да информира на специално изградените табла, на спирките на градския транспорт и на сайта си какви са нивата на фини прахови частици и какви са нивата на замърсяването на въздуха. От общината припомнят, че от 2017 г. ежегодно се увеличава честотата на миене на улици и булеварди. За 2019 г. са осигурени средства от план сметката по чистота за двойно увеличение на миенето на основни улици и булеварди през летните месеци (май-септември) - от 12 пъти през 2018 г. на 24 пъти през 2019 г. Освен миенето през летните месеци, в бюджета са осигурени средства и за измиване и почистване на основните пътни артерии и вътрешно-квартали улици след зимния период. Общо за 2019 г. е планирано машинно измиване на над 230 хил. дка. С цел намаляване на нивата на фини прахови частици през зимните месеци в последните две години се възлага и измиване на големите пътни артерии през зимните месеци при подходящи положителни температури, посочват в съобщение от общината. Със заложеното увеличение на честотата на миене се осигурява предписаното от съда измиване на над 10 хил. декара месечно, изчисляват от общината. Средствата за миене се осигуряват от такса битови отпадъци, като от нея се финансират и дейностите по събиране и оползотворяване на битови отпадъци, както и рекултивацията на старите депа. По отношение на другото разпореждане на съда - за публично и редовно оповестяване на стойностите на фини прахови частици, от общината казват, че на сайта и в момента в реално време се публикуват данните от всички контролирани замърсители на въздуха, както и информация за средноденонощните норми на фини прахови частици за предходния ден. В съобщението се припомня и че преди 2 години Столична община съвместно с Националния институт по метеорология и хидрология е разработила система за прогнозиране на очакваните нива на фини прахови частици два дни предварително. В момента Столична община изпълнява проект за монтиране на 22 сензора в различни райони. Данните от тях също ще бъдат достъпни в реално време заедно с данните от измервателните станции на Изпълнителната агенция \"Околна среда\". Столична община поддържа и табла, на които се публикуват данните от измервателните станции на Изпълнителната агенция \"Околна среда\" в реално време. \"В определения от съда срок ще предоставим информация за техническите възможности за публикуване на информация на средноденонощните норми и на таблата на градския транспорт и столичния метрополитен, както и програмата за изграждане на велоалеи през следващите години\", уверяват от общината.", "date": "2019.07.08", "title": "Столичната община прие решението на съда и ще мие улиците редовно"}
{"url": "https://www.dnevnik.bg/sviat/2019/07/08/3935722_borisov_govori_kato_evropeiski_politik_i_komentar_na/", "text": "Посланикът на Сърбия Владимир Чургус е бил извикан във външното министерство в София и му е било обяснено защо са неуместни забележките на първия дипломат в Белград Ивица Дачич след коментар на премиера Бойко Борисов. Това посочва в прессъобщение Министерството на външните работи. Мярката бе предизвестена и още в края на седмицата се очакваше  по разпореждане на вицепремиера и външен министър  Екатерина Захариева. На 6 юли Дачич  се обърна задочно към Борисов  (говорейки му неформално) заради думите на премиера на пресконференция в Познан, че изборът на испанец за върховен представител на Европейския съюз във външната политика и сигурността не може да промени позицията на държавите, признали независимостта на Косово. \"Пред посланик Чургус беше изразена позицията, че изказването на министър Дачич е неприемливо и не отговаря на очакванията на българската страна за поддържане на приятелски и добросъседски отношения\", съобщава министерството. \"Бе подчертано, че на срещата в Познан българският премиер говори като европейски политик и коментарът на външен министър на страна извън Съюза в този случай е неуместен. Бе изтъкната и ролята на България за европейската интеграция на Западните Балкани и в частност на Република Сърбия, успехите на българското председателство на Съвета на ЕС, което успя да върне този ключов за региона въпрос в европейския дневен ред.\" На срещата бе повдигнат въпросът и за последвало изявление на сръбския външен министър Ивица Дачич за информационна агенция ТАНЮГ, което също се оценява като неприемливо от българската страна. В тази връзка настоятелно бе изразено очакване подобни изказвания да не се повтарят в бъдеще, продължава съобщението. Посланик Чургус благодари за подкрепата, която България оказва за европейския път на Република Сърбия, и подчерта връзките между двата народа, като обърна внимание на емоционалния характер на изявленията. Всички имаме интерес от добри отношения със съседите и стабилност в региона, подчертава той, цитиран от министерството.", "date": "2019.07.08", "title": "Борисов говори като европейски политик и коментар на министър извън ЕС е неуместен, обяви София"}
{"url": "https://www.dnevnik.bg/bulgaria/2019/07/08/3935730_prokuratura_razsledva_nachalnik_na_mitnicheskoto_bjuro/", "text": "Специализираната прокуратура е започнала днес разследването в Митническото бюро в Севлиево по досъдебно производство за действаща от началото на 2017 г. организирана престъпна група с участието на началника на Митническото бюро - Севлиево. В съобщение на прокуратурата се твърди, че са събрани доказателства за това, че Йорданка Костадинова е превишила властта си с цел да набави за сина си имотна облага. В качеството си на длъжностно лице началникът на пункта се е обаждала на колеги от митническия пункт в Горна Оряховица и е настоявала от тяхна страна да бъде допуснат фиктивен износ на камиони в полза на дружество, собственост на сина й. Отделно от това са събрани доказателства, че Костадинова е помогнала на лице, което е държало в дома си акцизни стоки без бандерол, да избегне наказателно преследване, като го е предупредила за предстояща проверка от органите на митницата. Към момента са задържани началникът на Митическо бюро Севлиево, нейният син и лицето, което е избегнало проверката. Предстои на тримата да бъдат повдигнати обвинения. Събират се доказателства за виновността и на други лица, се казва още в съобщението.", "date": "2019.07.08", "title": "Началникът на митническото бюро в Севлиево е задържана"}
{"url": "https://www.dnevnik.bg/sport/2019/07/08/3935728_frenska_pobeda_beliaza_tretiia_etap_v_tura_video/", "text": "Жулиан Алафилип от \"Декьонинк Куикстеп\" донесе първата френска победа в тазгодишния  Тур дьо Франс . Колоездачът на белгийския отбор триумфира в третия етап между Бенш и Еперне (215 км). Алафилип измина тежкото трасе, изпълнено с много кратки и стръмни изкачвания, със средна скорост 46 км/ч за 4:40.29 часа. Победата е трета за него в Обиколката на Франция, след като през миналата година взе два етапни успеха. През 2018 г. Алафилип спечели и фланелката за най-добър катерач в Тура. Освен успеха в Еперне колоездачът на \"Декьонинк Куикстеп\" облича и жълтата фланелка на лидер в надпреварата. Той завърши с 26 секунди през основната група, като взе 10 секунди бонификация. \"Това е сбъдната мечта, да облека жълтата фланелка. Чувствах се много добре, не знаех дали не трябва да остана в групата или да атакувам, но реших последното, което се оказа и успешно. Имах различни опции, но в края разчитах на моите усещания\", каза след етапа Алафилип. Той е първият французин от пет години насам, който облича жълтата фланелка. За последно тя беше носена от Тони Галопен през 2014 г. Алафилип прекъсна и серията от две поредни победи на \"Йъмбо Висма\", които триумфираха в  първия ден с Майк Тьонисен  и във втория при отборното бягане по часовник. Носителят на жълтата фланелка до този момент Тьонисен завърши на близо пет минути зад Алафилип. Алафилип направи победната си атака 16 км преди финала, когато атакува на височината от трета категория Кол де Мутини. Той изненада останалите фаворити и отвори аванс от 45 секунди. Въпреки активното преследване отзад Алафилип не беше застигнат и завърши пред групата. Тя се разкъса във финалните метри, като единствено Тибо Пино (FDJ) и Еган Бернал (\"Инеос\") спечелиха време. Пет секунди след тях финишираха Герант Томас и останалите претенденти за жълтата фланелка. След три етапа лидер в състезанието е Алафилип с аванс от 20 секунди пред Ваут ван Аерт (\"Йъмбо Висма\") и 25 пред Стивън Краусвайк. Водач в класацията за зеленото трико е Петер Саган със 76 точки, а Майкъл Матюс има 59. Промяна имаше и при катерачите, където със седем точки, спечелени в етапа начело излезе Тим Веленс. Втори е Ксандро Мюрис с три. Във вторник предстои четвъртият етап 213.5 км между Реймс и Нанси. В него има две височини от четвърта категория, като последната е на 15 километра от финала. Етапът подхожда на добрите спринтьори.", "date": "2019.07.08", "title": "Френска победа беляза третия етап в Тура (видео)"}
{"url": "https://www.dnevnik.bg/sviat/2019/07/08/3935708_severen_potok_2_i_turski_potok_moje_da_se_izpolzvat_za/", "text": "Парламентарната асамблея на Организацията за сигурност и сътрудничество в Европа (ОССЕ) прие резолюция и декларация, с които газопроводите \"Северен поток 2\" и \"Турски поток\" (който би трябвало да мине през България) се споменават като потенциални средства за натиск върху участващите държави. В документа от приключващото днес заседание (4-8 юли), качен днес на  сайта  на асамблеята, се казва, че заради двата газопровода могат да пострадат страни, зависими от доставките по тях, ставайки жертва на политическа и икономическа принуда. Така изготвената на заседанието в Люксембург делегация приема поправката, предложена от литовския делегат Рута Милюте от управляващия Литовски съюз на фермерите и зелените. Според Милюте проблемът е във все по-силното обвързване с \"един източник\" на енергийни ресурси, от което \"приятелите от Централна и Източна Европа могат да пострадат\". Според американски представители, участвали на заседанието, \"Турски поток\" повишава способността на Русия да влияе на другите държави. Против поправките бе турската делегация с аргумента, че всяка страна сама може да реши дали да участва, пише руското делово издание РБК. В документа се казва още, че \"зависимостта от един източник на доставка на енергийни ресурси поставя под заплаха икономическата безопасност и надеждността на доставките\", създавайки им \"най-благоприятна среда за възможни злоупотреби на енергийния пазар\".", "date": "2019.07.08", "title": "\"Северен поток 2\" и \"Турски поток\" може да се използват за натиск върху държави, допусна ОССЕ"}
{"url": "https://www.dnevnik.bg/sport/2019/07/08/3935733_borisov_dadohme_taen_telefon_na_futbolnite_sudii_da/", "text": "Премиерът Бойко Борисов е свикал  среща между футболните ръководители , за да покаже уважение към \"хората, които си дават парите\". Така той обясни срещата със собствениците на \"Лудогорец\", ЦСКА и \"Левски\" Георги Домусчиев, Гриша Ганчев и Васил Божков в Министерски съвет. \"Исках да обърна внимание на всичките клубове, без да става голям панаир. Исках да покажа и респект към хората, които си харчат парите за футбол. Като държава сме дали много средства за футбола, не искахме да се месим в дейността на Българския футболен съюз (БФС), но да изкажем своите виждания. Трябва да кажем, че така, както се развива детско-юношеския футбол, няма да стане, макар терените сега да са по-добри от преди години\", започна Борисов пред \"Спортното шоу на Дарик\". По думите на премиера България може да вземе веднага мач за Суперкупата на Европа, но \"няма смисъл, ако няма изградена система\". Борисов изрази готовност страната да инвестира пари в юношеския футбол. \"Ако БФС седне и направи сметка за Първа, Втора и Трета лига на отборите колко им струва издръжката на отборите до 12, 16 или 18 години, ще се дадат тези пари. А не поотделно. Да направят система и да кажат. Това ще даде резултат след 3-4 години\". Борисов коментира и въпроса с футболните съдии, който е бил най-обсъждан на срещата с Домусчиев, Ганчев и Божков. \"Ще имаме доста мероприятия по контрол на съдийските бригади. Дали сме им таен телефон с Младен Маринов (министъра на вътрешните работи) и ако някой иска да ги плаши, тормози, подкупва, може да попадне в подобни мероприятия. Тогава всеки да си носи отговорност, няма значение колко велик е клуба и няма защо да се сърди. Затова бях поканил на срещата главния прокурор, заместник-главния прокурор и вътрешния министър. Да ги предупредим. Най-важното нещо в спорта е феърплея\", каза още Борисов. Министър-председателят уточни, че трябва да се реши проблемът с футболното хулиганство. \"За МВР е най-лесно да ги респектира, но просто исках да сложа рамка, че ако има подобна осъзната рамка с подобни процеси\". \"Предложих на Боби Михайлов да сложи имената на съдиите в една купичка и да теглят преди големите мачове. Това обаче не било прието в Европа. Винаги има начин да се направи така, че да няма съмнения относно реферите\", добави Борисов.", "date": "2019.07.08", "title": "Борисов: Дадохме таен телефон на футболните съдии да видим дали ги плашат и тормозят"}
{"url": "https://www.dnevnik.bg/sviat/2019/07/08/3935658_obezceniavane_na_lirata_e_purviiat_efekt_za_uvolneniia/", "text": "Инвеститорите реагираха в понеделник с недоверие и разочарование на внезапното уволнение в събота на Мурат Четинкая, управителят на централната банка на Турция. Националната валута започна търговията с обезценяване от 2.6% спрямо петък и към края на борсовата сесия се стабилизира около поевтиняване от 1.6% към американския долар. Който купи миналата седмица държавни облигации от емисия за 2.25 млрд. долара остана неприятно изненадан и мнозина опитваха да разберат каква политика ще води новият управител - досегашният заместник Мурат Уйсал. Президентт Реджеп Тайип Ердоган използва новите си извънредни правомощия и сложи край на продължителните разногласия с Четинкая, когото непрекъснато притискаше да намалява лихвите, за да расте турската икономика с помощта на достъпни кредити. Това става в момент, когато лирата тъкмо бе започнала да се стабилизира от миналогодишната криза и инфлацията да намалява с перспектива към края на месеца банката да понижи лихвите, които в момента са 24% Уволняването на Четинкая събуди опасенията на бизнеса, че централната банка не е независима от политически натиск, коментира \"Ройтерс\". \"Това говори колко настойчив е Ердоган в това да диктува монетарната политика и по принцип за влиянието му върху икономическите политики\", коментира за \"Ройтерс\" Финикс Кален, директор стратегии във възникващи пазари към \"Сосиете женерал\". Според нея вече е трудно да се вярва на предположенията, че Ердоган ще прояви повече прагматизъм след загубата на кметските избори в Истанбул, както и че икономиката ще бъде оставена постепенно да възстанови баланса. \"Определянето на монетарната политика може да се окаже още повече повлияно от политически натиск, което да доведе до агресивно понижаване на лихвите, предизвикващо разклащане на стабилността на финансовия пазар и на търсенето на местни активи.\" Юсуф Кавак, анализатор в \"Ъшък секюритис\", смята, че на заседанието си на 25 юли централната банка най-вероятно ще понижи лихвите повече от досегашните прогнози и че такова е настроението на пазарите в момента. Но той насочва внимание към важно събитие, очаквано тази седмица - пристигането на първите пратки с руските ракетни комплекси С-400, за които САЩ заплашиха със санкции. Ако Вашингтон изпълни заканата си, лирата рязко ще поевтинее отвъд прага от 6 лири за долар, казва Кавак. Естер Рейхелт от \"Комерцбанк\" във Франкфурт оценява, че поевтиняването на лирата в първия ден на търговия след промяната в централната банка е било изненаващо умерено. Сергей Дергачьов от германската Union Investment, която купи миналата седмица от турската дългова емисия, казва, че сега вече се чуват въпроси дали Ердоган няма да продължи и с други уволнения в ключови институции от правителството и администрацията с цел затягане на хватката над управлението и икономиката. Това съвпада със съобщения, че правителството подкотвя регулация, съгласно която ще може част от резервите на централната банка в лири да бъдат прехвърлени към бюджета - идея, която вече се критикува остро, раказва в.\"Хюриет\".", "date": "2019.07.08", "title": "Обезценяване на лирата е първият ефект за уволнения от Ердоган централен банкер"}
{"url": "https://www.dnevnik.bg/sviat/2019/07/08/3935731_ogromni_ruski_kapitali_tekat_kum_ispaniia_i_tia_ne/", "text": "Руснаците прехвърлят все повече капитали към Испания – говори се за тенденция, и то трайна. Испания няма нищо против руските капитали, тъкмо обратното - в сегашната ситуация на икономическа криза страната приветства всяка легална инвестиция. Междувременно се говори за изцяло нова тенденция: от Русия към Испания ежегодно текат стотици милиони, предназначени за бизнес. Съвсем доскоро ситуацията беше коренно различна: от Русия пристигаха скромни вложения - най-вече за придобиването на вили за лично ползване. А сега капиталите се насочват към строителството, банковото дело и промишлените предприятия, търговията, туризма и т.н. В условията на криза обаче гаранции за успеха на тези вложения няма. Затова испанските наблюдатели нямат точен отговор на въпроса каква е основната цел на руските инвеститори. Големите планове на руската компания Velum Group Както съобщава местната преса - организираната в края на юни т.г. презентация в Марбея на руската инвестиционна компания Velum Group - \"разкошна, с банкет и концерт\", е едно от истинските събития в деловия и светски живот на Испания. Шефът на компанията Георгий Друзенко изложил плановете си в присъствието на 200 високопоставени гости. Най-напред станало дума за строителството на бутиков вилен комплекс с името \"Малките дворци на Банус\". Реализацията му трябва да започне още през септември, а всеки от \"малките\" дворци ще е с площ от 1 500 кв.м. и ще струва между 5,5 и 6 милиона евро. Velum Group възнамерява да строи и други вили в селище с името \"Имение Марбея\", освен това петзвезден хотел и жилищен комплекс с 220 апартамента. И това не е всичко - по думите на Друзенко, компанията му още догодина щяла да предостави за експлоатация първите жилища от друг комплекс в Североизточна Испания - \"Вили Албаксара\". До момента вложени са 200 милиона евро. \"Но сме готови да растем!\", заяви шефът, бурно аплодиран от присъстващите. Къде са руските интереси в Испания? И ако Velum Group е все още твърде непозната на испанците, корпорацията LetterOne е добре известна в страната. Снимката на нейния собственик Михаил Фридман постянно се появява в пресата. През 2018-а руският магнат купи 30 процента от разорената и потънала в дългове търговска мрежа DIA. През пролетта на 2019-а, доплащайки още 170 милиона евро, той увеличи дяловото си участие на 70 процента и думата му вече е решаваща за настоящето и бъдещето на мрежата. Мадридският експерт в сферата на чуждестранните инвестиции Енрике Бланко Вия споделя наблюдението си, че повечето руски бизнесмени не организират презентации и не обичат да контактуват с пресата. Поне половината предпочитат да действат инкогнито, казва Бланко Вия, позовавайки се на мнението на испанските спецслужби, контролиращи чуждите финансови потоци. По неговите думи, руските пари се влагат не само в строителството и търговията, а и в банкови акции, промишлени предприятия, пристанищни съоръжения, хотели, ресторанти, нощни клубове и т.н. Напливът на руския пари е особено осезаем освен в Марбея и в Каталуня, също и в източните райони на страната - Валенсия и Аликанте. Никой не знае колко са руските инвестиции в Испания Не е възможно да се установи колко са руските предприятия в страната, казва Бланко Вия. Много от тях формално не са руски, макар често да използват капитали, пристигнали от Русия през офшорни зони. Открито действат само едрите руски компании. Към тях, освен назованите, се отнася, например \"Лукойл\", който разполага със собствен нефтен терминал в пристанището на Барселона. Още по-сложно, по думите на експерта, е да се назове общата сума на руските капитали, вложени в последно време в Испания. Той предполага, че вероятно са милиарди евро. И не само прикритието под чужда фирма пречи да се добие представа за действителните размери на руското присъствие в Испания. Объркване в статистиката на деловата активност внасят и руснаците, които не се занимават с бизнес в страната, но си откриват компании, за да впишат на тяхно име имотите си, купени за отдих през лятото. Тези фирми-призраци позволяват да се пести от данъците, дължими за недвижимите имоти. Какво търси руският бизнес в Испания \"По правило всеки капитал търси печалба, но невинаги е ясно защо руснаците влагат парите си в Испания\", посочва Бланко Вия. На същото мнение е и професорът от мадридския университет Рамон Гомес Монкада, според когото - по повод проектите на Velum Group, \"строителството на типови вили има сложна по-нататъшна реализация\", тъй като в Испания те обикновено се правят по проект и цена, предварително уговорени с поръчителя. Испанците не могат да си обяснят и целите на компанията LetterOne. За да се задържи закупената от нея търговска мрежа над вода, се наложило да се изтегли и допълнителен банков кредит за 500 милиона. При това без никакви гаранции за успех, имайки предвид състоянието на DIA, а и жестоката конкуренция в търговията. Професор Гомес Монкада и експертът Бланко Вия предполагат, че руските инвестиции в Испания \"често не търсят финансовата изгода, а са водени от желанието да прехвърлят капитал извън пределите на Русия - все едно къде\". Времето ще покаже дали това наистина е така, или пък големите руски инвеститори имат своя бизнес-стратегия, която експертите не могат да прозрат. А що се отнася до средните бизнесмени - те са привлечени от възможността да получат испанско гражданство срещу направените инвестиции. Така че руските капитали очевидно ще продължават да текат към Испания.", "date": "2019.07.08", "title": "Огромни руски капитали текат към Испания и тя не възразява"}
{"url": "https://www.dnevnik.bg/gradska_sreda/2019/07/08/3935739_pametnik_na_kapitan_petko_voivoda_shte_bude_postaven_v/", "text": "Бюст-паметник на Капитан Петко войвода да бъде поставен в Борисовата градина, реши днес общинската комисия по култура и образование днес. Предложението е на Съюза на тракийските дружества в България, а паметникът ще бъде поставен в Алеята на революционерите в парка. Проектът е на скулптора Валентин Старчев и беше харесан от всички членове на комисията. Предстои предложението да се гласува на сесия на Столичния общински съвет, след което ще се пристъпи към поставянето му в Борисовата градина.", "date": "2019.07.08", "title": "Паметник на Капитан Петко войвода ще бъде поставен в Борисовата градина"}
{"url": "https://www.dnevnik.bg/photos/2019/07/08/3935711_fotogaleriia_svetovnite_snimki_na_denia_8_juli_2019_g/", "text": "Дъждовни облаци, осветени от залязващото слънце край с. Черногорово, България.", "date": "2019.07.08", "title": "Фотогалерия: Световните снимки на деня 8 юли 2019 г."}
{"url": "https://www.dnevnik.bg/sport/2019/07/08/3935742_boiko_borisov_e_posuvetval_grigor_dimitrov_da_igrae_v/", "text": "Премиерът Бойко Борисов се е срещнал с  Григор Димитров  и го е посъветвал да играе в България, за да си спечели любовта на хората. Двамата са говорили и за намерението на тенисиста да изгради академия след края на кариерата си. \"Григор Димитров мина да го видя, защото имах и аз такава контузия в рамото. Изключително тежка контузия. Някъде писаха, че съм му обещал да строи някаква висока сграда в комплекса на Малееви. Господ ми е свидетел, момчето каза, че някъде извън София ще иска да си направи спортна академия, която да си развива. Обещах му, когато си проучи нещата, да дойде и да говорим\", каза Борисов пред \"Дарик радио\". Премиерът е посъветвал \"приятелски\" с бившия №3 в света да участва отново на турнири в България. Димитров спечели \"София оупън\" през 2017 г., но от тогава не е участвал в надпревари в България. \"Най-приятелски му казах му единствено да идва на турнирите и да играе за България, защото това е една инвестиция в обичта на народа. А хората го обичат. За половин час мина да ме види и сподели как се променя България. Сподели как се променя България и си ходи до Хасково и се връща без напрежение\".", "date": "2019.07.08", "title": "Бойко Борисов е посъветвал Григор Димитров да играе в България"}
{"url": "https://www.dnevnik.bg/evropa/2019/07/09/3935514_kolko_goliama_e_ikonomicheskata_mosht_na/", "text": "Възможно ли е държавите от т. нар. Вишеградска четворка скоро да конкурират други регионални блокове в ЕС и да се борят за надмощие в Брюксел? Отговорът засега е отрицателен, смятат европейските дипломати. Полша, Чехия, Словакия и Унгария обаче много биха искали това да се промени. Във връзка с осъществяването на европейските цели, свързани с изменението на климата и произтичащите от тях икономически промени неотдавна три от държавите от Вишеградската група поискаха по-големи финансови компенсации, които да бъдат предвидени в следващия седемгодишен бюджет на ЕС, известен като Многогодишна финансова рамка (МФР). Европейските наблюдатели обаче често споменават Вишеградската четворка като \"две плюс две\", визирайки по този начин различното им отношение към европейската интеграция. Словакия и Чешката република са относително проевропейски настроени, докато Унгария и Полша са много по-евроскептични. Словакия е единствената страна, която принадлежи към еврозоната. Колко голяма е икономическата мощ на Четворката Ако се разглеждаше като единна национална държава, Вишеградската четворка би била петата по големина икономика в Европа и 12-ата в световен мащаб. С 64 милиона население тя би заемала 22-ро място в света и 4-то място в Европа. Общата икономика на Европейския съюз се очаква да отбележи ръст от 1.4% през 2019 г. , а за страните от еврозоната той се очаква да достигне 1.2%. Докато забавеният икономически растеж на Германия остава основната причина за безпокойство, перспективите на други европейски държави също не изглеждат особено обещаващи. На фона на тези прогнози страните от централна Европа се оказват с най-бързо развиващи се икономики в съюза. Полша Полша определено догонва Западна Европа - между 1992 и 2019 г. икономическото развитие на страната е в непрекъснат подем и понастоящем възлиза на $525 (€475) милиарда. Полската икономика е вече седмата по големина в ЕС. С население от 38 милиона души страната престава да бъде определяна като нововъзникващ пазар за инвеститорите през 2018 г. Една от най-важните характеристики на полската икономика е големият ѝ вътрешен потребителски пазар, който съставлява 61% от брутния вътрешен продукт (БВП) и надвишава средните стойности за ЕС. Това означава, че зависимостта от германската икономика намалява, въпреки че по-голямата западна съседка е все още най-значителният търговски партньор на Полша. По отношение на инвестициите в инфраструктура Полша е най-големият получател на средства от ЕС - 102 милиарда евро за периода от 2007 г. до 2013 г. и 106 милиарда евро от 2014 г. до 2020 г. Рейтинговата агенция Moody's наскоро отбеляза, че въпреки икономическия подем Полша управлява един от най-големите фискални дефицити в Източна Европа, който намалява ефектите от икономическите цикли с 2% от БВП. Съществува и риск от по-ниски финансови постъпления от бюджета на ЕС, които могат да бъдат намалени допълнително във фискалния план за периода след 2020 г., ако блокът реши да постави условия за отпускането на средства въз основа на зачитането на демократичните ценности. Агенцията съобщава, че недостигът на работна ръка вече се усеща сред повечето полски компании. Съществуват и демографски тенденции, които включват изселването на работоспособни граждани към по-богатите страни от ЕС, както и ниската раждаемост в страната. Чехия Страната, в която живеят 10.6 милиона души, показва най-разочароващи резултати сред икономиките на Вишеградската група - ръстът достига едва 2.6% през 2019 г. и 2.4% през 2020 година. Чешката република, която е член на Европейския съюз от 1 май 2004 г., е и част от Шенгенската зона за свободно придвижване, но се противопоставя на въвеждането на еврото за сметка на собствената си крона. Силно зависима от производството на автомобили и износа за еврозоната, чешката икономика се възстанови от дълга криза през 2013 г. и сега се гордее с най-ниската безработица в ЕС - 2.2%. Кристин Лагард посочи Чехия като пример, когато предупреди за опасностите от американските тарифи за европейските продукти. Според нея, въпреки че прекият износ на автомобилни части от Чешката република към САЩ е много нисък, това не означава, че Чехия ще бъде имунизирана срещу последиците от подобно събитие. Словакия Въпреки че Организацията за икономическо сътрудничество и развитие (ОИСР) класира Словакия като най-бързо растящата развита икономика в света, страната се нарежда непосредствено след Полша с прогнозен ръст на БВП от 3.8% през 2019 г. и 3.4% през следващата година - в сравнение с 4.1% през 2018 година. Безработицата също се очаква да спадне до 5.9% през 2019 г. в сравнение с 6.5% през миналата година. Конкуренцията от по-евтините пазари в Югоизточна Европа, преминаването към електрически превозни средства и напрежението в световната търговия са сред водещите предизвикателства, които имат отражение върху Словакия. Автомобилната индустрия  представлява 44% от промишленото производство и 40% от износа. В края на 2017 г. словашкият клон на \"Фолксваген\" нае 13 700 души, за да произвеждат Touareg SUV, Audi Q7 и Porsche Cayenne за американския пазар. Тази година \"Фолксваген\" намали производството в Братислава и върна работниците, взети назаем от унгарското предприятие Audi през 2016 година. Междувременно германският автомобилен концерн предвижда изграждането на нов завод в Източна Европа, като засега най-вероятните локации остават България, Сърбия и Турция. Унгария С ръст от 3.7% през 2019 г., според прогнозите на Европейската комисия Унгария се нарежда на пето място сред най-бързо развиващите се икономики в ЕС. Унгария е на второ място след Румъния по размер на инфлацията - 3.2%, която е два пъти по-голяма от средната за съюза. Очаква се безработицата да се стабилизира на около 3.5%. Страната би била значително засегната от световна търговска война заради зависимостта ѝ от външната търговия. Въпреки проблемите вишеградските държави продължават да играят основна роля поне за германските износители. Според Центъра за европейски реформи Полша, Словакия, Чешката република и Унгария се превърнаха в най-важния търговски партньор на Германия през 2017 г., по-значим дори от Китай и Съединените щати, поради интегрирането им във веригата за доставки в целия ЕС.", "date": "2019.07.08", "title": "Колко голяма е икономическата мощ на Вишеградската група"}
