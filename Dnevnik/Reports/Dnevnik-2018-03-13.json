{"url": "https://www.dnevnik.bg/sport/2018/03/13/3145948_sevilia_izhvurli_predpazliviia_junaited_ot/", "text": "Севиля\" наказа пасивната игра на \"Манчестър юнайтед\" и сложи край на европейския сезон на \"червените дяволи\" още в осминафиналите на Шампионската лига. Испанският отбор поднесе първата изненада в директните елиминации след победа с 2:1 при гостуването си на \"Олд трафорд\". След като в продължение на 184 минути двата състава не съумяха да намерят път към вратата, Уасим бен Йедер се появи от резервната скамейка и отбеляза два гола за четири минути. В тази ситуация рекордьорът по титли на Англия трябваше да вкара три попадения, за да продължи напред. Ромелу Лукаку намали резултата шест минути преди края на редовното време, но \"Юнайтед\" нямаше сили за нищо повече. \"Севиля\" показа по-агресивна, технична и бърза игра и създаде много повече положения за гол. Тимът на Винченцо Монтела можеше да постигне още по-убедителен успех, но направи сериозни пропуски пред вратата на Давид де Хеа, след като поведе с 2:0. Жозе Моуриньо направи две промени в състава от победата с \"Ливърпул\" в събота. Маруан Фелайни започна вместо Скот Матоминей, а Джеси Лингард замени Хуан Мата. В титулярната единайсеторка на \"Севиля\" нямаше никакви изненади. Двата отбора изиграха доста безлично първо полувреме. В него грешките изобилстваха, а интересните ситуации пред двете врати бяха изключителна рядкост. Домакините владееха по-продължително топката, но не бяха агресивни в предни позиции. Гостите атакуваха с повече скорост, получаваха доста свободни пространства и се оттеглиха с повече опити за отбелязване на гол. В деветата минута Евер Банега центрира от корнер, а Хоакин Кореа получи възможност да стреля, но прати топката над вратата. В 16-ата минута играчите на \"Севиля\" нахлуха скоростно в половината на \"Юнайтед\". Банега намери Пабло Сарабия, който продължи към Франко Васкес. Той стреля с левия крак от чиста позиция на границата на наказателното поле, но около метър над напречната греда. В 27-ата минута Луис Муриел получи топката вляво от вратата и отправи силен удар към близкия ъгъл, но встрани от вратата. \"Севиля\" имаше още две-три бързи атаки с малко докосвания в половината на \"Юнайтед\", но за цялото полувреме отправи само един точен удар, който изобщо не затрудни Де Хеа. В 38-ата минута \"червените дяволи\" създадоха най-чистото положения за гол. Маруан Фелайни се пребори за топката с Банега, размени двойно подаване с Алексис Санчес и се озова очи в очи със Серхио Рико. Белгиецът стреля силно, но право във вратаря. Второто полувреме започна с доста по-агресивна игра и по-бързо темпо. Само две минути след почивката Сарабия намери Кореа в наказателното поле. Аржентинецът се освободи технично и беше на път да отправи удар от перфектна позиция, но Баи предотврати опасността с изключителен шпагат. В 52-ата минута Джеси Лингар получи топката от Лукаку вдясно от вратата и отправи хубав шут по диагонала. Серхио Рико обаче направи страхотно спасяване с една ръка. След половин час игра Моуриньо потърси промяна и пусна Пол Погба вместо Фелайни. Включването му обаче се отрази негативно на \"Юнайтед\", тъй като французинът направи много грешки до края на мача. В 72-ата минута на терена се появи Уисам бен Йедер и само 70 секунди по-късно откри резултата. Банега получи свободно пространство на 30-на метра от голлинията и пусна извеждащо подаване за френския нападател, който се измъкна от Баи и прати топката в близкия ъгъл. В 78-ата минута \"Севиля\" шокира\" Юнайтед\" с втори гол. След центриране от корнер Кореа отклони топката с глава към далечната греда за Бен Йедер, Ашли Йънг се подхлъзна и позволи на французина да отправи удар с глава. Де Хеа успя да отбие топката, но тя все пак се насочи към вратата и премина голлинията, пред вратарят на \"червените дяволи\" да я изчисти. Три минути по-късно Де Хеа спаси силен удар на Кореа, а Крис Смолинг попречи на Бен Йедер да оформи своя хеттрик. В 84-ата минута \"Юнайтед\" успя да върне един гол, след като Лукаку засече центриране на Рашфорд от корнер със странична ножица на три-четири метра от голлинията. Това обаче всичко, което \"Юнайтед\" направи в този мач. В добавеното време Бен Йедер получи още един чудесен шанс да отбележи трети гол, но го пропусна, останал сам срещу Де Хеа. \"Севиля\" достигна четвъртфиналите в най-силния европейски турнир за втори път в историята си и за пръв път от трансформирането му в Шампионската лига. През 1958 г. андалусийци отпадат от \"Реал\" (Мадрид) с общ резултат 2:10. Мачът с \"Манчестър юнайтед\" беляза първа победа в официален мач на английска земя за рекордьора по трофеи в Лига Европа. \"Рома\" също се класира четвъртфиналите на Шампионската лига. \"Вълците\" изоставаха с 1:2 след първия мач срещу \"Шахтьор\" (Донецк), но с гол на Един Джеко в 52-ата минута спечелиха реванша с 1:0 и продължават напред с повече голове на чужд терен.", "date": "2018.03.13", "title": "\"Севиля\" изхвърли предпазливия \"Юнайтед\" от Шампионската лига"}
{"url": "https://www.dnevnik.bg/biznes/2018/03/13/3145778_dve_godini_shte_otneme_raztrogvaneto_na_dogovorite/", "text": "За разтрогване на всички договори за доставка и транзит с Украйна ще са необходими поне година и половина или две, а прекратяването им е наложително заради икономическа нецелесъобразност. Това заяви на среща с премиера Дмитрий Медведев ръководителят на \"Газпром\" Алексей Милер, цитиран от руските агенции. \"Несъмнено процедурата не е много бърза. Видимо ще отнеме плюс-минус 1.5-2 години\", цитира думите му ТАСС. Не е ясно как това се отнася към факта, че така или иначе именно в края на 2019 г. изтича действието на споразуменията, подписани за 10-годишен срок през 2009 г. с украинския премиер Юлия Тимошенко. Тезата на \"Газпром\" е, че след решението на Стокхолмския арбитраж по спора между двете държавни компании договори за милиарди долари годишно са изгубили търговска логика и са станали жертва на политически съображения. Ако иска да запази приходите от пренос на газ, Киев трябва да обоснове икономически целесъобразността на това руснаците да транзитират, допълва Милер. Според него скъсването на договорите с Украйна няма да застраши снабдяването на Европа. \"Няма никакви рискове, освен, разбира се, ако \"Нафтогаз\" не започне несанкционирано да отклонява газ.\"", "date": "2018.03.13", "title": "Две години ще отнеме разтрогването на договорите между \"Газпром\" и Украйна"}
{"url": "https://www.dnevnik.bg/bulgaria/2018/03/13/3145758_bivsh_deputat_se_razmina_s_3_hil_lv_globa_za/", "text": "Върховният касационен съд (ВКС) реши окончателно, че наказанието на бившия депутат от ДПС Александър Методиев, известен с прякора си Бат Сали, за  хулиганство и противозаконно възпрепятстване  на полицията трябва да е глоба от 3 хил. лв. Делото стига до последната съдебна инстанция след жалба на подсъдимия. Върховните магистрати не са съгласни, че Бат Сали е възпрепятствал служители на МВР да изпълнят задълженията си, информира пресцентърът на съда. Така с решението си ВКС отменя  присъдата на Софийския апелативен съд (САС)  през лятото на миналата година, с която на Методиев бе наложена 6-годишно условно наказание и \"обществено порицание\". Преди това -  в началото на 2017 г., градският съд  наложи шест месеца условно и глоба от 3000 лв. на Бат Сали. По другото обвинение - за хулиганство, върховните магистрати смятат, че бившият депутат трябва да бъде освободен от наказателна отговорност с налагане на административна глоба в размер на 3 хил. лв. \"Въззивният съд незаконосъобразно е приел, че с поведението си деецът е попречил противозаконно на орган на властта да изпълни задълженията си. Изложените в тази насока съображения от мотивите на атакуваната присъда са изведени в разрез с практиката на ВКС\", аргументират се върховните магистрати. Те подчертават, че не всяко неподчинение на разпореждане на орган на власт съставлява противозаконно пречене на изпълнението на задълженията му. Противозаконното възпрепятстване на полицията Допълват, че съдебната практика ясно разграничава престъплението по Наказателния кодекс от аналогичното административно нарушение в Закона за движението по пътищата. В съдебното решение се подчертава, че отказът на Методиев да преустанови движението си след подаден сигнал със стоппалка не е бил съпроводен с бягство, преследване, последващо укриване, съпротива или каквито и да е други целенасочени действия, ориентирани към укриване на самоличността му и умишлено препятстване на компетентните органи да му съставят акт за установеното административно нарушение. \"Противозаконното препятстване може да се реализира преди или по време на изпълнението на задълженията на органа на власт. В случая подсъдимият Методиев се е върнал на временния контролно-пропускателен пункт, когато полицейски служител вече бил приключил със съставянето на акт за установяване на административно нарушение (липса на документ за самоличност) на футболист от футболния отбор на Самоков\", посочва още ВКС. Хулиганство \"Конкретиката на инкриминираната проява недвусмислено я характеризира като непристойна: посегателството срещу реда и общественото спокойствие е било осъществено от подсъдимия Методиев чрез редица агресивни и демонстративни действия – подсъдимият парадирал с качеството си на народен представител, размахвайки служебната си карта; търсел обяснение от полицаите защо съставят актове на \"неговите хора\"; искал от тях отчет какво правят и защо спират автомобили; отправял към полицейските служители груби реплики, настоявал да му представят актовете, които били съставени до момента и доказателства за какво били съставени; заплашвал ги с уволнение и пр.\", се казва още в решението на ВКС. Според съдебния състав такова поведение без съмнение представлява грубо незачитане на установения в държавата порядък и демонстрира явно неуважение към личността и нейните охранявани права, както и към длъжностното качество на служителите на полицията. \"Дори само произнесените реплики (...) красноречиво илюстрират недопустимия в едно цивилизовано общество маниер на отнасяне от страна на самозабравил се, облечен във власт човек, който с чувство на безнаказаност и без задръжки си е позволил да погазва достойнството на други хора, при това в качеството им на органи на властта.\" Върховните магистрати посочват обаче, че предвидените за това престъпление наказания, както и обстоятелствата, че подсъдимият не е бил осъждан за престъпление от общ характер и не е бил освобождаван от наказателна отговорност преди, а от деянието не са причинени имуществени вреди, обуславят нуждата от налагане само на глоба спрямо Методиев. Според обвинението на 1 май 2016 г.,  докато пътувал с кола към Костенец , Бат Сали предприел забраненото тройно изпреварване, не спрял на полицейски сигнал, а после опитал да окаже натиск върху шефа на районното управление и да осуети проверка на микробус с футболисти от футболния отбор на ромите от Самоков. Освен това се върнал при полицейския патрул и с депутатска карта заплашвал служителите на МВР със: \"...ще ви уволня и след три дена ще се видим цивилни\".", "date": "2018.03.13", "title": "Бивш депутат се размина с 3 хил. лв. глоба за хулиганство"}
{"url": "https://www.dnevnik.bg/zelen/2018/03/13/3145772_rechnite_vodi_pri_bregovo_sa_v_dobro_sustoianie/", "text": "Водите на река Тимок при Брегово отговарят на изискванията за добро състояние на типа река, показват първите експресни анализи, цитирани от пресцентъра на Министерство на околната среда и водите. Заради опасността от наводнение в цялата община Брегово продължава  вече четвърти ден бедствената ситуация, По този повод министър Нено Димов заяви, че няма опасност за качествата на питейната вода и за околната среда в района. Той инспектира района на място днес по разпореждане на премиера Бойко Борисов. Отново днес, но про-рано, р ъководството на БСП също посети  Брегово, за да обещае на бедстващото население пари и помощ. Във връзка с посещението на БСП Димов коментира: \"През цялото време държавата е на мястото си – институциите работят в координация и се взимат необходимите мерки, с които да се гарантират животът и здравето на хората. Безотговорно е да се насаждат страхове у хората, това не е добър политически подход. Кметът тук явно е започнал предизборна кампания. Опозицията е за това, да следи управлението, но в такива ситуации трябва да има консенсус.\" Данните на РЗИ за питейните води показват стойности в границите на допустимото за момента, съобщават от МОСВ. Басейнова дирекция \"Дунавски район\" е възложила на Регионална лаборатория към екоагенцията в Монтана да бъде извършен тридневен мониторинг на водите на река Тимок в района на Брегово. Мярката е във връзка с обявеното бедствено положение в Брегово. Местното население ще бъде информирано за резултатите. При анализа на първите проби са получени следните резултати: РН – 7,74, разтворен кислород – 8,7 mg/l, eлектропроводимост – 346 µs/sm, температура – 9,4 °C, които са в номрата за добро състояние на реката. Пробите от повърхности води ще бъдат изследвани по над 15 показатели, включващи основни физикохимични показатели, специфични замърсители и приоритетни вещества. Анализите ще се извършат в лабораторни условия и резултатите ще бъдат готови през следващите дни.  Министърът припомни, че на извънредното заседание на правителството в събота е бил поет ангажимент за създаването на нова структура за язовирите, която да реагира бързо в аварийни ситуации. Кметовете ще имат срок от около месец да преценят могат ли да управляват язовирите, ако не – те ще се прехвърлят към новия орган. \"В момента се подготвят законови промени за язовирите, защото трябва да имаме ясни критерии за категоризация и кой носи конкретна отговорност\", обясни Димов.", "date": "2018.03.13", "title": "Речните води при Брегово са в добро състояние, показват първите проби (допълнена)"}
{"url": "https://www.dnevnik.bg/sport/2018/03/13/3145670_baik_i_run_za_chepun_stava_chast_ot_bulgarskata/", "text": "Състезанието за планинско бягане и колоездене \"Байк и рън за Чепън\" стана част от Българската колоездачна лига. Събитието ще се проведе за седми път на 28 април. Тази година надпреварата ще носи квалификационни точки за годишното класиране на БКЛ. Велосъстезанието се разделя на две основни категории - XCM и \"Хоби\". В първата могат да участват всички желаещи, които са регистрирани в лигата и искат да участват в годишнoто класиране. Другата категория е насочена към всички останали. Регистрацията  е отворена, а цените са по 20 и 25 лева . Дистанциите остават непроменени и включват маратон (42 км) и полумаратон (21 км) и в бягането, и в колоезденето. Стартът за всички е пред община Драгоман. Там ще има и велосъстезание за деца. \"Вече шест години \"Байк и рън за Чепън\" събира стотици любители на екстремните преживявания, активния начин на живот и красивата българска природа, а между тях са както самите участници в състезанието, така и дошлите да ги подкрепят близки и приятели. За тях притегателна сила има и богатото биоразнообразие на региона, като Чепън планина предлага невероятна панорама към Сърбия от най-високата си точка връх Петровски кръст, а в една кратка разходка из мостчетата на Драгоманското блато могат да бъдат видени редки видове птици, завръщащи се от своето зимно убежище в южни земи\", заявиха организаторите. Те припомнят, че всяка година вагон на БДЖ превозва безплатно от Централна гара София до Драгоман.", "date": "2018.03.13", "title": "\"Байк и рън за Чепън\" става част от Българската колоездачна лига"}
{"url": "https://www.dnevnik.bg/evropa/2018/03/13/3145786_finansovite_ministri_na_es_odobriha_zatiagane_na/", "text": "Министрите на финансите от Европейския съюз одобриха днес нови мерки за принуждаване на счетоводните и банковите компании да докладват за агресивни схеми, които помагат на компаниите да декларират печалбите си в страни с по-ниски данъци, предаде \"Ройтерс\". Преди това министрите прибавиха Бахамите, американските Вирджински острови и Сейнт Китс и Невис към \"черния списък\" с данъчни убежища на ЕС и решиха  да извадят от списъка  Бахрейн, Маршалските острови и Сейнт Лусия. Според новите правила, предложени от Европейската комисия през юни, данъчните консултанти, банките и адвокатите, ще трябва да информират властите за \"потенциално агресивни уговорки за данъчно планиране\", създадени за техни клиенти. \"Това е напредък за данъчната справедливост в Европейския съюз\", заяви пред финансовите министри европейският комисар за икономическите и финансовите въпроси, данъчното облагане и митническия съюз Пиер Московиси. Като част от реформата информацията за вредни данъчни схеми ще се разменя сред 28-те страни - членки на ЕС, с цел да се противодейства на по-агресивни схеми за избягване на данъци. След окончателното приемане на новите правила от Европейския парламент данъчните консултанти в ЕС ще подлежат на глоби, ако не докладват за потенциално вредни трансгранични данъчни схеми. \"Наказанията ще бъдат \"ефективни, съразмерни и разубеждаващи\", но страните от ЕС ще имат свобода на действие при определянето на санкциите или глобите на национално равнище. Правителствата от ЕС се споразумяха по компромисен текст, представен от българското председателство на ЕС, който леко смекчава първоначалния вариант, предложен от Европейската комисия. Трансграничните договорки с чуждестранни юрисдикции с нулеви или почти нулеви корпоративни налози ще трябва да се докладват въпреки първоначалното нежелание на някои правителства, отбелязва \"Ройтерс\". Сред юрисдикциите без корпоративно облагане на приходите са Нормандските острови, Бахамите, Бахрейн и Каймановите острови. Министрите обаче отхвърлиха изискването да се докладват данъчни договорки с юрисдикции с корпоративно облагане \"под 35 на сто от средното изисквано от закона ниво в ЕС\", което би могло да се изрази в задължение да се докладват договорки със страни, чието корпоративно облагане е около 7 на сто. Някои страни се противопоставиха на това изискване с аргумента, че \"това ще предизвика несъразмерна с целите административна тежест \", според работен документ, подготвен от българското председателство. Люксембург, Малта и други малки страни от ЕС са сред най-силно противопоставящите се на въвеждането на по-строги правила за предотвратяване на избягването на данъци, тъй като се опасяват това да не навреди на тяхната конкурентоспособност. Финансовите им министри обаче дадоха зелена светлина за българския компромис. Приемането на данъчните реформи в ЕС изисква единодушието на 28-те страни членки./БТА", "date": "2018.03.13", "title": "Финансовите министри на ЕС одобриха затягане на мерките срещу агресивните данъчни схеми"}
{"url": "https://www.dnevnik.bg/video/novinite_na_bnt/2018/03/13/3145798_video_drugite_novini/", "text": "Монтираха паметника на кирилицата на Антарктида Коланите отново са на фокус в акция на КАТ Японските автомобилни гиганти се обединиха с проект за екоавтомобили Уволниха музикалния директор на Метрополитън Сценичен пъзел от реални ситуации в мрежата или \"Закачане\" Том Джоунс и Уил Ай Ем записват обща песен", "date": "2018.03.13", "title": "Видео: Другите новини"}
{"url": "https://www.dnevnik.bg/evropa/2018/03/13/3145818_evrokomisiiata_predlaga_da_ima_evropeiska_slujba_po/", "text": "Европейската комисия представи днес предложение за обособяване на европейска служба по труда и инициатива за осигуряване на достъп до социална закрила на всички работещи. В последното десетилетие броят на европейците, които живеят или работят в друга страна от ЕС, почти се е удвоил, като през 2017 г. е достигнал 17 млн. души. Европейската служба по труда ще помага на гражданите, дружествата и националните власти да извлекат максимална полза от свободното движение и ще осигури справедлива трудова мобилност, се посочва в съобщението на еврокомисията. Службата ще предоставя на хората и компаниите информация за възможности за работа, схеми за мобилност, стажове и обучения, както и насоки за правата и задълженията, когато европейците живеят или работят в друга страна от ЕС. Новата служба ще подкрепя сътрудничеството между националните власти в трансгранични спорове, като им помага да осигурят лесно спазване на правилата за защита на мобилността. Досега в ЕС има обемно законодателство за свободното движение на работници, като много правила се изменят, например при съгласуване на системите за социална сигурност в ЕС и за командироването на работници за предоставяне на услуги. Очаква се новата служба да улесни обмена на данни и извършването на съгласувани и съвместни проверки за пресичане на злоупотребите. Службата ще може да бъде посредник и да улеснява намирането на решения при трансгранични спорове, например в случай на преструктуриране на дружество с участието на няколко държави от ЕС. Европейската служба по труда ще бъде създадена като нова децентрализирана агенция на ЕС и се очаква да започне работа догодина. Социална закрила Комисията представи и предложение, свързано с достъпа до социална закрила за служителите и самонаетите. Днес почти 40 на сто от работещите са или в необичайно положение по отношение на заетостта, като не работят на пълно работно време по безсрочни трудови договори, или са самонаети. Така често работещите не са достатъчно добре осигурени от системата за социална закрила - не разполагат със закрила срещу безработица или с достъп до пенсия, посочва еврокомисията. В препоръката се предвижда да се запълнят пропуските в системата за социална сигурност, така че служителите и самонаетите да могат да се присъединят към съответните системи за социална сигурност; да се предложи на тези хора ефективно покритие, така че да могат да натрупват и предявяват права; да се улесни прехвърлянето на социалноосигурителните права от едно работно място на друго; да се предоставя на служителите и самонаетите ясна информация за техните права и задължения в областта на социалната сигурност.", "date": "2018.03.13", "title": "Еврокомисията предлага да има европейска служба по труда"}
{"url": "https://www.dnevnik.bg/evropa/2018/03/13/3145766_s_novi_pravila_evroparlamentut_zasilva_kontrola_na/", "text": "Европейският парламент прие днес нови правила за доставка на стоки, купени онлайн. Предвижда се занапред да има по-ясна информация за цените на доставките, за да се повиши доверието на потребителите. Доставчиците ще трябва да предоставят списък с тарифите за най-често предоставяните услуги. Европейската комисия ще помества цените в интернет, което ще позволи сравнение на стойността за доставка между различни държави, както и между различни доставчици. Проучване на еврокомисията показва, че две трети от потребителите са се отказвали да направят онлайн покупка, защото цената на международната доставка им се е сторила прекалено висока. Малките и средните предприятия, и хората в отдалечени райони са изправени пред ограничен избор от доставчици и високи цени на доставките. С новите правила властите получават правото да установяват дали цени за международна доставка в ЕС са необосновано завишени, се посочва в съобщението. Предвижда се занапред доставчиците да съобщават на националните власти своя оборот, броя на извършените доставки и на служителите си, данни за подизпълнители и процедури за разглеждане на оплаквания. Доставчици с по-малко от 50 служители, които работят само в една страна, са изключени от разпоредбите. За да влязат в сила, новите правила трябва да бъдат одобрени в Съвета на ЕС. /БТА", "date": "2018.03.13", "title": "С нови правила европарламентът засилва контрола при онлайн покупки"}
{"url": "https://www.dnevnik.bg/sviat/2018/03/13/3145723_kakvo_shte_napravi_velikobritaniia_sled_otravianeto_na/", "text": "Твърдението на Тереза Мей, че е много вероятно руската държава да е извършила акт на агресия с отравянето на двойния агент Сергей Скрипал, изведе британско-руските отношения на най-ниското равнище след кризата с крилатите ракети през 80-те години на миналия век. Британският премиер знае, че трябва да стигне по-далеч в сравнение с реакцията си като вътрешен министър през 2006 г. на убийството на Александър Литвиненко. Тогава бяха замразени някои активи, бяха експулсирани голям брой руски дипломати и бе прекратено сътрудничество в разузнавателната сфера.  Въпреки че Великобритания даде на Русия срок от 24 часа да докаже, че убийството е дело на хора, сдобили се с измама с нервнопаралитичното вещество, никой не очаква - даже и руският посланик Александър Яковенко да опита да убеди в това британския външен министър Борис Джонсън, - че руската държава просто е загубила контрол върху отровата.  От години доверието между Великобритания и Русия е на ниско равнище и е по-вероятно Яковенко да каже, че Русия е жертва на раздухана от медии шпиономания. Това ще остави Мей без избор, освен да потвърди, че руската държава е приложила незаконна употреба на сила срещу Великобритания. Това ще задължи външното министерство не само да изработи ефективен едностранен отговор, но и да събере европейска и американска подкрепа за многостранни мерки.  Контекстът на Брекзит и двойственото отношение на Доналд Тръмп към Путин създава дипломатически трудности за Форин офис. Великобритания отдавна е главният противник на Русия в Европа, а на срещата между Джонсън и руския външен министър Сергей Лавров през декември в Москва не бе постигнато кой знае какво. Стратегически съображения Страните от ЕС подхождат към руската тема според своя дневен ред и търговски интереси. Ръководителят на европейската дипломация Федерика Могерини настоява, че блокът не понася щети от санкциите заради Украйна, като напомня за предстоящата четвърта годишнина от анексирането на Крим. В понеделник Съветът на ЕС по конкурентоспособност поднови режима на съществуващите санкции.  Ангела Меркел, която си осигури нов мандат като канцлер на Германия, обаче казва, че се надява очакваното преизбиране на Владимир Путин в края на тази седмица да придаде импулс за подновяване на мирния процес от Минск. Тя се обявява за задълбочаване на този процес. В понеделник френският президент Еманюел Макрон парира необичайна критика на своя предшественик на поста Франсоа Оланд и защити политиката си на сближаване с Русия заради Сирия. Макрон се аргументира, че според него годините на пълна липса на диалог не е довела до някакъв напредък за Франция. По същия начин новото италианско правителство, когато бъде съставено, вероятно ще бъде повлияно от проруската популистка десница.  Мнозина експерти казват, че санкциите на ЕС вероятно са намалили точно с 1 процент икономическия растеж на Русия през миналата година. В публикуван наскоро доклад разузнавателната агенция на Естония твърди, че Путин \"използва западните санкции, за да се опази от критики за провала в икономическата политика, което до известна степен помага за прикриването на основните слабости на икономиката\".  Така че отравянето на двойния руски агент в британския катедрален град Солсбъри представлява увлекателна история за европейските страни, но мнозина западни политици ще се ръководят от по-широки стратегически мотиви, включително отношенията за Сирия, Иран, Украйна и търговията. Тръмп също проявява неохота да санкционира Путин заради предполагаемата намеса в президентските избори в САЩ през 2016 г., а повечето коментари по тази тема произлизат от Конгреса. Без бърз канал до Москва Вероятният едностранен пакет от мерки на Великобритания ще започне с  . Изгонването на посланика би било сериозна стъпка и ще лиши Великобритания от бърз канал до Москва на високо равнище. Като ответна мярка може да последва   от Москва.  На теория министърът на цифровите технологии, културата, медиите и спорта Мат Ханкок може да нареди на медийния регулатор Офком да разследва дали руски медии като Ар Ти   за разпространение. Отнемането на лицензи по правителствено нареждане обаче може да вкара Великобритания в рамката на репресивни режими като този в Турция. Алтернативен вариант е публични фигури, сред които членове на кабинета в сянка или дори  футболни мениджъри като Жозе Моуриньо , да бъдат официално   от подписаните от тях изгодни договори да се появяват по Ар Ти. Много вероятно е също на спортни чиновници, за разлика от самия отбор на Англия, да бъде казано да не присъстват на Световната купа по футбол това лято в Русия.  Погледнато по-сериозно, министрите ще внесат  , за да позволят по-строги санкции срещу нарушители на правата на човека като мъчителите на Сергей Магнитски - руския данъчен експерт, починал в затвор в Русия, след като разкрил подробности за масова измама с държавна подкрепа.  От Форин офис казват, че на практика  , ако това е необходимо. Но под натиска на консервативни редови депутати от Камарата на общините (като Ричард Бениън и държавния министър за Европа сър Алън Дънкан) министрите казват, че ще подкрепят клаузата Магнитски едва когато законопроектът стигне до фазата на внасяне.  По-уместен вариант би бил  , свързани с Кремъл , особено ако те не са в състояние да обяснят източниците на средствата за закупуване на имоти в Лондон. Британското законодателство обаче се гордее със съдебните си процедури и произволното заграбване на активи по маниера на престолонаследник от района на Персийския залив няма да изглежда добре. Крайни варианти Във военно отношение британската армия вече има ротационно присъствие в Естония, но Русия няма да приветства решение на НАТО да разположи повече войници по-близо до Беларус. НАТО също може да окаже стратегически натиск върху Москва, като ускори приобщаването на Украйна чрез подписването на план за действие преди членството. Подобни насърчения може да бъдат предложени на антируски политически сили на Балканите, които са ключова зона на конфликт с Русия. Великобритания ще председателства среща на върха за Западните Балкани това лято и може да я използва като средство за окуражаване на партиите, борещи се срещу влиянието на Москва.  В спектъра от варианти пред \"Даунинг стрийт\" 10 има още две крайни мерки. Великобритания  , спонсорираща тероризма. В САЩ такава квалификация води до различни едностранни санкции, вкл. забрана за износ и продажби на оръжия и свързани с тях стоки, забрана за оказване на икономическа помощ и визови забрани. Великобритания освен това може да препоръча   за международни финансови трансакции Суифт (Swift). На някои свързани с Иран руски банки например вече бе отрязан достъпът до тази система. Това може да отслаби възможностите на Русия за международна търговия, но руските банки са се прехвърлили към руската система за разплащане СПФС, основана заедно с няколко по-големи държави извън Г-7.  Нито един от тези варианти не е прост и накрая всеки от тях само ще потвърди явната решимост на Путин да идентифицира Русия с нейното противопоставяне на Запада и по-специално на Великобритания /БТА", "date": "2018.03.13", "title": "Какво ще направи Великобритания след отравянето на Скрипал"}
{"url": "https://www.dnevnik.bg/sport/2018/03/13/3145788_spiraneto_na_gruckoto_purvenstvo_postavia_klubovete_v/", "text": "Спирането на  гръцкото футболно първенство  за неопределено време крие сериозни рискове за спорта в страната, каза президентът на Суперлигата Йоргос Стратос. Във вторник той се срещна със заместник-министъра на спорта Георгиос Василиaдис, за да обсъдят ситуацията. Всички двубои в елита на гръцкия футбол бяха спрени до второ нареждане заради нахлуването на собственика на ПАОК  Иван Савидис  в дербито с АЕК. В последната минута на срещата руският бизнесмен заплаши рефера, който отмени гол на отбора му, а кадрите показаха, че е с пистолет на кръста. Правителството реши да спре първенството, а Василиадис заяви, че няма да бъде подновено, докато не се постигне споразумение за обща рамка със строги правила за сигурност. \"Санкцията не е в полза на никого и създава смъртна опасност за клубовете. На практика всичко хубаво, което се случи напоследък, губи смисъл. Целият спорт е в опасност, а финансовите последици могат да са много сериозни\", каза Стратос. В последните години гръцкият футбол постоянно е съпътстван от инциденти с фенове, нахлувания на терена и прекратяване на мачове.  Футболната федерация  и клубовете обещаха, че ще вземат мерки, но проблемите не се решават мигновено. През настоящия сезон едва четири клуба от всички 16 в елитната дивизия отбелязаха средна посещаемост над 5000 зрители. По-рано днес медиите в страната обявиха, че ФИФА е заплашила Гърция с изключване от международния футбол, ако не се справи с насилието и безредиците по стадионите. В същото време Савидис, който е обявен за издирване, използва официалния сайт на ПАОК, за да се извини за поведението си. \"Искам да се извиня на запалянковците на ПАОК, гръцките фенове и международното футболно общество. Дълбоко съжалявам за това, което се случи, нямах никакво право да влизам на терена\", заяви Савидис.", "date": "2018.03.13", "title": "Спирането на гръцкото първенство поставя клубовете в \"смъртна опасност\""}
{"url": "https://www.dnevnik.bg/politika/2018/03/13/3145864_valeri_simeonov_suzria_koordinirana_ataka_na_rusiia_i/", "text": "Вицепремиерът Валери Симеонов обяви, че срещу България се прилага определен политически натиск от страна на Русия и Турция. В интервю за радио \"Фокус\" съпредседателят на \"Обединени патриоти\" уточни, че е направил това заключение след  думите на руския патриарх Кирил към президента Румен Радев  и изказването на турския държавен глава Реджеп Ердоган на местен конгрес на партията му, в което заявява, че \"Кърджали е част от нашите душевни граници\". Той определя двете изказвания като аналогични. Според него те се дължат на това, че в момента България \"не е в очакваните орбити на тези две големи държави\". По думите му действията на руския духовен водач са били подготвени предварително. \"Забелязахте ли кога си позволи той да отправи упрек към българския президент? В последните минути от визитата си при него. След това се качи веднага на автомобилите с охраната, отърча на аерогарата и там вече на крачка от самолета си позволи да направи изявление, след което да се качи и да избяга. Всичко това говори за предварително подготвена схема на поведение\", уточни Симеонов. Вицепремиерът допълни, че реакцията на българските институции и на обществото след изказването на патриарх Кирил показала, че \"не сме още достатъчно самостоятелни, поне нямаме нужното самочувствие на независим суверенен народ\". Освен руско-турската атака срещу България Симеонов видя и  послание от страна на президента на Русия Владимир Путин , което засенчило \"нелепото поведение на патриарх Кирил\". \"Военната демонстрация на Путин на новите оръжия.  От колко години не сме го виждали това?  Това някак си изведнъж ни върна с половин век назад. Тези хора, които управляват Русия към настоящия момент, явно не искат признание. Те искат подчинение, те искат слугинаж, те искат да ни унижат\", каза още Симеонов. Според него опитите на Ердоган да създаде т.нар. ислямска дъга на територията на Балканския полуостров няма как да се осъществят. Причината - случващото се в Турция след опита за преврат през 2016 г. \"Много турци търсят начин да напуснат Турция, да прехвърлят бизнеса си извън страната, просто защото държавата, в която живеят, се връща назад в своето историческо развитие. Нашите турци по никакъв начин няма да заменят сигурността, демократичните свободи и правата, които имат, за това да влязат в границите на сегашна Турция\", заяви Валери Симеонов.", "date": "2018.03.13", "title": "Валери Симеонов съзря координирана атака на Русия и Турция срещу България"}
{"url": "https://www.dnevnik.bg/sport/2018/03/13/3145863_navodnenie_na_terena_za_1_mln_leva_v_ruse_otloji/", "text": "Двубоят между \"Дунав\" и \"Славия\", който трябваше да започне в 17.30 ч. в Русе, беше отложен заради наводнен терен. Въпреки че беше  подменена преди по-малко от година , тревната настилка се оказа негодна за футбол заради дъждовете днес. От съдийската бригада обявиха, че около 40% от терена е наводнен. Усилията на домакините да го отводнят не дадоха резултат, което принуди делегатът на мача да вземе решение за отлагането на последния мач от 25-ия кръг на Първа лига. \"Теренът не позволява провеждане на футболна среща от такъв ранг. Изключително наводнен терен. С мисъл да запазим здравето на футболистите мачът е отложен с 24 часа\", обяви делегатът Николай Вълчев пред \"Диема спорт\". По правилник мачът трябва да започне в сряда от 17.30 ч. Ако теренът отново е негоден за игра, срещата пак ще бъде отложена, след което спортно-техническата комисия към Българския футболен съюз (БФС) ще насрочи дата за изиграването й. Теренът в Русе беше изграден преди по-малко от година с  1 милиона лева финансиране от Министерството на младежта и спорта.  Парите бяха предназначени за обновяване на настилката и поставяне на осветление. Само четири месеца след първия мач, който се изигра на 28 април, настилката се оказа в изключително окаяно състояние. \"Дунав\" и общината в Русе обвиниха изпълнителя на проекта \"Тарктур\" ЕООД, която беше единствената допусната до участие в конкурса фирма. От фирмата пък обвиниха клуба, че е съсипал терена с неправилна поддръжка. Накрая спортният министър Красен Кралев обяви , че причината за лошото състояние на настилката са \"грешки в проектирането\". През септември миналата година той заяви, че ще проведе среща с кмета на Русе за окончателно разрешаване на проблема. \"Това е стадионът след ремонта. Преди, като не беше ремонтиран, не се е случвало да има отложен мач. Явно сега така е направен. Точно затова искам да алармирам към фирмата, която е направила терена, да вземе някакви мерки. Това не може да е терен на една година\", каза спортният директор на \"Дунав\" Ивайло Петков пред \"Диема спорт\".", "date": "2018.03.13", "title": "Наводнение на терена за 1 млн. лева в Русе отложи последния мач от кръга"}
{"url": "https://www.dnevnik.bg/bulgaria/2018/03/13/3145874_roditeli_se_oplakaha_che_decata_im_sus_specialni/", "text": "Писмо до Министерството на образованието и Комисията за защита от дискриминация, разпространено от  блога  и \"Фейсбук\"  страницата  \"Мама нинджа\", разказва за случаи, в които майки на деца със специални образователни потребности са били помолени да не водят децата си на тържествата по случай 8 март миналата седмица, за да не развалят преживяването за останалите деца. В коментарите под публикацията още десетки родители от различни населени места в страната след това се включват и споделят за подобни случаи на изолиране на децата им при различни тържествени поводи и мероприятия в детските градини. Децата им не са включени в подготвената програма със стихчета, песни и танци, защото имат например говорни или координационни проблеми, а често пъти дори присъствието им не е желано или родителите са предупредени да са в готовност да ги изведат. Някои майки разказват също, че са виждали как децата им са отделени настрани от класа, например когато се преподават уроци по народни танци или други дейности, за да не забавят останалите. От Министерството на образованието и науката (МОН) потвърдиха, че е получено писмо във ведомството с цитати от родители в дискусията във \"Фейсбук\". В него обаче нито се посочват конкретните детски градини, нито кога са се случили ситуациите, за които разказват родителите. \"Приобщаващото образование е твърда политика на МОН и не приемаме подобно отношение. Очакваме конкретни сигнали, които да проверим\", коментираха от ведомството за \"Дневник\". Авторът на сигнала и публикацията, които извеждат проблема на вниманието на институциите, е Мария Пеева, известна в интернет като Мама нинджа. До нея са достигнали първо сигналите на майки, които са били отпратени от тържествата за Деня на жената, а след разразилата се дискусия в една професионална група за учители във \"Фейсбук\" възмущението в сигнала й се концентрира и върху един конкретен коментатор - университетски преподавател по педагогика, който заявява, че не всички деца \"стават за образоване\". За \"Дневник\" Пеева коментира, че не е необходимо да се посочват конкретни детски градини, защото проблемът е повсеместен, а той се корени именно в насажданото отношение към децата със специални потребности у младите учители от преподаватели като грубо изказалия се в групата.", "date": "2018.03.13", "title": "Родители се оплакаха, че децата им със специални потребности са изключени от тържествата в детските градини"}
{"url": "https://www.dnevnik.bg/bulgaria/2018/03/13/3145861_evropredsedatelstvoto_narushilo_pluralizma_v_bnt_sem/", "text": "В предаванията на БНТ \"Денят започва\" и \"Още от деня\" е имало дисбаланс на плурализма при представяне на гледните точки, но не и нарушение по смисъла на Закона на радиото и телевизията. \"Денят започва с култура\" пък спазва напълно законовото си задължение да съдейства за развитието и популяризирането на българската култура и българския език. Това каза пред \"Дневник\" София Владимирова - председател на Съвета за електронни медии, на чието заседание днес са разгледани докладите от  мониторинга на националната телевизия  за периода от 15 декември до 22 февруари.  През януари  СЕМ взе решение да направи мониторинг на програмата на БНТ  заради  оплакването на екипа на \"Денят започва с култура\" от натиск , упражняван от програмния директор на БНТ1 Емил Кошлуков. Впоследствие той също стана обект на проверка, след като  показа среден пръст в ефир , но този път в качеството му на водещ на \"Още от деня\". София Владимирова каза, че експертите продължават да проверяват действията на Кошлуков, срещу когото до  регулатора са изпратени над 35 сигнала . Докладът от мониторинга е показал, че в публицистичните предавания на БНТ \"Денят започва\" и \"Още от деня\" има преобладаващо присъствие на представителите на управляващата коалиция и евродепутати за сметка на лица от опозицията. По думите на Владимирова то започва от 1 януари и най-вероятно се дължи на началото на българското председателство на Съвета на Европейския съюз. От СЕМ обаче са изпратили писмо до БНТ, в което указват на телевизията, че трябва да спазва задълженията си за плурализъм. По повод сигнали на граждани съветниците от медийния регулатор са направили мониторинг на БНТ, Би Ти Ви и \"Нова телевизия\" за начина, по който са отразили Истанбулската конвенция. \"Проверката не установи наличие на език на омразата, освен в едно предаване по \"Нова телевизия\", където е гостувал режисьорът Андрей Слабаков\", каза Владимирова. Рекламата на \"Национална лотария\" с  участието на националния отбор по художествена гимнастика , добила известност заради фразата \"Нали сме се разбрали нещо? Шоколада... само го миришем\", пък е свалена от ефир. Причината е, че според решение на Националния съвет за саморегулация (НСС) тя нарушава националните етични правила за реклама и търговска комуникация в Република България. \"Рекламата може да се излъчва, но в нея не трябва да присъства националният отбор по гимнастика, а само лотарийният билет\", казаха пред \"Дневник\" от секретариата на НСС.", "date": "2018.03.13", "title": "Европредседателството нарушило плурализма в БНТ, СЕМ все още проверява Кошлуков"}
{"url": "https://www.dnevnik.bg/sport/2018/03/13/3145358_federer_preskochi_tretiia_krug_v_indiun_uels_za_58/", "text": "Роджър Федерер се доближи на четири победи от рекордна шеста титла в Индиън Уелс. Миналогодишният шампион имаше нужда от едва 58 минути, за да преодолее третия кръг на турнира. 36-годишният швейцарец се наложи с 6:2, 6:1 срещу намиращия се в много добра форма Филип Крайнович от Сърбия. Световният №1 показа обичайната си агресивна игра и спечели два пъти повече точки от съперника - 62 срещу 31. Крайнович, който заема 28-ата позиция в ранглистата, успя да реализира един пробив срещу Маестрото, но загуби пет от седемте си подавания в мача. Федерер доминираше тотално, когато вкараше първи сервис. Това се случи в 64% от началните му удари, като доведе до шест аса и 89% спечелени точки (24 от 27). На втори сервис петкратният шампион нямаше висока успеваемост (53%), но това не му създаде никакви проблеми. Носителят на рекордните 20 титли от Големия шлем продължава да няма загуба от началото на сезона. Той записа 15-ата си поредна победа във всички турнири и девета последователна в Индиън Уелс. В спор за място в четвъртфиналите Федерер ще се изправи срещу французина Жереми Шарди, който надигра сънародника си Адриан Манарино със 7:5, 4:6, 6:1. Другият осминафинал в най-горната част на схемата ще противопостави победителите от мачовете Томаш Бердих - Хьон Чун и Доминик Тийм - Пабло Куевас.", "date": "2018.03.13", "title": "Федерер прескочи третия кръг в Индиън Уелс за 58 минути"}
{"url": "https://www.dnevnik.bg/bulgaria/2018/03/13/3145196_sudiiskata_kolegiia_shte_napravi_vtori_opit_za_izbor/", "text": "Съдийската колегия към Висшия съдебен съвет (ВСС) ще направи втори опит да избере председател на Софийския градски съд. Изборът беше отложен  в края на февруари , след като единият кандидат -  Светлин Михайлов  се разболя внезапно и не се яви на изслушването. За поста има и още един кандидат - съдия  Евгени Георгиев.  Постът на ръководител на ключовия съд е вакантен вече близо половин година, след като предишният председател Калоян Топалов подаде оставка след двугодишно управление. За да бъде избран, един от двамата трябва да получи осем гласа, колегията се състои от 14 души. На общото събрание на съдиите от градския съд преди време повече гласове получи Георгиев - 44 магистрати го подкрепиха, докато за Михайлов гласовете бяха 25. Мнението на общото събрание не е задължително за съвета, но би трябвало да послужи за ориентир кого предпочитат съдиите да ги управлява. Към двамата кандидати са постъпили  въпроси  от организацията \"Антикорупционен фонд\". Преди втората дата на изслушване са постъпили въпроси към двамата кандидати и от инициативата, обявила се срещу избора на Михайлов.", "date": "2018.03.13", "title": "Съдийската колегия ще направи втори опит за избор на председател на градския съд"}
{"url": "https://www.dnevnik.bg/sviat/2018/03/13/3145340_reshetnikov_v_bulgariia_imame_mnogo_priiateli_v/", "text": "Драги българи! Този конфликт не би добил такъв размах, ако не беше ситуацията, в която се намират Русия, Европа и целият свят.\" Това казва на страницата си във \"Фейсбук\" бившият генерал от руското разузнаване Леонид Решетников по повод страстите, разгорели се покрай настояването на руския патриарх Кирил в София, че руската армия, а не представители на други народи в империята, са освобождавали България. През последните дни той публикува няколко свои позиции по нестихващия спор, като от една страна се представя за голям - и един от последните в Москва - приятел на България, а от друга продължава внушенията, че има разлом между българите и техните лидери, а страната е употребена от западните врагове на въздигащата се към ново величие Русия. Името му стана известно в България, докато бе ръководител на Руският институт за стратегически изследвания (РИСИ) и бе свързан с твърдения, че е лобирал пред БСП да издигне за президент Румен Радев. РИСИ се представя като институция за геополитически анализи, пряко подчинена на президента Владимир Путин, който назначи на мястото на Решетников бившия шеф на разузнаването Михаил Фрадков. В същото време се спори доколко влиятелна е тази структура и има анализатори, смятащи, че това е по-скоро нещо като трудоустройване на пенсионирани разузнавачи, от които днес в Русия зависи много малко. Един от \"православните имперци\" В момента Решетников е изпълнителен директор на основаното миналата есен Общество за развитие на руското историческо просвещение \"Двуглав орел\". То е свързано с т.нар. православен олигарх Константин Малофеев и декларативно обявява: \"Ние сме православни имперци, монархисти по съвест и убеждения. Русия е обречена или да загине, или отново да стане империя. За нея най-органична и спасителна е дадената от Бога православна монархия. Ние сме чада на Руската православна църква и ще водим безпощадна идеологическа борба против клеветите срещу нашата Църква.\" В манифеста на организацията, оглавена от бивш болшевистки разузнавач, се казва още, че \"днес на първо място е нужно възпитаване на монархическо съзнание и мироглед, на които един от главните елементи е отхвърлянето на каквато и да е революция и на всеки бунт\". Той е казвал още, че \"крайната ни цел е Велика Русия, а нашето величие е в алтернативната цивилизация\". В статия \"Шипка не ошибка\" от \"Двуглав орел\" написаха миналата седмица, че българският елит страдал от евроатлантическа болест, а историческата истина била като лекарство. Бързо преминалият от стратегически анализи към православен империализъм Решетников  първоначално  осъди \"тази историческа шизофрения и издевателството над паметта на воините освободители на България\". Решетников пусна веднага в обращение тезата, че \"всичко това е политически мотивирано, за да се покажат толерантни пред Запада, НАТО и ЕС\". На прага на страшни събития Той се активира през последните дни, след като обясни, че е бил няколко дни във Владивосток, и създава впечатление, че се опитва да охлади страстите без да отстъпва от позициите си. \"Не се обиждайте! Думите на нашия патриарх бяха справедливи и казани с пастирска любов\", написа той в понеделник.  \"Ако знаете за посланието на нашия президент пред Федералното събрание, то вероятно разбирате, че можем да се окажем на прага на страшни събития. Западният свят, в който сега е включена и България, оказва огромен натиск над Русия с цел, както каза Путин, да спре нейното развитие\", казва Решетников. \"С вас се оказахме в различни лагери. В тази хибридна война, която Западът води срещу Русия, имаме много приятели и в натовския лагер - не политици и платени пропагандисти и историци, а обикновени хора. Те са особено много в България. Благодаря, братя, че оставате верни на историческата любов, родила се в боеве и в труд.\" Решетников настоява, че \"България ми е много скъпа, целият ми живот е свързан с нея, тук съм учил, кръстил и венчал, обикалял съм нашир и длъж, дружил съм и дружа с най-ралични хора - селяни, военни, политици, учени. Искрено обичам българския народ, история, език и литература. Никога не съм казвал и няма да кажа, че българският народ е предавал руснаците.\" След това той призовава да се коментира конкретният случай, а не да се правят обобщения за цялата история на българско-руските отношения. \"Казвам това и на руските експерти, които се увлякоха в отправяне на обвинения.\" Няма голяма разлика между БСП и ГЕРБ Но Решетников също казва, че \"е факт лукавата и фалшива формулировка, която Русия не може да приеме\", както и че \"все по-силно се разминаваме с българите - не само с ръководния елит, но и с немалка част от народа\" \"Не виждаме голяма разлика между ГЕРБ и БСП. Социалистите обичат много да обещават, но и като герберите не правят нищо реално за развитие на българско-руското сътрудничество.\" Според него патриарх Кирил едва се е стърпял до последно да не реагира на официални речи и благодарност \"към някакви митични украинци и неизвестни финландци\". Но когато чул и уж \"проруският\" Радев, реагирал, макар че Решетников казва, че \"абсолютно изключвам версията за негово ( ) участие в някаква политическа комбинация\". Решетников също така е песимистичен за подобряване на ситуацията, защото \"съдейки по всичко, разколът ще се засилва, но всички проблеми произтичали от това, че България е член на НАТО - изключително враждебна към нас организация, на ЕС - наложил твърди санкции и верен съюзник на САЩ, смятащ ни за главен враг\".", "date": "2018.03.13", "title": "Решетников: В България имаме много приятели в хибридната война на Запада срещу Русия"}
{"url": "https://www.dnevnik.bg/sport/2018/03/13/3145195_mat_ficdjerald_maratonec_i_hranitelen_dietolog/", "text": "- Вярвам, че тренирането на психиката е от изключителна важност и има доказателства за това. Част от причината за написването на книгата ми (\"Колко силно го искаш\") е наличието на научни изследвания за ролята на ума в спортовете за издръжливост. Много по-лесно е да забележиш приноса на тялото. Участието на физиката е толкова очевидно, че някои хора казват: \"Мозъкът ти просто преминава през трасето\".  Винаги става дума за физиката, но вече има доказателства за важността на ума. Той може да спомогне за фактори като увереност и мотивация или за преодоляването на вътрешния диалог. Всички те могат да направят разликата в начина на представяне и има много научни изследвания, които доказват това твърдение.  - Няма определен начин, по който да тренираш ума. Ако си решил да пробягаш маратон, всеки знае, че първо трябва да бягаш преди да мислиш. Всъщност голяма част от тренирането на съзнанието се случва, докато бягаш. В процеса на физическа подготовка, умът ти работи и променя нагласата си за твое добро. Природно започваме да се чувстваме комфортно с болката и умората и не трябва да правим нищо странично.  Това се случва по време на физическата подготовка, но има и други начини, които спомагат за продуктивността на ума. Има доста неща, които можеш да направиш в тази посока, докато тичаш, но има и такива, които правиш несъзнателно и спонтанно. Ти просто знаеш, че те помагат.  - Да, наложително е. В работата си досега съм прекарал доста време с елитни спортисти, но тренирам предимно любители. Различията между тях са очевидни. Системно виждам как елитните спортисти се вслушват в сигналите на тялото си. Интересното е, че спортист от олимпийско ниво е по-склонен да се откаже по време на тренировка. Те знаят, че тялото им не извлича полза и имат увереността да заяват: \"За мен е по-добре да спра и да започна отново утре\". Любителите се опитват да \"натискат здраво\". Те имат тренировъчния план на хартия пред себе си и си казват, че трябва да го изпълнят. Така не позволяват на тялото да им каже кое е правилно за тях.  - Не можеш да скочиш от сграда и да полетиш просто защото вярваш. Физическите ограничения са истински, но някои нови изследвания показват, че се сблъскваме рядко с тях по време на състезание или тренировка. Първо се сблъскваме с ограниченията на ума. За това има обяснение от еволюционна гледна точка, защото ако си способен да тренираш до смърт, ти ще умреш. Виждали сме бегачи, които искат победата на всяка цена и няма какво да ги спре. Но смъртта определено е преминаването отвъд физическите възможности и никой не иска да се стига до нея. В общи линии ние достигаме до определено нетърпимо ниво на дискомфорт, докато все още имаме енергия в запас. Но не сме способни да използваме този резерв, защото болката е твърде силна и спираме заради липсата на мотивация.  - Първият ми маратон беше бедствие. Започнах твърде бързо и завърших последните три-четири мили с ходене. Не беше приятно и имам лоши спомени. Направих грешка, че не уважих дължината на дистанцията. Лесно може да се обърка нещо, ако не си внимателен и се конкурираш с другите.  Съветът ми към любителите е да подходят към първия си маратон като опит, от който да се поучат. Бъдете предпазливи и правете нещата по правилния начин. Необходимо е да научите правилния начин на хранене и прием на течности преди и по време на маратона. И най-малкият проблем може да преобърне добрия ден в катастрофа, както при мен. Лошите дни са наистина лоши.  - Храненето е от изключителна важност. В спортовете за издръжливост ти използваш толкова много енергия. Например ако се конкурираш в маратона, ти не просто тичаш, а бягаш доста бързо на дълга дистанция, което стресира организма. Енергията идва от храната. Тя прави разликата как ще се чувства тялото ти при високо натоварване.  - И да, и не. В общ план има определени принципи, които помагат на всички бегачи. Но също така всеки от нас е уникален и до известна степен трябва да персонализираме хранителния режим в зависимост от индивидуалните нужди. За една от книгите ми обиколих света, за да изследвам диетата при състезателите, които участват в спортове за издръжливост. Търсех общ модел при всички и го намерих.  Почти всички елитни спортисти приемат храна от всички хранителни групи. Те не изключват месо или други храни от диетата си. Те приемат всякаква храна, което прави техния хранителен режим балансиран и всеобхватен. Това изглежда най-добрият вариант. Като диетолог помагам на много спортисти, които преминават през диети с ограничаване на определени храни. Те се разболяват, контузват се или губят енергия. Идват при мен за помощ и им казвам: \"Хранете се като олимпийците\". Те не изключват храни от диетата си. Различно е, ако например не искат да ядат месо по етични причини. Но ако го правят с мисъл да подобрят представянето си, винаги давам за пример храненето на олимпийските състезатели.  - Най-общият гласи: \"Яж всичко\". Следващият е: \"Яж предимно въглехидрати\". Въглехидратите са най-ефикасният и могъщ източник на енергия. Трите източника на енергия са въглехидрати, белтъчини и мазнини. Нуждаем се от всички тях, но при спортовете за издръжливост има моменти, когато имаш нужда да приемаш много въглехидрати – сутрин, преди, по време и след тренировка. В останалото време приемът им не е толкова важен. Не през цялото време, но е нужно приоритетно да включим въглехидрати в диетата си в определени моменти.  Третият принцип е: \"Яж достатъчно\". При спортовете за издръжливост е по-лошо да не се нахраниш достатъчно, отколкото да се нахраниш твърде много. Ако се нахраниш много, тренировката ти ще премине гладко, защото имаш много енергия. Просто ще бъдеш малко по-тежък. Ако не си се нахранил достатъчно, никога няма да стигнеш до стартовата линия. Вероятно ще прегориш, ще се контузиш или ще се разболееш.  Качественото хранене е също много важен принцип. Да, трябва да ядеш всичко, но то трябва да бъде от натурален произход. Картофите са добри, но чипсът не е за предпочитане. Самата храна не е толкова важна, а по-скоро начинът й на приготвяне. Приемливо е понякога да приемем нискокачествена храна, но голяма част от храната трябва да бъде приготвена по естествен начин.  Последният принцип гласи: \"Яж разделно\". Първите четири принципа важат за всички, но като професионален спортист трябва да намериш перфектната среда. Това повишава отговорността към спортиста. От теб зависи да обърнеш внимание на тялото си и да видиш кое работи. Това обаче няма да стане изведнъж. С времето се учиш, диетата търпи развитие, а тялото ти се променя. Някои неща работят, когато си на 30, но не и при 40-годишна възраст.  - Хранителните добавки са нито напълно полезни, нито напълно вредни. Има две главни категории - хранителни добавки за подобряване на представянето и такива за здравословни нужди. Няма доказателства за належаща нужда от добавки за подобряване на представянето или пък да изглеждаш като глупак, ако не ги използваш. Хранителните добавки в тази категория могат да се пренебрегнат. Понякога приемът на добавки за здравословни нужди помага и в някои случаи са задължителни. При състезателите в спортовете за издръжливост това е витамин Д (който можем да си набавим при излагане на слънчевите лъчи). Недостигът му през студените сезони от годината е широкоразпространен сред хората. Понякога това оказва влияние върху наличната енергия. Недостигът на желязо е също често срещан при бегачите. Не предлагам да се приема превантивно, защото приемът на много желязо може да бъде токсично. Наистина трябва да се консултираш с физиолог или диетолог и да си направиш преглед, за да разбереш кое вещество ти липсва. Не всички хранителни добавки са вредни, но има и такива, които са задължителни с положителния си ефект върху здравето.  - Например, аз приемам желязо и рибено масло. Взимам ги, за да компенсирам недостига им в тялото си. Бях при физиолог и прегледът установи ниски нива на желязо, които не мога да покрия като ям червено месо по цял ден. Видях числата и разбрах къде трябва да се намират моите показатели. Работех с професионалист, който знаеше какво прави и можех да му се доверя. Върнах се за следващ тест, но вече нямах нужда от него. Откакто започнах да приемам желязо, започнах да се чувствам по-добре. За повечето хора, хранителните добавки са ненужни, но понякога трябва да си отворен към тях, ако става дума за собственото ти здраве.  - Всички имаме вина за този проблем, като родителите заемат ключова позиция. Лично аз се запалих по бягането от баща ми. Това е един от най-добрите подаръци, които някой можеше да ми даде. Баща ми никога не ни накара да тичаме с брат ми. Той просто тичаше, а ние го гледахме и искахме да бъдем като него. Тогава бях 11-годишен, а сега съм на 46 и продължавам да тичам. Родителите могат да играят важна роля като бъдат пример за подражание. От гледна точка на спортуването, вярвам, че то трябва да бъде забавно. Тренировките помагат за поддържането на теглото, но не са нещо, което правейки го веднъж, моментално ще те предпази от болести. Единственият начин да продължиш да го правиш, е ако му се наслаждаваш. Твърде много хора се опитват да намерят най-ефективния начин за отслабване и питат: \"Кой е най-добрият уред\", но това е грешно. Открийте нещо, което ви доставя удоволствие. Аз обичам тичането и се осмелявам да тренирам хора. - Доста неща ми идват наум, докато бягам. Според учените мозъкът има две състояния по време на тичане. Когато бягаш комфортно, навлизаш във фаза, в която мислите ти просто отиват надалеч. Можеш да тичаш и дори да не обръщаш внимание на тялото си. Някои креативни хора използват момента за разрешаване на проблеми. Когато бягаш, полагайки големи усилия, съзнанието ти се измества в съвсем различна посока. Мозъкът ти е пределно фокусиран около случващото се тук и сега. Обикновено си поставям за цел определено време, когато бягам маратон. Често в главата си правя математически изчисления. Но когато достигна до 30-я или 35-я километър, вече не мога да правя сметки наум. Мозъкът ти работи здраво подобно на мускулите и започваш да бягаш по-бавно заради намаляващата енергия. Опитът определено помага в такива моменти. Можеш да участваш в маратон и на 20-я километър да не се почувстваш добре. Ако нямаш опит, може да се панираш и ситуацията да се усложни. Пробягал съм над 40 маратона, но всяко едно състезание е различно преживяване, при което преоткриваш същността си. Всеки път научаваш нещо ново за себе си, когато страдаш и мислиш дали да се откажеш. Изправяш се пред слабостите си и на преден план излизат скрити неща от ежедневния ти живот. В някои случаи е неприятно да продължиш напред, но никога не съжаляваш, защото си се променил. Променяш се като човек, придобиваш увереност и се доказваш пред себе си. - Никога не съм се борил за нужда от мотивация. Разбира се, има дни, в които вали или колената ме болят и не ми се тича, но страстта ми към бягането е една и съща по всяко време. Тичането е нещото, което винаги съм искал да правя. Това е така, защото бягането ми помага да откривам нови места. Опитвам се да бъда отворен към правенето на нещата по различен начин, като бягам дълги дистанции, участвам в ултрамаратони или тичам в други държави. Преди три години пробягах маратон в Кения, което беше невероятно преживяване. Другото нещо, което много ми помага, е възможността да споделя преживяното. Това ми дава допълнителен стимул да бягам. Опитвам се да си взимам поука от нещата, но понякога става по трудния начин. - Доста силно. Това е въпросът, който си задаваш при всяко състезание. Трудно е и стигаш до момента, в който се питаш: \"Защо го правя\". Усилието има значение. Когато приключа състезание и знам, че съм могъл да се справя по-добре, тази болка ме ранява повече и продължава по-дълго, отколкото болката по време на състезанието. Помня момента, в който си казах: \"Наистина ли искаш да го направиш?\".", "date": "2018.03.13", "title": "Мат Фицджералд, маратонец и хранителен диетолог: Тренирайте психиката си и яжте като олимпийци"}
{"url": "https://www.dnevnik.bg/evropa/2018/03/13/3144972_kak_elektronni_studentski_karti_shte_ulesniavat/", "text": "В края на миналия месец българското европредседателство обяви, че електронни студентски карти, чието въвеждане след 2021 г. се обсъжда, ще позволят на студентите пълна мобилност в Европейския съюз. Какво всъщност представляват тези карти и на какъв етап са плановете за въвеждането им. Тези въпроси изясниха пред \"Дневник\" пресцентъра на Министерството на образованието и науката (МОН). Каква информация ще съдържат Картите ще съдържат цялата информация за статуса на студента и ще направят ненужно пренасянето и легализиране на справки за брой семестри, положени изпити, натрупани кредити от една държава членка в друга. Електронната студентска картата ще дава достъп на местно ниво до всички студентски услуги отново без необходимостта студентът да кандидатства за предоставяне на всички тези документи пред институциите в приемащата страна. Идеята е електронната студентска карта да може да се използва във всички държави членки на ЕС и да съдържа цялата база данни за обучението на студента, обясняват от МОН. По думите му всички социални аспекти на обучението във висше училище също ще бъдат засегнати от европейската електронна студентска карта – например осигуряването на възможност за облекчения при ползването на студентски столове и общежития, намаления за градския и междуградския транспорт, достъп до библиотеки и други. На какъв етап е планът Идеята за електронна студентска карта е лансирана от Европейската комисия и цели насърчаването на студентската мобилност, подобряването на качеството на услугите за студенти и намаляването на административната тежест. Предвижда се европейските студентски карти да бъдат въведени след 2021 г. като е необходимо инициативата да се подплати със съответните технически и технологични средства. Темата е била обсъждана по време на срещата на генералните директори за висше образование в държавите членки на ЕС и Европейското икономическо пространство, която се проведе в София на 20 и 21 февруари. Един от поставените по време на разговорите въпроси е бил каква да е платформата за създаването на електронните студентски карти - дали да се изгради обща европейска платформа или да се осигури съпоставимост между платформи в отделните държави членки на ЕС. Дискусиите по въпроса продължават. Издаването и използването на електронна студентска карта в практиката е един от големите въпроси, които се обсъждат в момента – от технологичната платформа до организацията на самия процес и външния вид на картата. Въпросът безплатна ли ще е също предстои да намери отговор в хода на дискусиите и практическото организиране на целия процес по издаване, допълват от МОН.", "date": "2018.03.13", "title": "Как електронни карти ще улесняват студентите в ЕС"}
{"url": "https://www.dnevnik.bg/analizi/2018/03/13/3145216_rusiia_na_putin_-_ot_razvalina_do_vuzrajdashta_se/", "text": "Владимир Путин и неговата Русия днес изглеждат по-непобедими от когато и да било през 18-те му години на власт. Откакто Путин се яви последния път на избори през 2012 г., руснаците нахлуха в Украйна, присъединиха Крим, засипаха с бомби Сирия, бяха обвинени в намеса в президентските избори в САЩ и заявиха, че имат страховит нов ядрен арсенал. \"Никой не ни слушаше. Послушайте ни сега\", каза той по-рано този месец, хвалейки се с тези оръжия. Путин отново ще бъде преизбран за президент с категорична победа на 18 март. Така че защо въобще си прави труда да провежда избори? Той презира демокрацията като объркана и опасна, но жадува за легитимността, която дават изборите. Нуждае се от ясно доказателство, че руснаците имат нужда от него и от виждането му за велика сила повече, отколкото от тревогите им за свободите, които потиска, ширещата се корупция, която не е премахнал, санкциите, които е предизвикал с действията си в Крим и Украйна. \"Всеки автократ иска любов\", каза анализаторът Андрей Колесников от московския център \"Карнеги\", а Путин получава тази любов \"от голямата подкрепа на изборите\". Путин, който се очаква да спечели около 80 процента от гласовете, още повече ще затвърди властта си в Русия - нещо като цар с демократично лустро.  Образът на Русия През 14-те си години като президент и 4-те години като министър-председател на най-голямата страна в света Путин промени образа на Русия на световната сцена, укрепи властта над нейната политика и икономика и прати в затвора противници. Той предложи убежище на Едуард Сноудън, потуши екстремизма в отдавна размирната Чечения, беше домакин на изключително скъпи Олимпийски игри и спечели правото да организира Световното първенство по футбол тази година. Сега той е на 65 години и не планира да се оттегли скоро. За 19-годишната студентка по история на изкуството Мария Погодина \"Путин е целият й съзнателен живот и затова е ясно, че има много за какво да бъде благодарна\". Все пак Погодина е разтревожена от някои негови политики. Тя се готви да гласува и се надява да види постепенна промяна. \"Не говоря за революция, в никакъв случай\", каза момичето, обобщавайки позицията на много руснаци от всички възрасти. \"Надявам се и вярвам, че това няма да се случи и че можем да избегнем граждански конфликт.\"  Изборите ще потвърдят довода на Путин, че за да се подобри животът в Русия, страната има нужда повече от приемственост, отколкото от драстична промяна, независими медии, политическа опозиция, активизъм за защита на околната среда или права за хомосексуалистите и другите малцинства. Русия ще продължи да е несъразмерно зависима от цените на петрола, а нейното 144-милионно население ще остане по-бедно, отколкото би трябвало, и мнозина ще останат убедени, че светът иска да им навреди. Коренна промяна Най-важната мисия на Путин през следващите шест години ще бъде разработването на план за това какво ще се случи, когато през 2024 г. изтече следващият му мандат: ще определи ли той приятелски настроен наследник или ще измисли схема, която да му позволи да продължи да държи юздите? Днешният всесилен Путин почти не прилича на човека, който направи първите си колебливи стъпки като президент в началото на новото хилядолетие. Путин, който беше изстрелян във властта след изненадващото оттегляне на Борис Елцин от президентския пост, влезе в новия си кабинет на 31 декември 1999 г., поемайки товар, който изглеждаше твърде тежък за него. Заради скромното си минало в КГБ, той изглеждаше хитър, а много руснаци го смятаха просто за марионетка на олигарсите, които тогава дърпаха конците на Кремъл. Русия още не беше излязла от смутните времена след разпадането на Съветския съюз. Поръчковите убийства преобладаваха в медийните заглавия, армията й не можеше да си позволи чорапи за войниците, а бюджетът й все още беше зависим от чуждестранни заеми. Осемнайсет години по-късно приятелите на Путин управляват икономиката, а руската армия се възражда. Цяло поколение не познава Русия без Владимир Владимирович Путин начело. А все повече лидери, сред които американският президент Доналд Тръмп, подражават на неговия националистически, обсаден манталитет. Решителните някога руски медии са се умълчали. Кремълската пропаганда днес има световна публика чрез влиятелните мрежи РТ и \"Спутник\". Не без проблеми Все пак, макар външно да изглежда неуязвим, Путин има причини да се тревожи. Кремъл се нахвърля срещу провежданите напоследък разследвания за корупция от опозиционния лидер Алексей Навални, страхувайки се, че те могат да предизвикат обществени вълнения. А битката за наследяване заплашва да предизвика вредни разцепления в близкото обкръжение на Путин. Междувременно разочарованите младежи в Русия може да се обърнат срещу него. Някои се присъединяват към протестите на Навални; други просто няма да си направят труда да гласуват, тихомълком подкопавайки властта му. В момент, когато Путин се сблъсква с предизвикателства у дома, очаквайте още тупане в гърдите от страна на Русия в чужбина. \"За него международната среда преди всичко е инструмент за управляване на тези вътрешни предизвикателства\", каза директорът на института \"Кенан\" във Вашингтон Матю Роджански. \"Той може да обяви нещо от рода на намесата в Сирия или нещо в постсъветското пространство.\" А след като отново бъде избран, Путин вероятно ще продължи отношенията със САЩ на Тръмп в стила на Студената война. Русия смята, че разследването за предполагаема намеса в изборите в САЩ е скалъпено, но също така го възприема като знак, че Русия отново е значима и че американците са обсебени от мисълта да я отслабят на всяка цена. \"Отнасят ли се САЩ към Русия като към равна? Приемат ли Русия сериозно? Това е изключително важно мерило\" за руснаците, каза Роджански. \"Те не се съизмерват с Китай.\" \"Победата\" Крим Откакто водещ американски дипломат беше записан да дава указания на украински опозиционни фигури, руснаците са убедени, че Вашингтон е предизвикал конфликта в Украйна, като се е намесил в задния двор на Русия, и че Америка носи отговорност за последвалите боеве. Те са отнели живота на хиляди хора, а конфликтът остава нерешен. Присъединяването на Крим от Русия накара САЩ и Европейският съюз да наложат санкции, което значително повиши популярността на Путин. Крим е представян като най-голямата победа на Русия в епохата на Путин - възстановяване на могъществото и поправяне на историческите неправди. За да е ясно посланието в Русия, изборите на 18 март се произвеждат на четвъртата годишнина от анексирането. Последния път, когато Путин се изправи пред избирателите, победата му също беше сигурна, но позициите му бяха по-нестабилни. Движение, оглавявано от Навални, беше изкарало много хора по улиците на Москва и други големи градове, а образованата средна класа беше ядосана от назадничавите възгледи на Путин. Оттогава Навални многократно беше арестуван и не му е позволено да се кандидатира за президент заради присъди, смятани за политически мотивирани. Други опозиционни фигури също са извадени от строя - като някогашния милиардер Михаил Ходорковски, който прекара 10 години в затвора заради обвинения в данъчни измами, смятани за наказание за политически амбиции. Сега той живее в чужбина. Междувременно проблемите на Русия продължават. Предизвикателства Путин почти не си дава труд да води кампания. Когато го прави, обещава по-светло бъдеще, косвено признавайки, че настоящето не е бляскаво. Обещава по-високи заплати и пенсии - около 20 милиона руснаци сега живеят под официалния праг на бедността, който е 180 долара на месец. Иска по-добро здравеопазване, за да увеличи продължителността на живота от 73 години - тя е с няколко години под европейските нива. Неотдавнашните неуспехи при космически изстрелвания привличат вниманието към проблемите с изпитващата трудности авиокосмическа промишленост, която някога беше голямата съветска гордост, и той иска Русия да навакса в роботиката и изкуствения интелект. \"Меко казано, Путин ще има доста работа през следващия си мандат\", каза Колесников. Най-вече, трябва да гарантира, че страната му може да го надживее. Политологът Дмитрий Орешкин попита: \"Рано или късно Путин няма да го има, а тогава какво ще правим с Русия?\" /БТА", "date": "2018.03.13", "title": "Русия на Путин - от развалина до възраждаща се свръхсила"}
{"url": "https://www.dnevnik.bg/sport/2018/03/13/3145414_junaited_posreshta_sevilia_v_nepredvidim_sblusuk_za/", "text": "С повишено самочувствие от  победата в дербито с \"Ливърпул\" (2:1)  \"Манчестър юнайтед\" посреща \"Севиля\" в опит да се класира за четвъртфиналите на Шампионската лига за пръв път от 2014 г. Двата отбора не успяха да си отбележат гол в първия мач и осигуриха непредвидим реванш на \"Олд трафорд\". Битката между последните два шампиона в Лига Европа започва в 21.45 ч. По същото време \"Рома\" посреща \"Шахтьор\" (Донецк) в Рим след загуба с 1:2 в Украйна. \"Юнайтед\" по традиция играе трудно срещу испански отбори. \"Червените дяволи\" са се изправяли 13 пъти срещу отбори от Ла Лига в директни елиминации и са продължавали напред само в шест от тези случаи. Общият баланс на рекордьора по титли на Англия срещу съперници от Испания е 13 победи, 21 равенства и 17 загуби. \"Севиля\" няма победа на английска земя - три равенства и три загуби. Дори голово реми обаче ще прати тима от Андалусия в следващата фаза. А носителят на рекордните пет трофея в Лига Европа вече постигна две такива срещу друг от английските грандове - \"Ливърпул\".  Мачът в Англия  завърши 2:2, а  реваншът в Испания - 3:3 . \"Предстои ни много труден мач. Срещаме отбор, който записа две равенства срещу \"Ливърпул\", отбеляза доста голове в тези мачове и не загуби на \"Анфийлд\". А когато говорим за \"Ливърпул\", говорим за един много добър отбор, с важен стадион и големи традиции. Това показва, че \"Севиля\" е наистина силен отбор и резултатът от първия мач остава всичко отворено\", каза Моуриньо в навечерието на мача. Според португалеца победата срещу \"Ливърпул\" не дава предимство на \"Юнайтед\" преди двубоя със \"Севиля\". \"Ще опитаме да спечелил и да покажем, че сме по-добър отбор, отколкото бяхме в първия мач. Но реалността е, че в момента нямаме никакво предимство.\" \"Предстоящият двубой е по-важен от този в събота (срещу \"Ливърпул\"). Там играхме за точки, а във Висшата лига тепърва предстои да бъдат разиграни още 24 точки. Но срещу \"Севиля\" и в събота (срещу \"Брайтън\" за Купата на Англия) всичко ще се реши в един мач, така че двубоите в директни елиминации са по-важни от тези за лигата\", допълни Моуриньо. Португалецът продължава да търпи доста критиките заради прагматичния и не толкова привлекателен стил на \"Юнайтед\". Отборът обаче постига резултати и се движи във възходяща линия, откакто Специалния застана начело. След като в първия си сезон хванаха последния влак за Шампионската лига с триумфа в Лига Европа и спечелиха още два трофея - Купата на Англия и \"Къмюнити шийлд\", сега \"червените дяволи\" заемат комфортно второто място във Висшата лига, продължават участието си за купата и имат реален шанс да стигнат далеч в Шампионската лига. \"Не мисля, че сме един от най-добрите отбори в турнира. Но когато стигнеш финалната осмица, всичко може да се случи. Когато си на осминафинал, (финалът) изглежда много, много далеч. Но щом стигнеш до четвъртфиналите, вече можеш да помиришеш полуфиналите и започваш да чувстваш, че си един от най-добрите отбори\", заяви Моуриньо. \"Севиля\" играе колебливо в последните седмици, като допусна две загуби в последните си три домакинства. В Шампионската лига андалусийци са в серия от три поредни равенства. Винченцо Монтела обаче вярва, че тимът му има сили да отстрани двукратния европейски шампион. \"Знаем, че \"Юнайтед\" се намира в добра серия, но се надяваме да я прекъснем. Предстои много специален мач, защото досега само веднъж сме достигали до четвъртфиналите и това беше преди шест години. Трябва да дадем всичко от себе си и да вкараме поне един гол\", каза Монтела. \"Юнайтед\" е наистина много силен отбор, с играчи от световна класа и един от най-добрите треньори. Те са отбор с големи традиции и ние трябва да направим всичко по силите си, за да ги победим. Ще бъде много труден мач, в който най-важното ще е да се възползваме от шансовете, които се открият пред нас\", допълни италианецът, който има десет победи и пет загуби в 18 мача, откакто пое \"Севиля\" в края на 2017 г. Вероятни състави  Давид де Хеа, Антонио Валенсия, Ерик Бейли, Крис Смолинг, Ашли Йънг, Неманя Матич, Скот Матоминей, Хуан Мата, Алексис Санчес, Маркъс Рашфорд, Ромелу Лукаку.  Серхио Рико, Габриел Меркадо, Симон Кяер, Клеман Ленгле, Серхио Ескудеро, Стивън Нзонзи, Евер Банега, Пабло Сарабия, Франко Васкес, Хоакин Корея, Луис Муриел.", "date": "2018.03.13", "title": "\"Юнайтед\" посреща \"Севиля\" в непредвидим сблъсък за място във финалната осмица"}
{"url": "https://www.dnevnik.bg/skorost/2018/03/13/3145189_porshe_panamera_ima_moshtnost_ot_680_konski_sili_i/", "text": "Порше\" представя на автосалона в Женева хибридната версия на новата \"Панамера\". Автомобилът е зареждащ се от контакта хибрид, като съхраняваните в неговите батерии 14.1 киловатчаса електричество стигат за изминаването на до 49 километра само на ток с нулеви вреди емисии и без разход на бензин. Хибридната лимузина използва четирилитров V8 бензинов двигател с 550 конски сили и електромотор със 136 коня. Общата системна мощност е 680 к.с., а максималният въртящ момент е 850 Нм. Така екипирано \"Порше Панамера\" хибрид се отличава с ускорение до 100 км/ч за 3.4 секунди, максимална скорост от 310 км/ч и разход на гориво от 3 литра на сто километра. Автомобилът е със задвижване на четирите колела и автоматична скоростна кутия с двоен съединител. Що се отнася до практичността хибридната \"Панамера\" о нищо не отстъпва на останалите версии на луксозната лимузина - отзад има три места, но има и вариант да се поръчат две самостоятелни кресла. Багажният обем е между 425 и 1295 литра. Колата може да се шофира в шест различни режима, сред които и изцяло електрически, при който максималната скорост е ограничена на 140 км/ч. Срещу доплащане \"Порше Панамера\" хибрид може да бъде със завиващи задни колела, като задният мост се отклонява до 2.8 градуса. При скорост до 50 км/ч задните гуми се завъртат в посока обратна на предните, което прави автомобила по-маневрен. При висока скорост задните и предните колела са в една и съща посока и това позволява хибридната лимузина да е по-стабилна на пътя и по-прецизно да описва завоите. Активното окачване е част от серийното оборудване на автомобила, като изборът е между нормални, комфортни и спортни настройки. Част от ходовата част са три камери за въздух, който позволяват разстоянието от най-ниската точка на колата до земята да се променя. При максимално вдигната каросерия просветът е с 2 см. по-голям от стандартния, а в спортен снижаването отпред е с 2.8 см, а отзад с 2 см.", "date": "2018.03.13", "title": "\"Порше Панамера\" хибрид има мощност от 680 конски сили и харчи само 3 на сто"}
{"url": "https://www.dnevnik.bg/sport/2018/03/13/3145412_serena_uiliams_zagubi_ot_sestra_si_i_otpadna_ot_indiun/", "text": "Винъс Уилямс излезе победител в най-очаквания двубой от женската програма в тенис турнира в Индиън Уелс. Тя победи с 6:3, 6:4 сестра си Серена Уилямс. Срещата предложи оспорвани разигравания, вълнуващи моменти и продължи близо час и половина. По-голямата от сестрите държеше инициативата, но в много моменти Серена Уилямс показа познатата борбеност и беше готова да отговори. Винъс Уилямс се възползва от по-добрия си ритъм и спечели. За носителката на 23 титли от Големия шлем това беше първи турнир от календара на WTA след спечелването на Australian Open през 2017 г. След това тя се оттегли заради бременност и в началото на септември роди дъщеря си Алексис Олимпия. \"Винаги знам, че нищо не е приключило, докато мачът окончателно не свърши. Имам късмет, че просто съм изиграла повече мачове от нея в момента\", каза Винъс Уилямс в отговор за непримиримостта на сестра си. Срещата започна с два продължителни гейма, като в крайна сметка двете взеха подаванията си. Винъс Уилямс направи пробив на нула за 4:2 и това се оказа решаващо по пътя към успеха ѝ в първия сет. Тя започна вихрено и във втория, като след два пробива поведе с 3:0. Серена Уилямс върна единия веднага, но по-голямата от сестрите направи нова крачка към успеха с пробив за 5:2. Когато Винъс Уилямс сервираше за победата, сестра ѝ спаси мачбол и на свой ред проби. Винъс Уилямс запази хладнокръвие, спаси възможност за изравняване и използва втория си мачбол, за да приключи срещата при 6:3, 6:4.", "date": "2018.03.13", "title": "Серена Уилямс загуби от сестра си и отпадна от Индиън Уелс"}
{"url": "https://www.dnevnik.bg/politika/2018/03/13/3145420_izkazvaneto_na_ruskiia_patriarh_be_neochakvano_i/", "text": "Вицепрезидентът Илияна Йотова определи изказването на руския патриарх Кирил на срещата с президента Румен Радев като неочаквано и неприемливо. Според нея обаче е по-важна реакцията на българсикте институции. Това коментира тя в сутрешния блок на \"Нова телевизия\". Тя уточни, че не е участвала в срещата и впечатленията й от нея са от  видеото, разпространено от руската патриаршия . Въпреки това определи реакцията на държавния глава като \"точната\", тя била хладнокръвна и с ясни послания. Уточни, че и тя би реагирала така. В разпространеното видео не се вижда реакцията на държавния глава, а официална реакция от президентството по случая всъщност нямаше.  Неофициално беше съобщено , че стенограма на разговора не е водена, а Радев обявил, че \"Както църквата се бори за душата на всеки човек, така и България е признателна към паметта на всеки воин, сражавал се в руската армия под знамената на император Александър II и загинал за българската свобода, независимо от неговата народност\". В отговор на въпрос Йотова допусна, че изказването на руския патриарх е в контекста на предизборната кампания в Русия. Според нея тази реакция е предизвикана и от колебливото, по думите й, през последните години отношение на България към Русия. Анализира, че признанието на България и към други народи за освобождението си не би трябвало да е новина за руския патриарх, затова приема думите му като емоционална реакция във възможно най-неприемливата форма. В отговор на въпрос за това, че с поклон е посрещанала руския патриарх при пристигането му на летището в София, вицепрезидентът обясни, че се е държала по протокол, валиден за посрещане на всички висши духовници. Освен това поклонът й бил и поклон на уважение към историята на руската църква, която наред с държавата имала заслуги за воденето на освободителната война. Тя не пожела да коментира последните разменени остри реплики между премиера Борисов и президента Радев. Само коментира, че греши този, който смята, че президентската институция ще бъде безгласна и ще влиза в съглашения зад гърба на хората. За отношенията си с Радев посочи, че не вижда разделителни линии, макар двамата да имат различни мнения по отделни въпроси, което обаче било здравословно, а всичко се решавало в диалог.", "date": "2018.03.13", "title": "Изказването на руския патриарх бе неочаквано и неприемливо, обяви Илияна Йотова"}
{"url": "https://www.dnevnik.bg/na_put/2018/03/13/3145168_kak_tokio_vpechatliava_s_obshtestvenite_si_toaletni/", "text": "Япония е забележителна с много неща. Най-вече с тези, които са напълно различни от европейското ни разбиране за култура, архитектура и каквото още се сетите. Но едва ли сред първите неща, които бихме посочили като отличителни, са обществените тоалетни. Все пак можем да допуснем, че съвременните технологии са проникнали и там. Като например функция за масаж, приспособена към капака на тоалетната чиния.  Оказва се обаче, че обществените тоалетни в японската столица Токио впечатляват и с друго. Част от тях са с впечатляващ дизайн. За да покаже голямата палитра от архитектурни идеи за тоалетни, японецът Хидефуми Накамура създаде специално за целта акаунт в социалната мрежа Instagram. В профила с име toilets_a_go_go той публикува десетки снимки на обществени тоалетни в Токио. \"Реших да публикувам подобни снимки, след като видях колко странен дизайн имат тоалетните. Може да се каже, че няма нито една, която да прилича на друга. Истинско многообразие\", заяви Накамура пред местна медия.", "date": "2018.03.13", "title": "Високи технологии и дизайн в обществените тоалетни на Токио"}
{"url": "https://www.dnevnik.bg/bulgaria/2018/03/13/3145435_kratki_novini/", "text": "Стих, изпълнен от деца, предупреждава възрастните за телефонни измамници \"Бабо, дядо, запомни! Ако телефонът ти звъни с тревожни новини, мними полицаи, лекари, сестри, те приканват с лъжи! Това е част от стихотворение, рецитирано от деца в клип на столичната полиция. Проведоха екипи на Главна дирекция \"Борба с организираната престъпност\" (ГДБОП) и дирекция \"Жандармерия\", съобщиха от МВР. Във Видинския квартал \"Нов път\"са иззети компютърни системи, оптични носители на информация, банкови и счетоводни документи, множество дебитни карти, които не са при титулярите, електронни подписи и чепати на липсващи търговци, касови апарати и др. Ще бъдат назначени експертизи. Действията на ГДБОП са по досъдебно производство на Специализираната прокуратура. Предметът му е избягване на плащане на ДДС и неправомерно усвояване на средства от еврофондове не по предназначение. Задържани са петима души от Видин, Варна и София. Пожар в детска градина в Павликени  Наложила се евакуацията на 124 деца и учителките им, съобщи БНР. Пожарът е избухнал от изхвърчала искра при ремонт, извършван от огняра на детска градина \"Слънце\" в града. Искра възпламенява отпадъци и бои, а задушлива миризма и отровни газове обхващат сградата, която е на природен газ. Децата незабавно са изведени, огнеборци са потушили пожара, няма пострадали, каза пред БНР кметът на Павликени Емануил Манолов. Клип ще популяризира възможността за безплатна правна помощ  Националното бюро за правна помощ започва информационна кампания за популяризиране на възможностите за получаване на безплатна правна помощ на социално слаби хора от квалифицирани адвокати. Двете форми за това са горещата телефонна линия за безплатни правни съвети (тел. 070018250, всеки делничен ден от 9 до 17 ч. като се плаща само телефонната услуга) и Регионалните центрове към адвокатските съвети в страната, каквито има в 11 града: Благоевград, Варна, Велико Търново, Видин, Габрово, Кърджали, Плевен, Сливен, Стара Загора, Хасково и Пазарджик. Популяризирането ще става чрез  клип . Обърнат ТИР блокира пътя за Гърция Километрична опашка се образува тази сутрин на пътя за Кресна посока Гърция. В ранните часове на деня ТИР се подхлъзва и препречва пътното платно в участъка преди Сандански, съобщи БНТ. Лек автомобил също не успява да спре и се удря в спрелия камион. Няма сериозно пострадали. Движението вече е възстановено.  Язовирите \"Гервански геран\" и \"Езерска падина\" преливат Това съобщава кметът на Хайредин Тодор Алексиев, цитиран от агенция \"Фокус\", след проливните дъждове през нощта. По думите му няма опасност за населението към този момент, но екипите са готови за реакция, тъй като не се знае колко вода ще прелее към населените места. Нивото на язовир \"Рогозен\" е спаднало с над метър за 24 часа и водата вече не прелива през преливника. Бедственото положение в община Хайредин няма да бъде отменено, докато съществува и най-малката опасност за живота и собствеността на хората, добави кметът на общината. ", "date": "2018.03.13", "title": "Кратки новини: Два язовира край Хайредин преливат"}
{"url": "https://www.dnevnik.bg/bulgaria/2018/03/13/3145419_v_sofiia_se_planira_stroitelstvoto_na_4_novi_uchilishta/", "text": "В София предстои да бъдат проектирани и построени поне 4 нови училища, съобщи пред БНТ кметът Йорданка Фандъкова. Тя е възложила на главния архитект да подбере проекти, търсят се и подходящи терени. Предстои да бъдат открити нови 4 детски градини - в кварталите \"Драгалевци\", \"Младост\", \"Люлин\" и \"Красно село\", както и да започне строителството на още осем в кварталите \"Витоша\", \"Павлово\", \"Княжево\", \"Красно село\", \"Подуяне\", \"Дружба\" и в новите квартали \"Кръстова вада\", където вече се строи, и \"Манастирски ливади\" , каза Фандъкова.  Ремонтът на централната улица \"Граф Игнатиев\" ще започне с подземната инфраструктура, ще се подмени изцяло водопроводът и канализацията. След това ще започне подмяната на настилките, която включва обновяване на площадите \"Гарибалди\", \"Славейков\" и градинката пред църквата \"Св. Седмочисленици\". Фандъкова потвърди обявеното вчера, че предстои откриването на нова тролейбусна линия по бул. \"Арсеналски\", която да свърже новите крайни квартали в южната част на града с метрото. Идеята била на жителите. Все още се обсъжда дали тролеят ще замести трамвайната линия номер 6, каза кметът. Тя припомни, че предстои реконструкция на трамвайната линия номер 5 и изграждане на нови спирки, както и реконструкция на трамвайните релси на ул. \"Каменоделска\". Започва и реконструкция на вътрешноквартални улици и изграждане на нови там, където те липсват. За първи път бюджетът за ремонт на централни градски артерии е изравнен с този за вършенокварталните улици, каза Фандъкова. Нощният транспорт ще заработи в столицата от 7 април, а бюджетът на начинанието за тази година е 900 хил. лв. \"Трябва да се провери как се харчат тези пари, има ли интерес - ще броим внимателно\", каза Фандъкова като се позова на данни и от аутсорсинг индустрията, 30% от служителите на която работят през нощта.", "date": "2018.03.13", "title": "В София се планира строителството на 4 нови училища"}
{"url": "https://www.dnevnik.bg/evropa/2018/03/13/3145433_gnevni_evrodeputati_atakuvaha_junker_zaradi/", "text": "Мнозинството в Европейския парламент порица назначаването на Мартин Зелмайер - доскорошния началник на кабинета на председателя на Европейската комисия Жан-Клод Юнкер - за генерален секретар на комисията, предаде БТА. Евродепутатите решиха случаят да бъде разследван от парламентарна комисия, а резолюция да бъде гласувана през април. Единствено групата на Европейската народна партия (ЕНП), към която принадлежи Юнкер, защити  назначението . Въпреки това дори ЕНП отбеляза, че Европа принадлежи не на чиновниците, а на гражданите. Социалистите и демократите посочиха, че с това назначение се налива вода в мелницата на популистите. Те попитаха как еврокомисията ще възвърне доверието и призоваха за прозрачни назначения. Европейските реформатори и консерватори отбелязаха, че не са получили отговори на въпросите, появили се в почти всички водещи европейски и световни медии. Има много неясноти, трябва да направите най-доброто, за да заслужите доверието и  , обърнаха се те към Европейската комисия. Групата на либералите (АЛДЕ) призова назначението на Зелмайер да бъде оттеглено. \"Взимате евродепутатите за глупаци, това е глупава стратегия. Става дума за липса на политическа преценка на комисията. Политиката означава отчетност, тук трябваше да бъде Юнкер. Еврокомисията се остави да бъде водена за носа от чиновник. Как да очакваме еврокомисията да защити европейския интерес срещу президента на САЩ Доналд Тръмп от влиянието на лобистите\", попитаха от АЛДЕ. По оценката на либералите въпросното назначение унищожава доверието в комисията като защитник на прозрачността в обществената администрация. Това е разрушително, откъснати сте от действителността, допълниха те. Либералите предупредиха, че ако решението не бъде променено,  . Групата на Зелените призова Брюксел отново да се сближи с обществото. Според Зелените  Зелмайер  работи авторитарно. Европейската обединена левица оцени поведението на Еврокомисията като унижение към евродепутатите. Всичко намирисва покрай това назначение зад закрити врата, коментираха евродепутатите от тази парламентарна група. Според тях случаят заприличва все повече на историята с комисията на Жак Сантер, която се наложи да подаде оставка през 1999 година. Групата \"Европа на свободата и пряката демокрация\" определи Зелмайер като \" \". Групата \"Европа на народите и свободата\" на шега и с възмущение предложи изборите за Европейски парламент догодина да бъдат отменени, а вместо това новите евродепутати да бъдат посочени според симпатиите на Юнкер. От името на комисията еврокомисарят Гюнтер Йотингер отбеляза, че  решението за повишението на Зелмайер  е било взето единодушно от еврокомисарите по предложение на Юнкер. \"  Няма съмнение, че Зелмайер притежава всички необходими качества за поста. Проверете решението ни, но го приемете\", призова той евродепутатите. Според множество наблюдатели кризата, предизвикана с назначението на Зелмайер, е най-тежкият трус от встъпването в длъжност на Европейската комисия под ръководството на Юнкер. Генералният секретар на комисията е най-висшият чиновник в институцията и обичайно остава на поста си по-дълго от председателя на институцията.Вчерашният дебат в европарламента бе озаглавен \"Политическата почтеност на Европейската комисия и особено назначаването на генералния секретар\". Чудовището Бившият адвокат от Германия започва кариерата си в Европейската комисия през 2004 г. като говорител за информационното общество и медиите, пише Би Би Си. Той помага за успешното провеждане на кампанията на Жан-Клод Юнкер, който става председател на комисията през 2014 г., и по-късно става началник на неговия кабинет. Спечелил си е немалко прякори, например  Чудовището  или Звяра на \"Берлемон\", сградата, където се помещава еврокомисията. Според сп. \"Спектейтър\", вместо да бъде редови шеф на кабинета, Зелмайер е действал като де факто зам.-председател. Юнкер, който изглежда все по-уморен, с радост е позволил на Зелмайер да върши работата и му е благодарил, като му е дал пост с още повече власт. Тъй като Юнкер напуска следващата година, Зелмайер се опитва бързо да намери кой да го наследи. Той вярва, че е открил някой, също толкова покорен, в лицето на Мишел Барние. Следващата мисия на Зелмайер е да постави Барние начело на списъка на Европейската народна партия, което означава, че той ще бъде в идеалната позиция следващата година, за да спечели поста според системата за  водещия кандидат , за която Зелмайер работи усилено. Барние е идеалният кандидат, защото според Зелмайер той е слаб и податлив на влияние, коментира \"Спектейтър\".", "date": "2018.03.13", "title": "Гневни евродепутати атакуваха Юнкер заради повишението на \"фанатика\" Зелмайер"}
{"url": "https://www.dnevnik.bg/evropa/2018/03/13/3145443_ungariia_shte_tursi_sujuz_s_avstriia_i_italiia_sreshtu/", "text": "Унгария възнамерява да координира по-тясно своята политика към мигрантите с Австрия и Италия след изборите в тези две страни, на които антиимигрантските партии получиха широка подкрепа, каза вчера унгарският външен министър Петер Сиярто, цитиран от \"Ройтерс\". Според министъра подходът по този проблем на правителството във Виена и на десния център в Италия е много сходен с този на централноевропейските страни в ЕС. \"Затова е очевидно, че ще работим заедно в бъдеще\", каза Сиярто в интервю за \"Ройтерс\", цитирано от БТА. \"Това не е насочено срещу западната част на Европа, а срещу миграцията и то отговаря на нашите интереси, защото даваме приоритет на сигурността\", добави той. Сиярто посочи, че страните от Вишеградската четворка нямат планове да разширяват този съюз, но това не трябва да пречи за установяване на по-близки отношения с онези държави, които мислят по същия начин. \"Ройтерс\" припомня, че стремеж към по-тясно сътрудничество с Унгария изрази и австрийският канцлер Себастиан Курц  след среща с унгарския премиер Виктор Орбан  в края на януари. Страните от Вишеградската четворка (Унгария, Чехия, Словакия и Полша) защитиха отказа си да приемат бежанци с опасения за сигурността. В Австрия канцлерът Себастиан Курц сформира коалиция с Австрийската партия на свободата, което направи страната единствената в Европа с крайнодясна група в правителството. В Италия миналия месец управляващата лявоцентристка Демократическа партия  загуби изборите  от антиситемни и десни парии, които водеха кампания срещу имиграцията.", "date": "2018.03.13", "title": "Унгария ще търси съюз с Австрия и Италия срещу имигрантите"}
{"url": "https://www.dnevnik.bg/biznes/2018/03/13/3145452_shel_podgotvia_sondaj_za_gaz_v_blok_han_kubrat/", "text": "Shell Exploration & Development, която търси и проучва за нефт и газ в блок \"Хан Кубрат\" в дълбоките води на Черно море, подготвя първия си проучвателен сондаж. Това се разбира от инвестиционно уведомление до министъра на околната среда, цитирано от  capital.bg . Блокът \"Хан Кубрат\" (преди познат като \"Силистар\") е с обща площ от близо 7 хил. кв.м.  Предложението на компанията сега е да извърши проучвателен сондаж в блока. Предвижда се площадката да е на около 60 км от брега, където водата е с дълбочина 1200-1500 м. Очаква се работната програма да продължи между 70 и 90 дни в периода от септември 2018 до края на 2019 г. За проучването ще се използва конвенционална технология за офшорно сондиране. Тъй като операциите ще се извършват в открито море, няма да бъдат изграждани пътища или инфраструктура. Компанията предвижда да използва съществуващи съоръжения в местните пристанища и летища - най-вероятно в района на Варна, но като алтернатива се разглежда и пристанище Бургас. По договор Shell Exploration & Development трябва да инвестира 18.6 млн. евро в 2D и 3D сеизмични проучвания и в мерки за опазване. Отделно компанията плати и бонус на държавата от 4.9 млн. евро. Договорът й е петгодишен до 2021 г. с опция за удължаване. Компанията държи правата за проучване и в съседния блок в турски води, където още преди три години беше направен успешен сондаж. В края на миналата година френската енергийна компания Total, която заедно с Repsol и OMV държи правата за проучване в блок \"Хан Аспарух\" в северната част на Черно море, обяви, че подготвя трети проучвателен сондаж. ", "date": "2018.03.13", "title": "\"Шел\" подготвя сондаж за газ в блок \"Хан Кубрат\""}
{"url": "https://www.dnevnik.bg/biznes/2018/03/13/3145462_upravliavanite_ot_zastrahovatelite_aktivi_rastat_s_10/", "text": "През миналата година брутният премиен приход на дружествата, които извършат общо застраховане, е 1.7 млрд. лв., показват данните за застраховането през миналата година, публикувани от Комисията за финансов надзор и цитирани от БТА. Изплатените обезщетения по общо застраховане през 2017 година са малко над 855 млн. лв., или 48.8% от събраните премийни приходи. Премийният приход на дружествата, извършващи дейност в животозастраховането и със смесено застраховане, е 449 млн. лева през 2017 година. Изплатените суми и обезщетения от застрахователи през 2017 година са 184.5 млн. лв., или малко над 41 процента от премийния приход. Средствата, управлявани от застрахователните дружества, са 7.297 млрд. лв. към края на декември 2017 година. Техният размер се увеличава с 678.9 млн. лв. (10.3 на сто) на годишна на база и намалява със 174.6 млн. лв. (2.3 на сто) спрямо края на третото тримесечие на 2017 г., отчита Българската народна банка. Активите на дружествата, извършващи животозастраховане, нарастват на годишна база с 202.7 млн. лв. (11.1 на сто) до 2.034 млрд. лв. в края на 2017 година.  Средствата, управлявани от дружествата, извършващи общо застраховане, се увеличават на годишна база с 476.2 млн. лв. (9.9 на сто) - до 5.263 млрд. лв. към края на декември 2017 г.  В инструментите, включени в активите на дружествата, извършващи застрахователна дейност, към края на декември 2017 г. преобладават притежаваните ценни книжа, различни от акции. На годишна база тези книжа се увеличават с 313.9 млн. лв. (9.1 на сто) до 3.762 млрд. лева. Спрямо края на 2016 г. акциите и другите форми на собственост се увеличават със 120.5 млн. лв. (14.7 на сто) до 942.7 млн. лв., средствата във вземания от застрахователни операции нарастват със 113.1 млн. лв. (17.7 на сто) до 752.5 млн.лв., депозитите се понижават със 73.2 млн. лв. (9.7 на сто) до 681.7 млн. лева. В края на четвъртото тримесечие на 2017 г. относителният дял на ценните книжа, различни от акции, е 51.5 на сто при 52.1 на сто към края на 2016 година. Във валутната структура на активите на застрахователните дружества основен дял имат активите в левове, които са 40.3 на сто от общия им размер при 37.9 на сто година по-рано. Активите в евро са 30.7 на сто при 33.1 на сто към края на декември 2016 година. Към края на четвъртото тримесечие на 2017 г. активите в щатски долари са 3.5 на сто при 4.3 на сто към края на декември 2016 г. Активите в други валути са 25.4 на сто в края на 2017 година при 24.6 на сто към края на декември 2016 година.  В края на четвъртото тримесечие на 2017 г. средствата, инвестирани в държавите от Европейския съюз, нарастват на годишна база с 356.9 млн. лв. (12.1 на сто) до 3.311 млрд. лв. Относителният им дял към края на декември 2017 г. е 45.4 на сто при 44.6 на сто в края на декември 2016 година.", "date": "2018.03.13", "title": "Управляваните от застрахователите активи растат с 10% в края на 2017 г."}
{"url": "https://www.dnevnik.bg/sviat/2018/03/13/3145468_turciia_shte_suzdade_sobstvena_reitingova_agenciia/", "text": "Турция планира да създаде своя национална рейтингова агенция по-късно тази година на фона на остри критики към международните рейтингови агенции от страна на президента Реджеп Тайип Ердоган, предаде ДПА, позовавайки се на банковия надзорен орган на страната. Ръководителят на надзорния орган Мехмет Али Акбен заяви днес в Истанбул, че планираната рейтингова институция ще съответства на международните стандарти и ще действа \"независимо и обективно\", посочва Анадолската агенция. Миналата седмица международна рейтингова агенция \"Мудис\" (Moody's) понижи рейтинга на Турция заради продължаващото отслабване на турските политически и икономически институции, както и заради повишените рискове от големия дефицит по текущата сметка. Агенция \"Фич\" (Fitch) също понижи кредитния рейтинг на Турция до степен, при която не се препоръчват инвестиции, миналата година, след неуспешния опит за преврат и серия от смъртоносни терористични атаки. В петък Ердоган заяви в Анкара, че рейтинговите агенции се опитват да притиснат Турция в ъгъла и пазарите вече не ги вземат насериозно. Той също така преди време обвини рейтинговите агенции, че са политически и финансово мотивирани. /БТА", "date": "2018.03.13", "title": "Турция ще създаде собствена рейтингова агенция"}
{"url": "https://www.dnevnik.bg/biznes/2018/03/13/3145470_evtinite_poleti_do_varna_dvijat_rusta_na_putnicite_po/", "text": "Преминалите през летище София пътници през февруари са общо 473 242, което е ръст от 3.7% спрямо същия период на миналата година, съобщава компанията. През терминал 2 са преминали 64% от всички пътници, а през стария - останалите 36%. Потокът по международни редовни линии е нараснал с 1.3%. Броят на пътуващите по вътрешни линии се е увеличил с 83% – oт над 10 хил. пътници през февруари 2017 г. на близо 18 хил. през същия месец на 2018 г. Причина за това е навлизане на втори превозвач по линията София-Варна от март 2017 г. Това е нискобюджетната \"Уизер\", която преди години разкри линията, но после се отказа от нея и по трасето полети започна да изпълнява \"България ер\". Излетелите и кацналите самолети за периода са 4122. През февруари 2018 г. каргото бележи ръст от 5%. Обработени са общо 1568 тона товари и пощенски пратки.", "date": "2018.03.13", "title": "Евтините полети до Варна движат ръста на пътниците по вътрешни линии през февруари"}
{"url": "https://www.dnevnik.bg/evropa/2018/03/13/3145460_dulgosrochniiat_bjudjet_na_es_-_mejdu_inovaciite_i/", "text": "Увеличение на вноските заради Брекзит, нови приоритети срещу традиционни политики, финансиране на повече с по-малко. Тези думи започват да се чуват все по-често не само в Брюксел, но и в столиците на държавите - членки на Европейския съюз, тъй като се отнасят до многогодишната финансова рамка на блока след 2020 г. и засягат всички тях. През май Европейската комисия ще представи предложението си. След това съветът трябва да приеме регламента за многогодишната финансова рамка с единодушие и след като получи одобрението на Европейския парламент. Европейският съвет (лидерите на ЕС) дава насоки на Съвета на ЕС за преговорите с европарламента. Междувременно в ЕС вече започват да се оформят два лагера по въпроса за увеличението на вноските, което е необходимо, за да се запълни дупката, създадена след излизането на Великобритания от ЕС. Миналата седмица министърът на финансите Владислав Горанов заяви, че  България е готова да подкрепи тази политика , а в края на февруари премиерът Бойко Борисов каза, че е  по-изгодното за страната  е да се увеличи вноската в бюджета. Австрия вече  се обяви против предложението  и настоя за орязване на някои програми, най-вече плащания за страни от Източна Европа. Холандският премиер Марк Рюте  изрази подобна позиция . Лидерите на балтийските страни пък  подкрепиха идеята  да плащат повече за бюджета на блока след 2020 г., за да запълнят дупката. В кратко видео Европейският парламент представя своята визия за многогодишната бюджетна рамка. Утре евродепутатите ще гласуват резолюция по въпроса.", "date": "2018.03.13", "title": "Дългосрочният бюджет на ЕС - между иновациите и селското стопанство (видео)"}
{"url": "https://www.dnevnik.bg/photos/2018/03/13/3145436_fotogaleriia_deniat_na_slona_v_tailand/", "text": "Хиляди ученици, студенти и граждани на Тайланд се включиха в традиционното хранене на слонове с всякакви лакомства по повод Националния ден на слона. Слоновете са голяма част от културата и наследството на Тайланд.", "date": "2018.03.13", "title": "Фотогалерия: Денят на слона в Тайланд"}
{"url": "https://www.dnevnik.bg/ot_vas/novini_ot_vas/2018/03/13/3145291_cvetni_lehi/", "text": "Игликите - сред първите пролетни цветя.", "date": "2018.03.13", "title": "Цветни лехи"}
{"url": "https://www.dnevnik.bg/sviat/2018/03/13/3145484_razsledvane_v_kongresa_na_sasht_ne_otkri_vruzki_mejdu/", "text": "Комисията по разузнаването към Камарата на представителите в Конгреса на САЩ обяви вчера в комюнике основните заключения от своето разследване на подозренията за  руска намеса  в американската предизборна кампания през 2016 г., съобщи \"Франс прес\". Сред тези заключения, заверени с подпис само от членовете на комисията от Републиканската партия, конгресмените казват, че не са намерили \"никакво доказателство за съглашателство, координация или заговор между кампанията на Тръмп и  руснаците \".  Освен това те отхвърлят заключението на  американското разузнаване , че руският президент Владимир Путин е предпочитал през 2016 г. Доналд Тръмп за президент на САЩ. Докладът от над 150 страници съдържа над 40 \"първоначални заключения\" и над 25 препоръки. Той ще бъде представен днес за обсъждане на демократическото малцинство. Комисията след това ще гласува за подлагане на доклада на процедура по декласификация, за да може да бъде представен на широката общественост. /БТА", "date": "2018.03.13", "title": "Разследване в Конгреса на САЩ не откри връзки между щаба на Тръмп и Русия"}
{"url": "https://www.dnevnik.bg/sviat/2018/03/13/3145490_v_germaniia_i_evropa_ima_paralelni_obshtestva_na/", "text": "Сейран Атеш редовно е заплашвана с убийство и от години е под полицейска защита. Основателката на либералната джамия \"Ибн-Рушд-Гьоте\" в Берлин казва пред ДВ, че хората, които я заплашват, \"не искат никакво обновление на исляма и не възприемат никаква съвременна интерпретация на Корана\". В основаната от нея джамия няма разделяне на вярващите по полов признак. В джамията могат да се молят заедно мъже и жени. Дейността ѝ като правозащитничка за малко не ѝ струвала живота. Атеш се отървава на косъм от смъртта. В помещението, в което през 1984 г. давала правни консултации на турски жени, живеещи в Германия, внезапно нахълтал мъж с оръжие, застрелял клиентка на Атеш и тежка ранил адвокатката по врата. \"Цяло чудо е, че оцелях. Беше убит един човек, а мъжът искаше и мен да убие само защото се застъпвам за правата на жените. Аз искам мъжете и жените да са равни не само пред закона, а и в обществото. Има обаче хора, които явно са готови да убиват хора, само и само да не стане това\", споделя Атеш. \"Не срещу исляма, а срещу патриархата\" Казва, че гневът я подтикнал да продължи борбата въпреки всичко. \"В името на нашите деца и за бъдещите поколения. Черпя сили от това преживяване - на косъм от смъртта - и си казвам: Трябвало е да оживея. Вярвам в милостивия Бог, вярвам, че е трябвало да оживея, за да продължа да водя тази борба\", казва Сейран Атеш. В интервюто за ДВ тя подчертава, че се бори \"не срещу исляма, а срещу патриархата\", защото той потиска и дискриминира жените. Тя споделя, че голяма част от мигрантите от Турция и другите мюсюлмански държави междувременно са станали по-консервативни от мюсюлманите в техните родни страни. \"Миграцията прави хората принципно по-консервативни\", споделя адвокатката. На въпроса дали за някои мюсюлмански семейства в Германия конституцията не важи, тя отговаря: \"За съжаление в Германия и Европа съществуват \"паралелни общества\" на преселници от Турция и от други мюсюлмански културни среди, които смятат, че германското или европейското право не важат за тях. Те признават единствено ценностите на шериата – но не само ритуалите му, а и законите. Те не признават демокрацията\", казва Сейран Атеш и добавя: \"Въпреки това политиците смятат, че в една \"открита към света държава трябвало да бъдат представени всички гледни точки. В този случай обаче политиката на интеграция няма как да функционира, или започва да върви в грешната посока\". Тя застъпва принципа: \"Никаква толерантност към враговете на толерантността!\". Не забелязват за какви престъпления става дума Сейран Атеш критикува и начина, по който Германия подхожда към т.нар. убийства на честта. Много често се твърди, че ставало дума за случаи на болезнена ревност или за домашно насилие, каквито има и сред германците. При това не се забелязва, че неизменно става дума за престъпления, които се извършват от братя или други мъжки сродници над жени от семейството. \"Политиците не обръщат голямо внимание на тези престъпления, защото става дума за случаи, които засягат малка част от хората с миграционни корени\", споделя тя. Сейран Атеш смята, че държавата би могла да стори много повече с добра образователна и интеграционна политика. \"И това трябваше да започне още преди 40 години\", казва тя и добавя: \"Трябва категорично да се обясни на хората, че тук, в Германия, се спазват основните човешки права\". Атеш твърди, че \"повечето мигранти, които се капсулират в своего рода \"паралелни общества\" дори не знаят какво представлява конституцията. Нито пък знаят \"кои са европейските ценности, за които се говори толкова често\". Адвокатката споделя, че заплахите, които получава в електронната си поща обикновено идват от \"обикновени консервативни мюсюлмани\", а не от екстремисти и поддръжници на ИД. \"По това може да се види, че става дума за проблем на цялото общество, казва тя, проблем, свързан със светогледа на онези, които се страхуват, че искаме от тях да изоставят своята идентичност, когато говорим за европейски ценности и човешки права.\"", "date": "2018.03.13", "title": "В Германия и Европа има \"паралелни общества\" на преселници от Турция"}
{"url": "https://www.dnevnik.bg/sport/2018/03/13/3145493_stremejut_na_naiki_kum_real_madrid_moje_da_izigrae/", "text": "Желанието на \"Найки\" да стигне до договор с \"Реал\" (Мадрид) може да окаже голямо влияние при осъществяването на евентуален трансфер на Неймар на \"Сантяго Бернабеу\", пише \"Ас\". Според информацията компанията се опитва да измести големия си конкурент \"Адидас\" като партньор на белите. Клубът от Мадрид има договор с германския производител на спортни стоки до 2020 г., но получава по 40 млн. евро на година, което остава далеч от съвременните най-високи сделки в тази сфера. Преди месеци \"Шпигел\" разкри документи от \"Футбол лийкс\", показващи, че \"Реал\" и \"Адидас\" са преговаряли за нов договор от 2015 до 2024 г. на стойност 1 млрд. евро. До подписването му обаче не се стигна. Ключово в случая е, че Неймар (също като звездата на белите Кристиано Роналдо) има рекламни отношения с \"Найки\". В испанските и френските медии все по-усилено се говори за евентуален трансфер на бразилеца от ПСЖ в \"Реал\". Миналото лято нападателят стана най-скъпият футболист в света, като парижани платиха за него 222 млн. евро на \"Барселона\". Твърденията са, че сега френският клуб ще очаква 400 млн. евро от \"Реал\".  В Париж вече е имало среща между представители на испанския клуб и бащата на Неймар, който е и негов мениджър. Възможно е \"Реал\" да се обвърже с \"Найки\" още това лято. В последните години имаше няколко случая на предсрочно прекратени договори между водещи клубове и техните партньори, като примери са \"Челси\" и \"Милан\". Английският шампион  имаше още шест години от договора си с \"Адидас\", но подписа с \"Найки\" до 2032 г . Американската компания понесе удар, след като загуби \"Манчестър юнайтед\". Клубът от \"Олд Трафорд\"  се обвърза с \"Адидас\" срещу близо 100 млн. евро годишно . Германската компания  поднови и договора си с \"Байерн\" за десет години срещу общо 900 млн. евро . \"Найки\" се обвърза дългосрочно с другия водещ испански клуб \"Барселона\". Според договора каталунците ще взимат по 105 млн. евро на сезон, а  при постигането на определени успехи сумата може да стигне до 155 млн. евро . \"Реал\" се облича с \"Адидас\" от 1998 г., а последният договор беше подписан през 2012 г. Миналото лято \"Марка\" съобщи, че и  Under Armour опитва да стигне до договор с европейския клубен шампион  с предложение за 150 млн. евро. На голямата сцена излиза и  \"Пума\", която взе \"Манчестър сити\"  и \"Милан\".", "date": "2018.03.13", "title": "Стремежът на \"Найки\" към \"Реал\" (Мадрид) може да изиграе роля за привличането на Неймар"}
{"url": "https://www.dnevnik.bg/evropa/2018/03/13/3145497_es_e_solidaren_s_velikobritaniia_v_sluchaia_s/", "text": "Европейският съюз ще застане до Великобритания, след като Лондон заяви, че е възможно Москва да стои зад покушението с нервнопаралитично вещество срещу бившия двоен агент Сергей Скрипал и дъщеря му Юлия. Това заяви зам.-председателят на Европейската комисията Валдис Домбровскис, цитиран от \"Ройтерс\". \"Много сме обезпокоени от ситуацията и от данните, с които Великобритания разполага до момента\", каза Домбровскис пред репортери в отговор на въпрос дали ЕС може да подкрепи действия срещу Русия заради случая. \"Разбира се, Великобритания може да разчита на солидарността на ЕС в това отношение\", допълни бившият премиер на Латвия, без да даде повече подробности. В понеделник първият зам.-председател на еврокомисята Франс Тимерманс каза пред Европейския парламент, че ЕС ще прояви солидарност с Великобритания, която следващата година напуска съюза, но обещава да запази тесните връзки в областта на сигурността и дипломацията. След като вчера британският премиер Тереза  Мей обвини Москва,  че е \"много вероятно\" да стои зад опита за убийство на Сергей Скрипал и дъщеря му в Солсбъри, Тимерманс написа в Туитър: Следях от близо изявлението, направено днес от премиера Мей за атаката с нервно-паралитично вещество във Великобритания... Искам да изразя силните си чувства на солидарност с британския народ и британското правителство. Ние сме заедно с вас\". Координаторът на Европейския парламент за Брекзит Ги Верхофстад изрази силна подкрепа за Великобритания. \"Ние стоим рамо до рамо с британския народ\", написа той в \"Туитър\". \"Трябва да бъде ясно, че една атака срещу страна от ЕС и НАТО е атака срещу всички нас\", допълни Верхофстад.", "date": "2018.03.13", "title": "ЕС е солидарен с Великобритания в случая с отровения бивш руски агент"}
{"url": "https://www.dnevnik.bg/sviat/2018/03/13/3145494_centralnoevropeiskiiat_universitet_vodi_pregovori_za/", "text": "Централноевропейският университет, основан в Будапеща от американския милиардер с унгарски произход Джордж Сорос, води преговори за откриване на филиал във Виена, предаде \"Асошиейтед прес\". Ректорът Майкъл Игнатиеф каза, че Централноевропейският университет (ЦЕУ) ще остане в Будапеща и че работи с австрийското правителство и с Виена, за да \"стане ЦЕУ - Виена реалност\". Унгарският премиер Виктор Орбан обвини  Сорос , че подстрекава към миграция в Европа и се опитва да влияе на унгарската политика, оказвайки подкрепа на неправителствени организации като \"Трансперънси интернешънъл\" (\"Прозрачност без граници\") и Унгарския хелзинкски комитет.  Унгарското правителство  отлага подписването  на споразумение, по силата на което ЦЕУ ще може да остане в Будапеща и да продължи да издава американски дипломи, добавя АП.", "date": "2018.03.13", "title": "Централноевропейският университет преговаря за откриване на филиал във Виена"}
{"url": "https://www.dnevnik.bg/gradska_sreda/2018/03/13/3145503_pametnikut_na_djon_atanasov_pred_telefonnata_palata/", "text": "Паметникът на Джон Атанасов пред Телефонната палата в София може да бъде преместен. Това е желанието на собственика на сградата \"НГ пропърти\" ЕАД, съобщава Би Ти Ви. Член на съвета на директорите на дружеството е бизнесменът Васил Божков. В началото на месеца се разбра, че главният архитект на столицата Здравко Здравков е издал разрешение за промяната на устройствения план за Телефонната палата, което допуска  етажите ѝ от 5 да станат 6 . С проекта собственикът променя предназначението на сградата, като желанието му е тя да се превърне в \"обществено обслужваща\" сграда с изложбени площи, музейна част и технологични помещения. Пред Би Ти Ви Борислав Петров, който е представител на собственика на Телефонната палата, обясни, че паметникът ще бъде преместен изцяло за тяхна сметка. Той посочи, че вече му е избрано и ново място – Техническият университет в София. От самото висше училище уточниха, че очакват монумента до края на месеца. Единствената пречка за преместването на паметника може да се окаже авторът му Вълко Ценов. Статуята е собственост на Столичната община, но ако скулпторът не даде съгласието си, монументът може да остане на сегашното си място. Ценов обясни, че творбата му е направена специално за сградата на Телефонната палата, защото тя е свързана с технологиите и комуникациите, а Джон Атанасов е създателят на прототипа на съвременния компютър. Той добави, че никой не го е търсил да го пита дали е съгласен паметникът да бъде преместен.", "date": "2018.03.13", "title": "Паметникът на Джон Атанасов пред Телефонната палата може да бъде преместен"}
{"url": "https://www.dnevnik.bg/bulgaria/2018/03/13/3145499_ginka_vurbakova_samo_prikriva_sdelkata_na_oligarsite_v/", "text": "Олигарсите в България, която сега за пръв път държи ротационното председателство на Съвета на Европейския съюз, държат юздите и задават тона в страната. Това се казва в публикация на австрийския в. \"Дер Щандард\" по повод сделката за българските активи на чешкото дружество ЧЕЗ. В  материала си  Маркус Бернат, кореспондент на изданието за Турция, Гърция и България, сравнява България с \"театрална сцена\", \"винаги силна\" в това, и определя \"Гинка от Пазарджик\" като \"новата пиеса\", която смайва публиката. Австрийски инвеститор, примирил се с \"могъщите в политиката и икономиката\" на балканската държава, отбелязва иронично: \"Човек си мисли, че е свършило, и после отново се случва нещо. Нищо не сте разбрали.\" Година след година Досега Пазарджик беше по-известен с доматите и чушките си, но собственикът на \"Инерком България\" Гинка Върбакова също се прояви в картинката, изглежда \"от нищото\" със семейната си фирма, която купува ЧЕЗ. \"Никой не вярва, че това е цялата история,\" отбелязва Бернат и я добавя, че за нея се говори като за подставено лице, което трябва да осъществи \"сделка за олигарсите в България\". По думите му обаче такива истории се развиват година след година в България. \"Оттеглянето на ЧЕЗ, която захранва с електричество Северозападна България, включително столицата София, но и най-бедната част на страната около Видин и Монтана, е само още един притеснителен знак.\" Даден е и пример с друго електроразпределително дружество - EVN, и с арбитражните дела на тези предприятия във Вашингтон, които твърдят, че правителството и властите се намесват в работата им. Цената на електроенергията е политическа тема в страна, където мнозинството от хората са станали по-бедни от членството в ЕС насетне - 23 на сто от българите според последното проучване за 2016 г. живеят под линията на бедността, а през 2008 г. са били 21%. \"От икономическия растеж голяма част от българите не получават нищо,\" а \"по-голямата част от над 2 млн. пенсионери в страната преживяват само благодарение на зеленчуковите си градини и с помощта на децата си\", продължава Маркус Бернат. \"Колко ще струва новата пиеса\" Като обяснение той вижда \"корупцията, олигархичната икономика и - от политическа гледна точка - поликата на икономии на управляващия от 2009 г. с прекъсвания консервативен премиер Бойко Борисов... някогашния телохранител на държавния и партиен лидер Тодор Живков в социалистически времена\". Авторът отбелязва, че Борисов се е оказал трайна фигура в българската политика. Той също така цитира бившия правосъден министър и лидер на \"Да, България\" Христо Иванов, според когото \"в действителност няма дясно и ляво, много по-важни са (разделенията между) Изток или Запад, Москва или Брюксел.\" За Иванов, докато в Българската социалистическа партия вече няма нищо социалистическо (и тя се държи като \"консервативна партия за застаряващите носталгици), Борисов е доразвил властовия модел от времето на Живков в \"бюрократичен елит, който знае как да обслужва властовия апарат и който имитира придържането към законите, но следва собствена логика\", преразказва думите му Бернат. Той разказва на австрийските читатели, че Гинка Върбакова е заминала за Прага, за да продължи преговорите с ЧЕЗ, чиито активи в България струват \"повече от шест пъти колкото продажбите на предприятието на Върбакова за година\". \"Колко обаче ще струва на българите новата театрална пиеса, все още не е известно.\"", "date": "2018.03.13", "title": "Гинка Върбакова само прикрива сделката на олигарсите в България, пише австрийски вестник"}
{"url": "https://www.dnevnik.bg/evropa/2018/03/13/3145504_socialniiat_pol_v_istanbulskata_konvenciia_e_greshno/", "text": "Европейският парламент призова снощи единайсетте държави от Европейския съюз, които все още не са ратифицирали Истанбулската конвенция, да я одобрят, съобщи пресслужбата на институцията. По време на дебат в пленарната зала в Страсбург Европейската комисия увери, че зад конвенцията няма скрити идеи. Досега Конвенцията на Съвета на Европа за предотвратяване и борба с насилието над жени и домашното насилие, известна като Истанбулска конвенция, не е ратифицирана от  България , Хърватия, Чехия, Гърция, Унгария, Ирландия, Латвия, Литва, Люксембург,  Словакия  и Великобритания. Голямо мнозинство от евродепутатите изрази съжаление, че тези държави не гледат на конвенцията като на най-доброто възможно средство за борба с насилието над жените. Те подчертаха, че нежеланието на някои държави да ратифицират текста се основава на неразбирателства и подвеждащи аргументи за определението \"социален пол\", използвано в конвенцията. Евродепутатите призоваха Европейската комисия и Съвета на ЕС да предприемат мерки за бързата ратификация на документа. Някои евродепутати се противопоставиха и заявиха, че определението представлява идеологическа обремененост. Те посочиха, че и следва да уважава вътрешния ред на всяко общество. Еврокомисията отбеляза, че целта на конвенцията е предотвратяването на насилието над жените без никакви други скрити идеи. Според зам.-председателя на Европейската комисия Андрус Ансип, цитиран от БНТ, конвенцията е предизвикала интензивни обществени дебати в някои държави заради \"Има притеснения, че ратифицирането на конвенцията ще принуди държавите членки да признаят еднополовите бракове или да дават статут на бежанец на транссексуални или интерсексуални лица. Нека бъда много ясен. Целта на конвенцията е да се бори с насилието срещу жените, няма никаква друга скрита цел\", подчерта той. Анна Мария Кораса Билд, от Европейската народна партия, заяви, че Истанбулската конвенция е най-добрият инструмент, с който се разполага, за борба срещу насилието над жените, и настоя България да открие процеса на ратификация. \"Предназначението на думата \"пол\" е за борба със стереотипите и тя не е насочена срещу традиционните семейства. Насилието застрашава семействата, а не конвенцията... Призоваваме българското председателство да постави въпроса на дневен ред в Съвета и българското правителство да отвори отново процеса по ратификация\", допълни тя. Според европейските социалисти документът не е идеология, а опит за защита на жените от насилие. \"Докато правителството на България, която в момента е председател на Съвета на ЕС, оттегля Истанбулската конвенция от парламента, жените в цяла Европа продължават да бъдат бити, изнасилвани, тормозени и дори убивани поради единствената причина, че са жени\", каза Кристин Револ Далон Бонефоа от Групата на социалистите и демократите. Ангел Джамбазки (ВМРО, Европейски консерватори и реформисти) заяви по време на дебата, че представлява България и българското правителство и нарече думите на колегите си от европарламента по отношение на страната \"непремерени\". \"По-голямата част от вас доказаха, че разговорът за тази конвенция е политически и става дума за леви позиции. Разбирам, че но просто не са живели във време на комунизъм. Ние сме против насилието, но в този документ има \"джендър\" идеология\", каза Джамбазки. Ядвига Висниевска, също от групата на европейските консерватори, коментира, че \"Истанбулската конвенция има цел да защити жените, но преди всичко става дума за следване на лява идеология.\" \"Закрилата на жените от насилие не се поставя под въпрос, но всичко това бива поставено в една идеологическа рамка - визия за обществото, в която полът придобива социална функция и бива неглижиран биологическият характер. Тук става въпрос и за принципа за субсидиарност, защото ЕС няма компетенции по тези теми\", допълни тя. Беатрис Бесера Бастерекиа, от името на групата либералите и демократите (АЛДЕ) запита: \"За каква идеология говорите, като казвате, че тази конвенция налага някаква идеология на пола?... Имаме страна, България, която сега председателства Съвета и се оттегля от конвенцията. Погледнете Полша и Унгария и какво се случва в Гърция.\" Тери Рейнтке от групата на Зелените коментира: \"Преживяваме изключително голямо накърняване на правата на жените... Тази конвенция трябва да се ратифицира, трябва да има равнопоставеност и защита на жените\". Костадинка Кунева, от името на групата на европейската обединена левица посочи, че \"няколко дни след Международния ден на жената ние говорим по темата Истанбулска конвенция, самият този факт е тъжен. След този толкова важен ден да говорим за това е просто скандално.\" \"Комисията трябва да излезе със стратегия за прилагане на конвенцията. Трябва да се назначи орган, който да отговаря за борбата за права на жените\", призова тя. Лаура Ферара от групата на Европа на свободата и пряката демокрация отбеляза: \"Хубаво е от време на време да се връщаме на темата насилие върху жените, но когато говорим за права на жените, за жалост виждаме, че обикновено ставаме свидетели на трагедии, а когато се намесим, е вече твърде късно... Конвенцията е от 2013 г., междувременно Миналата седмица правителството  оттегли законопроекта  за ратификация на конвенцията. Министерският съвет мотивира отмяната на вече взетото си решение с факта, че депутати сезираха Конституционния съд и предстои той да се произнесе за съответствието на документа с Конституцията на България. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов даде заявка, че партия ГЕРБ ще оттегли решението си за конвенцията, защото  нямало да носят сами пасива . Истанбулската конвенция, най-подробното международно споразумение за борба с насилието над жени, беше приета от Съвета на Европа през 2011 г. Тя влезе в сила през август 2014 г. и бе подписана от ЕС през юни 2017 г. Според Европейската комисия всяка трета жена в ЕС е била жертва на физическо и/или сексуално насилие след навършването на 15 години. Над половината от жените са били жертви на сексуален тормоз, а една от всеки 20 е била изнасилена.", "date": "2018.03.13", "title": "\"Социалният пол\" в Истанбулската конвенция е грешно разбран, заявиха евродепутати"}
{"url": "https://www.dnevnik.bg/sport/2018/03/13/3145522_zaplahite_za_boikot_na_svetovnoto_po_futbol_zaradi/", "text": "Министерството на външните работи на Русия обяви, че заплахите за бойкот на световното първенство по футбол това лято покрай шпионския скандал с Великобритания биха навредили на спорта. Изказването, цитирано от \"Ройтерс\", дойде като реакция след думите на британският премиер Тереза Мей. Тя  обвини Москва,  че е \"много вероятно\" Русия да стои зад покушението с нервнопаралитично вещество срещу бившия двоен агент Сергей Скрипал и дъщеря му Юлия. Някои високопоставени служители във Великобритания предложиха да се бойкотира световното по футбол. Турнирът ще се проведе в Русия от 14 юни до 15 юли. Според руското министерство подобни провокативни обръщения усложняват взаимоотношенията между двете страни, нанасят удар върху световния спорт и подхранват антируската истерия. Държавната  телевизия \"Россия 1\" обвини наскоро Великобритания, че е отровила Скрипал  като част от специална операция, целяща да провали домакинството на световното първенство по футбол.", "date": "2018.03.13", "title": "Заплахите за бойкот на световното по футбол заради шпионския скандал вредят на спорта, обяви Русия"}
{"url": "https://www.dnevnik.bg/sviat/2018/03/13/3145520_eksploziia_raztursi_konvoia_na_palestinskiia_premier_v/", "text": "Седем души пострадаха, след като конвоят, превозващ премиера на Палестинската автономия Рами Хамдала на посещение в ивицата Газа, беше нападнат след влизане в анклава. Това съобщиха палестински телевизии и израелски издания. По-късно информацията беше потвърдена за \"Ройтерс\" от граничен служител в района на Газа. Причината за взрива не е известна. Хамдала, който управлява Палестинската автономия от Западния бряг и посещава Газа за откриването на завод за преработка на отпадъци, обвини организацията \"Хамас\" за случилото се. От кабинета на президента Махмуд Абас обявиха, че \"Хамас\" трябва да бъде държана отговорна за \"малодушната атака\" срещу \"единството на палестинския народ.\" Вътрешното министерство на Газа, което се управлява от \"Хамас\", обяви, че службите за сигурност в анклава вече разследват инцидента. \"Хамас\" междувременно осъди атаката. \"Хамас\" завзе властта в Газа преди близо десетилетие. Оттогава опитите за помирение претърпяват провал, а разговорите от последните месеци са в застой, макар организацията да  се съгласи в Кайро през октомври  да предаде контрола на управляваната от \"Фатах\" Палестинска автономия и да работи за кабинет на единството. За Хамдала визитата в Газа е първата от пет месеца. \"Ройтерс\" цитира обръщението му по време на церемония за откриване на централата, излъчено по местна телевизия, според което три коли са били повредени. В делегацията е още шефът на палестинското разузнаване Маджид Фарадж, пише израелският в. \"Йедиот ахронот\". Според изданието всички ранени са от охраната на премиера и другите в делегацията. Палестински издания говорят за \"опит за убийство\".", "date": "2018.03.13", "title": "Експлозия разтърси конвоя на палестинския премиер в Газа, Абас обвини \"Хамас\""}
{"url": "https://www.dnevnik.bg/biznes/2018/03/13/3145523_noshtuvkite_v_hotelite_prez_ianuari_sa_narasnali_s_135/", "text": "Въпреки топлото и без сняг време през януари нощувките в хотелите са нараснали в сравнение със същия месец на миналата година, показват данните на Националния статистически институт (НСИ). Броят на отседналите в хотелите расте с по-нисък темп, което показва, че те са отсядали за повече нощувки, отколкото година по-рано. През първия месец на годината нощувките в общо 1894 места за настаняване с 56.2 хил. стаи са се увеличили с 13.5%,  като най-голямо увеличение - с 15.8%, се наблюдава в местата за настаняване с 3 звезди. През януари 2018 г. в хотелите с 4 и 5 звезди са реализирани 70.7% от общия брой нощувки на чужди граждани и 35.9% - на българи. В местата за настаняване с 3 звезди са осъществени 22.9% от нощувките на чужди граждани и 33% - на българи, докато в останалите места за настаняване (с 1 и 2 звезди) те са съответно 6.4 и 31.1%. Броят на пренощувалите през януари се увеличава с 11.5% в сравнение със същия месец на 2017 г. и достига 373 хил., като е регистрирано увеличение с 13.6% при чужденците и с 10.1% при българите. Българските граждани, нощували в местата за настаняване през януари 2018 г., са 227.4 хил. и са реализирали средно по 2 нощувки. Чуждите граждани са 145.6 хил., като 70.4% са нощували в хотели с 4 и 5 звезди и са реализирали средно 3.1 нощувки.  Общата заетост на леглата в местата за настаняване през януари 2018 г. е 26.6%, като се увеличава с 2.1 процентни пункта в сравнение с януари 2017 година. Най-висока е заетостта на леглата в хотелите с 4 и 5 звезди - 38.3%, следват местата за настаняване с 3 звезди - 26.2%, и с 1 и 2 звезди - 14.4%.  Приходите от нощувки през януари 2018 г. достигат 50 млн. лв., или с 20.2% повече в сравнение с януари 2017 година. Регистрирано е увеличение на приходите както от чужди граждани - с 21.8%, така и от български граждани - с 18%.", "date": "2018.03.13", "title": "Нощувките в хотелите през януари са нараснали с 13.5%"}
{"url": "https://www.dnevnik.bg/bulgaria/2018/03/13/3145531_samo_za_godina_zaginalite_na_peshehodna_puteka_sa_se/", "text": "Само за една година убитите на пешеходна пътека в България са се увеличили над 4 пъти. Това показват данните на Института за пътна безопасност, който публикува анализ и предложения за намаляване на пътните произшествия. През 2016 г. на пешеходна пътека са загинали 6 души. През 2017 г. обаче броят им нараства до 26 човека. Общият брой на загиналите пешеходци през миналата година е 158 души. За периода 2013-2017 година загиналите пешеходци на пешеходни пътеки са общо 76, което прави по 15.2 души средно на година. До 2015 г. няма нито един загинал на пешеходна пътека извън населено място, но през 2017 г. четирима души са загубили живота си на подобно място. Отчита се значителен спад на загиналите велосипедисти за една година. Те са с над 37% по-малко, като от 35 през 2016 г. са достигнали 22 през 2017. Спад се констатира и сред водачите и пътниците на превозните средства. От Института за пътна безопасност уточняват, че през 2015 и 2016 г.  има засилена контролна дейност  от страна на полицията и през този период има значителен спад на загиналите на пешеходни пътеки. По техни данни България се намира на едно от челните места по загинали на 1 млн. души население спрямо редица държави от Европа и света. Те цитират и данните на Европейската комисия, според която рискът от загуба на живот в България е един от най-високите в ЕС и е няколко пъти по-висок, отколкото в Германия, Италия, Великобритания и Франция. Все още скоростта е най-често срещаната причина за катастрофи, показва анализът. Общо 391 хил. произшествия през 2017 г. се дължат на висока скорост. Институтът за пътна безопасност предлага да се създаде експертен орган за анализ, координация и взаимодействие. Освен това настояват за реформа в административното производство при установяване и санкциониране на нарушителите, както и за създаване на пътна карта за развитието на безопасността на движението по пътищата в Българя за периода 2018-2020 година.", "date": "2018.03.13", "title": "Само за година загиналите на пешеходна пътека са се увеличили над 4 пъти"}
{"url": "https://www.dnevnik.bg/bulgaria/2018/03/13/3145464_s_operaciia_krust_ds_planirala_da_opojari_vselenskata/", "text": "Държавна сигурност е планирала да опожари Вселенската патриаршия в Истанбул. Целта на операцията била да се влошат отношенията между Турция и Гърция през 1970 г. Това се вижда от два от документите в новия сборник на комисията по досиетата \"Държавна сигурност и вероизповеданията - Българска православна църква (1944 - 1991)\", който официално ще бъде представен днес. През 1970 г. в Първо главно управление (разузнаването) започва работа по операция \"Кръст\". Замисълът е да се опожари катедралната църква \"Св. Георги\" на Вселенската патриаршия в квартала \"Фенер\" на Истанбул, храм на християнската общност в града от ХVII век. Целта била да се влошат отношенията между Гърция и Турция. Логиката на ДС - \"дори най-незначителният и неорганизиран акт срещу патриаршията винаги предизвиква бурна реакция сред гръцката общественост\". Наблюденията на разузнаването били, че винаги следвал \"още по-силен\" отговор от \"турската страна\". ДС обаче не планирала \"незначителен акт\" срещу патриаршията, а \"остро мероприятие\". От втория документ по темата се разбира, че агентите трябвало да проучват възможността за изпълнение на \"специалното мероприятие\" по време на дневно или вечерно богослужение. Изпратените агенти трябвало да видят при кои религиозни празници посещенията в храма са най-много и да проучат строгостта на пропускателния режим. Препоръчва се тези проучвания да се правят на големи празници като Бъдни вечер и Рождество Христово. При създаване на конфликт между Гърция и Турция САЩ \"биха се оказали в твърде затруднено положение\" при избора на позиция според документа. От службите са предположили, че каквото и да направи Вашингтон, \"все една от страните ще бъде недоволна\". За \"подсилване\" на ефекта от опожаряването е трябвало да бъде планирана и друга дейност, която да \"въведе противникът в заблуждение\". Сборникът съдържа документи за отношението на комунистическата власт и органите й - Държавна сигурност, Министерството на външните работи, Дирекция по вероизповеданията, към Българската православна църква, Св. синод, митрополиите и практикуването на християнството в България. Вижда се, че тайните служби са наблюдавали храмовете по време на празници като Великден, искали са смяна на митрополити, бъркали са се при избора на техни заместници, набирали са сътрудници \"по линия на духовенството\", следили са членове на Св. синод, опитвали са компрометирането им. Една от задачите е подмяна на християнските тайнства и чествания с нови ритуали.", "date": "2018.03.13", "title": "С операция \"Кръст\" ДС планирала да опожари Вселенската патриаршия"}
{"url": "https://www.dnevnik.bg/sviat/2018/03/13/3145547_trump_blokira_nai-goliamata_sdelka_za_pridobivane_v/", "text": "Президентът Доналд Тръмп блокира опитите на сингапурската компания за производство на чипове \"Броудком\" (Broadcom) да придобие американския си конкурент \"Куалком\" (Qualcomm) от съображения за  националната сигурност  на САЩ, предаде \"Асошиейтед прес\", цитирана от БТА.  Белият дом съобщи вчера, че Тръмп е взел решението по препоръка на Комисията за чуждестранни инвестиции в САЩ, която осъществява надзор върху покупките на американски фирми от чуждестранни купувачи.  \"Броудком\" от четири месеца опитва да купи компанията \"Куалком\", която отхвърли няколко предложения от нежелания си ухажор да бъде придобита, стигнали до 121 млрд. щатски долара. Това щеше да бъде най-голямата сделка, сключвана в историята на технологичната индустрия и щеше да създаде третата най-голяма компания за микрочипове в света - след \"Интел\" и \"Самсунг\". Според Би Би Си сделката е създавала притеснения, че тя може косвено да помогне на Китай  в надпреварата за изграждане  на новото, пето поколение (5G) мрежи. \"Куалком\", \"Броудком\" и китайската \"Хуавей\" се смятат за лидери в разработването на чипове, които да могат да работят с 5G технология (включително  отвъд мобилните телефони ).  Въпреки че името ѝ не е много известно извън технологичната индустрия, \"Куалком\" е една от водещите производителки в света на процесори, които захранват много смартфони и други мобилни устройства. \"Куалком\" също така притежава патенти за ключови мобилни технологии, на които \"Епъл\" (Apple) и други производители разчитат за своите продукти.", "date": "2018.03.13", "title": "Тръмп блокира най-голямата сделка за придобиване в историята на технологичния сектор"}
{"url": "https://www.dnevnik.bg/biznes/2018/03/13/3145553_iznosut_za_es_raste_s_108_prez_2017_g/", "text": "По предварителни данни на Националния статистически институт през 2017 г. износът на България за ЕС нараства с 10.8% спрямо 2016 г. и е за общо 34.5 млрд. лв. Основни търговски партньори на България са Германия, Италия, Румъния, Гърция, Белгия и Франция, които формират 67.5% от износа за държавите - членки на ЕС. Най-голям ръст е отбелязан в секторите \"Мазнини, масла и восъци от животински и растителен произход\" (30.3%) и \"Артикули, класифицирани главно според вида на материала\"2 (23.9%). Най-голям спад се наблюдава в сектор \"Безалкохолни и алкохолни напитки и тютюн\" (14.8%). Вносът на България от ЕС се увеличава с 11.2% спрямо 2016 г. и е за 37.8 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. Най-голямо процентно увеличение е отчетено в сектор \"Необработени (сурови) материали, негодни за консумация (изкл. горивата)\"4 (45.6%). Намаление се наблюдава единствено в сектор \"Мазнини, масла и восъци от животински и растителен произход)\" (5.6%). Външнотърговското салдо на България с ЕС за 2017 г. е отрицателно и е на стойност 3.3 млрд. лева.", "date": "2018.03.13", "title": "Износът за ЕС расте с 10.8% през 2017 г."}
{"url": "https://www.dnevnik.bg/evropa/2018/03/13/3145558_slovakiia_e_vse_po-blizo_do_predsrochni_izbori_zaradi/", "text": "Правителството на словашкия премиер Роберт Фицо е по-близо до възможността да падне, след като по-малкият му коалиционен партньор, партия \"Мост-Хид\" (\"Мост\"), призова за предсрочни избори в контекста на политическата криза след убийството на журналиста Ян Куцяк, предаде \"Ройтерс\", цитирана от БТА. Снощи \"Мост-Хид\" заяви след повече от осемчасови разисквания, че ще поиска от останалите партии в управляващата коалиция споразумение за предсрочни избори, като в противен случай ще я напусне. \"Смятаме, че тази ситуация може да бъде уредена единствено чрез предсрочни избори\", заяви пред репортери лидерът на партията на етническите унгарци в Словакия Бела Бугар. Словакия изпадна в политическа криза след  убийството на журналиста Ян Куцяк  в края на миналия месец, което предизвика  най-големите улични протести  след падането на комунизма преди близо три десетилетия и доведе правителството на Фицо до ръба на оцеляването. Словашкият премиер, управлявал страната през десет от последните 12 години, се мъчи да запази целостта на своята трипартийна управляваща коалиция. По-рано вчера най-приближеният му човек в неговата социалдемократическа партия \"Смер\" (\"Посока\"), министърът на вътрешните работи Роберт Калиняк,  подаде оставка , за което \"Мост-Хид\" настояваше още от миналата седмица. На фона на разрастващите се улични протести обаче \"Мост-Хид\" реши да предяви още искания. Коалицията на Фицо има крехко мнозинство в парламента. Той може да опита да управлява с правителство на малцинството, без \"Мост-Хид\", но ще има ограничени възможности на разположение за подкрепа. При това лидерът на третия партньор в управлението, Словашката национална партия, Андрей Данко каза, че ще иска предсрочни избори, ако управляващата коалиция загуби мнозинството си. Бугар заяви, че ще се стреми евентуалното свикване на предсрочни избори от коалицията, за което той призовава, да стане при условията на \"Мост-Хид\". Опозиционните партии подготвят предложение за вот на недоверие срещу правителството на Фицо. Бугар каза, че е твърде рано да се каже как партията му ще гласува по този въпрос. Убитият журналист  разследваше връзки  на словашкото правителство с италианската мафия в областта на земеделието. Според разкритите данни италианските мафиоти са злоупотребявали със средства от фондовете на ЕС за земеделие.", "date": "2018.03.13", "title": "Словакия е все по-близо до предсрочни избори заради убийството на журналист"}
{"url": "https://www.dnevnik.bg/bulgaria/2018/03/13/3145573_poveche_bulgari_jiveiat_v_chujbina_otkolkoto_v/", "text": "Повече българи живеят по света, отколкото в България, казва в интервю за \"Труд\" председателят на Държавната агенция за българите в чужбина Петър Харалампиев. \"Имаме ясна представа, че са над 6 милиона българите от български произход, в т.ч. и децата от смесени бракове – макар и по приблизителни данни\", твърди Харалампиев. В тази цифра той включва българите по произход, които живеят в \"нашите традиционни исторически общности\". Такива общности имало в Северна Гърция, откъдето са отишли в Австралия и другаде по света. \"По различни оценки в Албания живеят между 150 и 500 хиляди души от български произход. В Косово са между 60 и 200 хиляди души от български произход. В Румъния – в Добруджа и в Банат, около Александрия, Търговище и Букурещ, са останали приблизително между 50 и 200 хиляди наши сънародници\", казва в интервюто Харалампиев. Той допълва, че български общности има в Сърбия и Македония. \"В Молдова българите живеят в Бесарабия и Приднестровието. Много исторически български общности има в държави като Казахстан, Узбекистан и др., разселени от Бесарабия. В Украйна 210 хиляди души официално са записани като българи при преброяването през 2002 г., макар че доста българи тогава са изчислени като друг етнос. В Украйна българите живеят в Бесарабия, в Таврия, в Запорожието, както и в големите градове. Има и цели чисто български села, тъй че в действителност броят им е много по-голям.\" В Украйна имало над 600 хиляди българи, може даже да са към един милион души според твърдения на самите общности. Според неофициална информация от различни български служби между 2.3 и 3 милиона души са напуснали България след Голямата екскурзия от 1989 г. и след промените, според Харалампиев. Данните на Държавната агенция за българите в чужбина се различават, понякога в пъти, с официалните данни или други неофициални данни, използвани от правителството. Според Евростат родените в България, които живеят в чужбина, са 1 023 248 хора след преброяването от 2011 г. В Турция са 409 000 души, в Испания – 122 130, в Гърция – 75 426, в Германия – 71 250, в САЩ – 65 202, и т.н., а най-малко са в Хърватия – 308 души. Живеещите и работещи в чужбина българи са около 2.5 милиона души  по преценка на дипломатическите ни представителства  от 2011 г., а най-голямата диаспора е в Съединените щати, където живеят около 400 000 български граждани, като повечето са емигрирали през последните 27 години. Според  доклад на \"Отворено общество\"  общият брой на хората,  родени в България и живеещи в чужбина , е около 1.1 милиона души, от които 600-700 хил. са заминали по икономически причини. Напусналите България живеят основно в Европейския съюз, Турция и САЩ.", "date": "2018.03.13", "title": "Повече българи живеят в чужбина, отколкото в България, според държавна агенция"}
{"url": "https://www.dnevnik.bg/sport/2018/03/13/3145555_paraolimpiiskite_igri_v_pyongchang_postaviha_rekord_po/", "text": "Параолимпийските игри в Пьонгчанг, които се провеждат в момента, преминаха  рекорда по продадени билети , поставен преди четири години в Сочи. По време на игрите в Русия продадените билети за първи път бяха повече от 300 хиляди, но с 320 531 Пьонгчанг вече е на първо място, съобщи Международният параолипийски комитет (IPC). Преди четири години в Сочи продадените билети бяха 316 200. Показателите за Пьонгчанг пък са впечатляващи в сравнение с игрите в Торино преди 12 години, когато на параолимпиадата бяха продадени 162 974 билета. Според IPC това показва големият интерес към параолимпийските игри. \"Фантастично е, че Пьонгчанг постави нов рекорд по продадени билети. В последните години наблюдаваме ръст на интереса към параолимпийските игри\", каза президентът на Международния параолипийски комитет Андрю Парсънс. Според президента на  IPC  отзивите от спортистите също са много добри, като те са останали доволни от условията в олимпийското село в Пьонгчанг.", "date": "2018.03.13", "title": "Параолимпийските игри в Пьонгчанг поставиха рекорд по продадени билети"}
{"url": "https://www.dnevnik.bg/politika/2018/03/13/3145561_ruskiiat_patriarh_kiril_izbra_da_si_trugne_kato/", "text": "Повече от седмица след като руският патриарх Кирил обяви, че си  тръгва огорчен от България , а Руската православна църква показа  на сайта си видеозапис  от срещата му с президента Румен Радев, на който  с тропане по масата духовникът поучава държавния глава за Освобождението , Радев коментира срещата пред журналисти и обяви, че патриарх Кирил е бил посрещнат в България като духовен водач, но е избрал да си тръгне като политик. Преди него темата бе коментирана от Светия синод и  от вицепрезидента Илияна Йотова . \"Но аз съм не само президент, аз съм и християнин, затова не вярвам, че неговата цел е била да всее разкол между нашите народи\", каза още държавният глава, цитиран от агенция \"Фокус\". За него остава въпросът кой се опита да похити общия ни празник за нашето Освобождение и да го превърне в повод за разделение, и кой експлоатира кризата в нашите отношения. \"Твърдо мога да кажа, че нашата признателност към Русия е тази на свободни хора, които помнят и уважават своята история, но нашата благодарност не е за сметка на нашето достойнство\", добави Радев. По думите му той е отстоял твърдо и ясно тази позиция по категоричен начин пред българския патриарх и уважавани български митрополити, които са били на срещата. \"Като президент няма да ставам заложник на емоциите, а ще работя за възраждането на българско-руските отношения, които други съсипваха в продължение на години и продължават да го правят. Затова предпочитам от тази среща и от това посещение да запазя спомена за хилядите българи на Шипка и за съслужението за нашето Освобождение\", коментира още Радев. Попитан кого има предвид, когато казва, че някои се опитват да съсипват отношенията ни с Русия, Радев отговори, че \"истерични политикани, демогози и платени анализатори има и в Русия, и в България\". \"Има среди, които наистина експлоатират кризата в нашите отношения и нямат интерес тя да бъде преодоляна\", добави още президентът, но обяви, че те не трябва те да имат водеща роля в отношенията ни. \"Аз съм президент на Република България и ясно отстоях това на срещата с руския патриарх\", обяви Радев. Той даде да се разбере, че публикуваният запис е само в частта на изказването на патриарха, без неговите думи. \"Тук става въпрос за политическа режисура и вярвам, че руският патриарх е бил въвлечен в нея, но аз съм убеден, че Москва ще осмисли случилото се\", посочи още държавният глава.", "date": "2018.03.13", "title": "Руският патриарх избра да си тръгне като политик от България, обяви президентът Радев"}
{"url": "https://www.dnevnik.bg/photos/2018/03/13/3145450_fotogaleriia_lejeshkom_sreshtu_vruzkite_na_luvura_s/", "text": "В понеделник най-големият национален музей на Франция -   за кратко евакуира една от най-посещаваните си зали. Причината за това решение на най-посещавания музей стана протестна акция за климата, която изненада посетителите. Дузина протестиращи легнаха едновременно на пода пред емблематичната картина от 19-и век \"Потъването на Медуза\" на Теодор Жерико. Произведението не е избрано случайно от активистите. Картината изобразява тежките последици от корабокрушението на френския кораб \"Медуза\", при което 150 души от екипажа остават в открито море на сал с оскъдни ресурси за две седмици. Малцина оцеляват, а произведението показва и до какви жестокости и крайности стига човек, поставен в бедствена ситуация с оскъдни ресурси и вода. Демонстрантите са влезли незабелязано в музея, преди организирано да легнат пред картината с лозунги срещу компанията Total, съобщава репортер на AFP.", "date": "2018.03.13", "title": "Фотогалерия: Лежешком срещу връзките на Лувъра с петролния бизнес"}
{"url": "https://www.dnevnik.bg/biznes/2018/03/13/3145564_iznosut_za_treti_strani_prez_ianuari_raste_dvucifreno/", "text": "През януари от България са изнесени стоки общо на стойност 4.2 млрд. лв., като спрямо година по-рано износът се увеличава с 12.3%, показват данните на Националния статистически институт. През първия месец на годината в страната са внесени стоки общо на стойност 5 млрд. лв., или с 19.3% повече спрямо същия месец на 2017 година. Общото външнотърговско салдо е отрицателно и е на стойност 833.2 млн. лева. През януари 2018 г. износът на България за трети страни намалява с 16.3% в сравнение с предходната година и е на стойност 1.1 млрд. лв. Основни търговски партньори на България са Турция, Китай, Бившата югославска република Македония, Сърбия, Руската федерация и Съединените американски щати, които формират 57.3% от износа за трети страни Най-голям ръст в сравнение със същия месец на 2017 г. е отбелязан в секторите \"Химични вещества и продукти\" (37.5%) и \"Артикули, класифицирани главно според вида на материала\"2 (29.4%). Най-голям спад се наблюдава в секторите \"Минерални горива, масла и подобни продукти\" (79.6%) и \"Безалкохолни и алкохолни напитки и тютюн\" (47.7%). Вносът на България от трети страни през януари 2018 г. се увеличава с 15.9% спрямо година по-рано и е за 1.9 млрд. лв. Най-голям е стойностният обем на стоките, внесени от Русия, Турция, Китай и Сърбия. При вноса най-голямо процентно увеличение е отчетено в секторите \"Мазнини, масла и восъци от животински и растителен произход\" (81.5%) и \"Машини, оборудване и превозни средства\" (59.8%). Спад се наблюдава само в сектор \"Минерални горива, масла и подобни продукти\" (22.3%). Външнотърговското салдо на България с трети страни е отрицателно и е в размер на 731.2 млн. лева.", "date": "2018.03.13", "title": "Износът за трети страни през януари расте двуцифрено"}
{"url": "https://www.dnevnik.bg/biznes/2018/03/13/3145575_korporativnite_deklaracii_se_podavat_samo_po/", "text": "Всички декларации по Закона за корпоративното подоходно облагане, за които задължението за подаване възниква след 31 декември 2017 г., се подават единствено по електронен път. Това се отнася и за годишната декларация за облагане с корпоративни данъци за 2017 г., срокът за подаването на която е 2 април 2018 г. (защото 31 март е в събота), напомня Националната агенция за приходите (НАП). С тази декларация се подава и годишен отчет за дейността. В същия срок трябва да се плати и дължимият корпоративен данък след приспадане на направените авансови вноски. Плащането може да стане във всяка банка с попълване на вносна бележка за плащане към бюджета. Други варианти за плащане са с пощенски запис или чрез интернет, напомня НАП. Минималната глоба за неподаване на декларации е 500 лева за юридическото лице и 200 лева за управителя на фирмата. От НАП напомнят още, че до 15 март предприятията и самоосигуряващите се лица, които са изплатили през 2017 г. доходи на физически лица, са длъжни да представят в НАП справка по образец за тези доходи. В справката по чл. 73, ал. 1 от Закона за данъците върху доходите на физическите лица (ЗДДФ) се обявяват изплатените през годината доходи на физически лица от: - друга стопанска дейност (извънтрудови правоотношения, упражняване на свободна професия, за авторски и лицензионни възнаграждения и др. - наем или друго възмездно предоставяне за ползване на права или имущество; - доходи, включително облагаемите парични и предметни награди от игри, от състезания и конкурси, които не са предоставени от работодател или възложител; - доходи, подлежащи на облагане с окончателен данък, включително доходи от дивиденти и ликвидационни дялове; - доходи от прехвърляне на права и имущество и други доходи. До 250 лева е глобата при непредставяне на данни за изплатени суми на физически лица, както и за посочване на неверни или непълни данни в справката.", "date": "2018.03.13", "title": "Корпоративните декларации се подават само по електронен път"}
{"url": "https://www.dnevnik.bg/bulgaria/2018/03/13/3145571_durjavata_zatiaga_kontrola_vurhu_postavianeto_na_vrati/", "text": "Три години след началото на Националната програма за енергийна ефективност на многофамилни жилищни сгради Министерството на регионалното развитие и благоустройството и сдружението \"Български врати, прозорци и фасади\" обявиха, че ще си сътрудничат за повишаване на контрола при поставянето на стъклопакети, прозорци, врати и фасади на санираните сгради. Ресорният министър Николай Нанков и председателят на управителния съвет на сдружението Христо Щерев подписаха рамково споразумение за партньорство. С него трябва да се осигури влагането на строителни продукти в строежите, които съответстват на нормативните изисквания за употребата им. Министерството и сдружението ще разработят изисквания за техническите задания на провежданите от общините обществени поръчки към стъклопакетите, прозорците и вратите. Те ще бъдат добавени в Методическите указания за изпълнение на програмата за саниране. За тези материали предстои да бъдат обявени определени стандарти, които трябва да покриват. Предвижда се да бъдат проведени обучения сред строителните фирми за бъдещите национални изисквания, както и повишаване на квалификацията на проектанти, строители и контролни органи. По програмата ще бъдат правени контролни проверки на влаганите стъклопакети, прозорци, врати, елементи на остъклени фасади и други, като контролът ще се осъществява по съгласувана с регионалното министерство процедура на сдружението.", "date": "2018.03.13", "title": "След 3 години саниране държавата затяга контрола върху поставянето на врати и прозорци"}
{"url": "https://www.dnevnik.bg/sviat/2018/03/13/3145572_kitai_obiavi_che_vse_oshte_podgotvia_sreshta_na_vurha/", "text": "Китай усилено участва в разговори за подготовката на среща на върха с държавите от Източна Европа в София по-късно тази година. Това съобщи говорител на външното министерство в Пекин, цитиран от \"Ройтерс\". Вчера агенцията  съобщи, като цитира европейски дипломати , че китайските власти обмислят промяна във формата на срещи на върха с лидери от Китай и Централна и Източна Европа, приет през последните години - \"16+1\" - и те може да се провеждат веднъж на всеки две години, с по-голям акцент върху двустранните разговори. Говорителят Лу Кан обаче каза пред репортери, че не знае за подобни планове. \"Китай придава голяма важност на това и ние сме в близък контакт и комуникация с всички страни в подготвителната работа за срещата\", каза още той. \"Заради усилената работа на всички страни сътрудничеството между Китай и Източна Европа в последните пет или повече години получи добър тласък за развитие и имаше големи постижения.\" Според Лу срещите играят положителна роля и в насърчаването на европейската интеграция. Той повтори, че срещата в Будапеща миналата година е приела България да е страна домакин за следващото събитие.", "date": "2018.03.13", "title": "Китай обяви, че все още подготвя среща на върха в София тази година"}
{"url": "https://www.dnevnik.bg/politika/2018/03/13/3145577_prezidentut_svikva_suveta_za_nacionalna_sigurnost/", "text": "Президентът Румен Радев обяви, че счита за основателно през втората половина на април да бъде свикан Консултативен съвет за национална сигурност, на който да бъде обсъдена енергийната сигурност в страната. В коментар за сделката на ЧЕЗ президентът обяви, че правителството дължи на българския народ отговори на въпроса каква е схемата за финансиране и по какъв начин тази сделка е получила политическа подкрепа. \"Докато не е ясен този въпрос за схемата на финансите, няма как да сме наясно и с това под каква форма и по какъв начин българското правителство се готви да стане партньор на госпожа Гинка Върбакова. Кой води преговорите от името на българската държава и, много по-интересно, кой води преговори от името на госпожа Върбакова? Твърдя категорично, че до момента аз нямах информация от службите по този въпрос. Изрично настоях и получих информацията от компетентните органи, която регулярно е била изпращана в Министерския съвет\", посочи още държавният глава, съобщи прессекретариатът на \"Дондуков\" 2.", "date": "2018.03.13", "title": "Президентът свиква съвета за национална сигурност заради сделката с ЧЕЗ"}
{"url": "https://www.dnevnik.bg/biznes/2018/03/13/3145578_fond_zemedelie_opredeli_pomoshtite_za_2018_g/", "text": "На свое заседание ръководството на Държавен фонд \"Земеделие\" определи помощите, които ще получат земеделските стопани, които бъдат одобрени. Общо 85 млн. лв. ще получат производителите на тютюн, без това да е обвързано с производството. Сумата е с 5% по-малка от миналогодишната. Изискване е стопаните да имат стопанство от поне 1 животно или пчелен кошер. За животновъдите са предвидени 30 млн. лв. за хуманно отношение към свинете. Общо 20 млн. лв. са предвидени за компенсация на стопаните, свързани с техните разходи за премахване на болести по животните или заради профилактичната програма на държавата. По Схемата за съфинансиране на застрахователни премии са предвидени общо 1.5 млн. лв. За компенсиране на животновъди и пчелари след природни бедствия са заделени 31 453 лв. За борба с вредителите по картофите са предвидени 1 млн. лв. А за качествено производство на семена и друг посадъчен материал са заделени 1.2 млн. лв. С 34 117 лв. ще бъдат компенсирани стопаните от Бургаско, които не са взели обезщетения за загиналите си животни при наводненията през октомври 2017 г.", "date": "2018.03.13", "title": "Фонд \"Земеделие\" определи помощите за 2018 г."}
{"url": "https://www.dnevnik.bg/sviat/2018/03/13/3145583_rusiia_otkaza_da_otgovori_na_velikobritaniia_za/", "text": "Руският външен министър Сергей Лавров упрекна британските власти, че не споделят материали от разследването по делото за отровения агент Сергей Скрипал и дъщеря му Юлия, съобщиха РИА \"Новости\" и РБК. По думите му Лондон е получил - и отхвърлил - подобно искане от Москва. Руският първи дипломат коментира случая по-малко от ден след като  британският премиер Тереза Мей обвини Русия  за покушението с нервнопаралитично вещество, което остави Скрипал в критично състояние. След инцидента с него в търговски център следи от веществото  бяха открити и в ресторант , посещаван от Скрипал. Чрез посланика на Москва в Лондон Мей поиска \"правдоподобно\" обяснение от руските власти за това дали те са изгубили контрол върху част от използваното вещество \"Новичок\", разработено от тях за военни цели, което според разследващите е използвано срещу Скрипал. По думите ѝ, ако това не се случи до 24 часа, Великобритания ще вземе мерки, тъй като ще счита случая за незаконна употреба на руска военна сила на своя територия. Лавров обаче каза, че Лондон няма да се съобрази с ултиматума, тъй като не получава достъп до документите по делото. Още повече че един от пострадалите - дъщерята Юлия Скрипал - има руско гражданство, продължи той. \"Получих непонятен отговор, който се свежда до това, че законните ни искания бяха отхвърлени.\" Руският външен министър изтъкна, че страната му няма нищо общо със случая. \"Нямаме никакво отношение към това\", добави дипломатът, но подчерта, че макар Русия да е \"невинна\", тя е \"готова да сътрудничи в съответствие с Конвенцията за забрана на химическите оръжия\", ако \"Обединеното кралство просто изпълни международноправните си задължения по този документ\". Вчера руска държавна телевизия допусна, че Великобритания  може да е отговорна за покушението , което е заговор в опит да се провали световното първенство по футбол.", "date": "2018.03.13", "title": "Русия отказа да отговори на Великобритания за Скрипал, ако няма достъп до документи по делото"}
{"url": "https://www.dnevnik.bg/sport/2018/03/13/3145591_san_antonio_moje_da_propusne_pleiofite_v_nba_za_pruv/", "text": "Лидерът в Западната конференция на НБА \"Хюстън рокетс\" постигна безпроблемна домакинска победа със 109:92 срещу \"Сан Антонио спърс\" и продължи пропадането на \"шпорите\". Тимът на Грег Попович допусна трета поредна загуба и за пръв път от началото на сезона се озова извън зоната на плейофите. \"Сан Антонио\" има 30 победи и 37 поражения, които му отреждат десетата позиция на запад. Със същия актив, но с по-добри показатели в мачовете срещу отборите от същата конференция са \"Денвър нъгетс\" и \"Юта джаз\", които са съответно девети и осми. \"Сан Антонио\" рискува да пропусне плейофите в НБА за пръв път от 1997 г. Тогава отборът завършва на 13-ата позиция, като това е първият сезон под ръководството на Грег Попович, който заменя на треньорския пост Боб Хил след кошмарен старт с 15 загуби в 18 мача. Във всеки един от 20-те пълни сезона, в които Попович е бил начело, \"Сан Антонио\" е неизменен участник в плейофите. В шест от последните седем години \"шпорите\" завършват редовния сезон на първо или второ място, а само четири пъти от 1997 г. насам са били извън топ 3. \"Сан Антонио\" продължава да бъде без своя лидер Кауай Ленард, който е изиграл едва 210 минути през този сезон. Водещият реализатор на отбора Кауай Ленард пропусна мача с \"Хюстън\" заради проблеми с коляното, а Ману Джинобили получи почивка. В тяхно отсъствие най-резултатни резервите Дерик Уайт и Брин Форбс с по 14 точки. Руди Гей беше единственият от титулярите с двуцифрен актив - 13 точки при девет пропуска от 15 стрелби. Тони Паркър вкара 12 точки, а Дейвис Бертанс - 11. Титулярите Кайл Андерсън, Пау Гасол, Пати Милс и Деджоунте Мъри комбинираха 20 точки при едва седем коша от 21 стрелби. \"Всеки опитва да бъде най-доброто възможно ниво с наближаването на плейофите и това е нашата цел. Искаме да се класираме и да играем колкото се може по-добре, независимо какви са обстоятелствата\", каза Попович след мача. Неговият отбор допусна пета загуба в последните си шест мача и трета от три срещи с \"Хюстън\" през този сезон. \"Шпорите\" ще отстъпят в общия баланс в тексаското дерби за сезона едва за втори път в последните 20 години. Другият беше през 2013-14 г., когато \"ракетите\" спечелиха всичките четири сблъсъка. \"Хюстън\" продължава да бъде отборът с най-добри показатели в НБА - 53 победи от 67 мача. Шампионът \"Голдън стейт уориърс\" е на втора позиция в Западната конференция с 51 победи в 67 мача, след като загуби последните си две срещи. \"Портланд трейл блейзърс\" надигра \"Маями хийт\" със 109:93 за десетата си поредна победа в лигата и заема третото място с 41 спечелени от 67 изиграни двубоя. Зоната на плейофите се допълва от \"Оклахома сити тъндър\" (40-29), \"Ню Орлиънс пеликанс\" (38-28), \"Минесота тимбъруулвс\" (39-29), \"Лос Анджелис клипърс\" (36-29) и \"Юта\". На изток води \"Торонто раптърс\" с 49 победи и 17 загуби, следван от \"Бостън селтикс\" с 46 успеха и 21 поражения. \"Индиана пейърс\" заема третото място с 39 спечелени и 28 загубени срещи. \"Кливланд кавалиърс\" е четвърти със същия брой поражения, но с една победа по-малко. В зоната на плейофите са още \"Вашингтон уизърдс\" (38-29), \"Филаделфия 76\" (36-29), \"Милуоки бъкс\" (36-31) и \"Маями хийт\" (36-32). По всичко изглежда, това ще бъдат участниците в директните елиминации, тъй като \"Детройт пистънс\" е първи под чертата с 30 победи и 36 загуби.", "date": "2018.03.13", "title": "\"Сан Антонио\" може да пропусне плейофите в НБА за пръв път от 21 години"}
{"url": "https://www.dnevnik.bg/detski_dnevnik/2018/03/13/3145603_dve_deca_ot_bulgariia_shte_poluchat_stipendiia_za_da/", "text": "Детето ви иска да стане космонавт? Тази толкова популярна и на пръв поглед леко налудничава мечта, която почти всеки човек има като дете, може да стане реалност за едно момче и едно момиче от България. След като в края на януари международната фондация Elevate обяви, че ще осигури  пълна стипендия на едно българче за обучение в космическия център Space Camp  в турския град Измир, днес се разбра, че ще бъдат осигурени и две стипендии за Space Academy в София. Те ще бъдат дадени по време на публичната лекция \"Следваща цел: Марс\" на основателя на програмата Mars One Бас Лансдорп, която ще се проведе в столицата на 23 март. Целта на холандския учен е до 2032 г. да засели човешка колония на Марс, а лекцията му е на тема разучаването на нови светове. \"Едно момче и едно момиче ще бъдат възнаградени за креативност и талант, както и за изявен интерес към Космоса и Марс\", съобщават от фондация Elevate, като уточняват, че информация за стипендиите може да бъде открита на  страницата на Space Academy. Организаторите на лекцията \"Следваща цел: Марс\" уточняват, че специален гост ще бъде посланикът на Холандия в България Берендина Мария тен Тъшър.", "date": "2018.03.13", "title": "Две деца от България ще получат стипендия, за да се подготвят за космонавти"}
{"url": "https://www.dnevnik.bg/sport/2018/03/13/3145608_fifa_e_zaplashila_gurciia_s_izvajdane_ot/", "text": "Международната футболна федерация (ФИФА) е поискала от Гърция да реши проблемите си във футбола, съобщава ekathimerini.com. Според информацията от организацията са заплашили страната със замразяване на членството ѝ. От ФИФА са осъдили остро действията, довели до  прекратяването на мача между ПАОК и АЕК . След непризнат гол в последните секунди собственикът на клуба от Солун  Иван Савидис  нахлу на терена въоръжен. ФИФА е информирала гръцката федерация, че може да бъде извадена от международните турнири, ако компетентните органи не вземат подходящите мерки. Крайната цел е да се изкорени насилието и да се гарантира спокойното провеждане на вътрешните първенства. В становището се посочва, че ФИФА следи отблизо развоя на скандала. Преди ден  гръцкото правителство се намеси и прекрати първенството за неопределено време . Заместник-министърът на спорта в страната Георгиос Василиадис заяви, че не се притеснява от евентуален \"футболен Грекзит\". Той изтъкна, че няма да отстъпи в исканията си собствениците и ръководителите на клубове да променят поведението си. \"Всички те имат отговорности\", посочи Василиадис. Днес той ще организира среща с ръководството на Суперлигата.", "date": "2018.03.13", "title": "ФИФА е заплашила Гърция с изваждане от международния футбол заради скандала в Солун"}
{"url": "https://www.dnevnik.bg/citat_na_deniia/2018/03/13/3145614_citat_na_denia_anglichanite_oshte_ne_mogat_da_prostiat/", "text": "Това каза министерството на външните работи на Русия в официално изявление във вторник. То дойде в отговор на  призивите за бойкот на световното първенство  от част от високопоставените служители във Великобритания, сред които и външният министър Борис Джонсън. Те бяха породени от  обвиненията, че Русия стои зад покушението  над бившия двоен агент Сергей Скрипал. Русия и Англия бяха конкуренти за домакинството на световното. Английската кандидатура отпадна още в първия кръг на гласуването, след като събра само две точки. Русия получи девет гласа в първия кръг и 13 във финалния, в който изпревари общите кандидатури на Испания и Португалия (7 гласа) и на Белгия и Холандия (2). \"Британските медии активно тиражират призиви за бойкот на предстоящия мондиал. Такива предположения идват не толкова от журналистите, колкото от официални лица - в частност министъра на външните работи Борис Джонсън и председателя на комисията по външната политика Том Тюджендхат\", допълват от външното министерство на Русия. \"Причината е отравянето на Скрипал, разследването на което не само не е приключило, а всъщност дори не е започнало. Това обаче не пречи на британските политици да правят заключения за руска намеса в случая, която сега трябвало да бъде наказана с отказ за участие в световното първенство\", се казва още в съобщението. \"Изглежда обаче, те самите все още не са решили кой точно трябва да бойкотира световното - членовете на кралското семейство, служителите и другите официални лица или директно английският национален отбор? Искаме да подчертаем още веднъж, че подобни провокации, насаждащи антируска истерия, само усложняват отношенията между нашите страни и нанасят удар по световния спорт\", завършват от министерството.", "date": "2018.03.13", "title": "Цитат на деня: Англичаните още не могат да простят на Русия, че получи световното по футбол"}
{"url": "https://www.dnevnik.bg/photos/2018/03/13/3145624_snimka_na_denia_prezidentut_pokaza_muskuli/", "text": "Президентът Румен Радев показа, че е в добра физическа форма при посещението си днес в 68-а бригада \"Специални сили\" по повод 75 години от създаването на Парашутната дружина. \"Дневник\" публикува снимките с разрешението на редакцията на в.", "date": "2018.03.13", "title": "Снимка на деня: Президентът показа мускули"}
{"url": "https://www.dnevnik.bg/bulgaria/2018/03/13/3145596_sudiiskata_kolegiia_ne_izbra_predsedatel_na_gradskiia/", "text": "Съдийската колегия не успя да избере председател на Софийския градски съд (СГС). Това се случи заради надделяващото мнозинство от членове на колегията, които не подкрепиха никого. За поста имаше двама кандидати -  Светлин Михайлов , който вече е бил председател на съда в периода 2004-2009 година, и  Евгени Георгиев , който е граждански съдия в СГС. Михайлов получи два гласа, Георгиев - пет, а общо седем души не подкрепиха нито един кандидат. За да имаше избор един от двамата номинирани трябваше да получи мнозинство от осем гласа. Най-големият окръжен съд е без титуляр, след като през  септември Калоян Топалов подаде изненадващо оставка  след двегодишен мандат. На 20 февруари съдийската колегия опита да избере негов заместник, но везапното  влизане в болница на Михайлов отложи избора . Днешното изслушване на двамата кандидати продължи близо четири часа, а дебатът след това - по-малко от час. В подкрепа на Георгиев се изказаха председателят на Върховния касационен съд (ВКС) Лозан Панов, бившият върховен административен съдия Атанаска Дишева, както и Цветинка Пашкунова, Олга Керелска и Красимир Шекерджиев, които бяха част от ВКС преди да влязат в съдебния съвет.  Севдалин Мавров, който бе съдия във ВКС, подкрепи Светлин Михайлов. Вторият глас \"за\" Михайлов беше на бившия адвокат Боян Новански. Той влезе в съвета от парламентарната квота, чиято номинация беше издигната от лидера на \"Атака\" Волен Сидеров. Седмината, които не подкрепиха нито един от двамата кандидати бяха Даниела Марчева, Вероника Имова, Боряна Димитрова, Драгомир Кояджиков, Георги Чолаков и Боян Магдалинчев. Нито един от тях не аргументира избора си в дебата, продължил около 40 минути. В него се изказаха основно членовете на колегията, които подкрепиха Евгени Георгиев. Сред тях беше и Красимир Шекерджиев, който преди да влезе в съдебния съвет, беше част от Върховния касационен съд (ВКС). Направи впечатление, че неговата реч беше насочена именно към тези, които смятат да не подкрепят нито един от двамата кандидати, като той обяви, че ще гласува за Георгиев. Първи в негова подкрепа се изказа председателят на Върховния касационен съд Лозан Панов, който обяви Михайлов, че е скандално прославил се председател на СГС. Той цитира бившият председател на Върховния административен съд и настоящ конституционен съдия Константин Пенчев, който преди години казва по повод повторното кандидатиране на Михайлов за председател на СГС: \"Следя работата на СГС от 30 години - никога не е имало толкова скандален мандат. И ако първият мандат на Светлин Михайлов бе провал за съда, вторият би бил позор\". Панов заяви, че по времето на управлението на Михайлов, съдът се е прославил с неща, които не могат да бъдат наречени положителни. И припомни думите на покойния председател на Конституционния съд Румен Янков, че правосъдието в сянка залага не на качествата, а на лоялността. \"Изпратени сме тук да вземаме трудни решения\" \"Това, което ще кажа няма да бъде с поглед към миналото, а към настоящето и бъдещето. Изборът е важен, защото е труден избор. Ние трябва да изберем председател на най-натоварения съд, но който има видими проблеми. Когато за пръв път отидох в този съд, той беше един великолепен съд, с изключителни професионалисти, а колегите бяха близки и нямаше проблем. Имаше колегиална среда\", започна изказването си Шекерджиев, който беше и последният изказал се преди вота. По думите му сега ситуацията е различна, защото в градския съд има проблеми, които не са свързани само с професионалната му дейност, а и междуличностни проблеми, които водят до невъзможността съдиите да застанат зад обща идея. Според Шекерджиев, Евгени Георгиев има качествата да извърви дългия път, за да бъде стабилизиран този съд \"Нямам съмнение в почтеността на този кандидат. Той има изключително важно качество - а именно равно отдалечен е от съдиите, от тези оформени групички в СГС, които застават зад всеки един кандидат или издигат друг\", заяви Шекерджиев и допълни: \"Ние имаме три варианта за гласуване, да подкрепим един от двамата или да не подкрепим никой от тях. Аз съм изпратен тук, за да се опитам да взема трудни решения. Не познавам Георгиев толкова добре, не съм сигурен, а и никой не може да бъде сигурен, че той ще се справи. Според мен, ако получи подкрепа от колегите, както и институционална от нас, той ще се справи. Ние никога няма да изберем измежду всички възможни, този съд е с твърде много проблеми, за да бъдат мотивирани много хора да се явят за тази позиция. От твърде дълго време този съд стои без ръководство. Струва ми се, че ако този избор да се провали, то следващият и следващите няма да бъдат успешни\", заяви още Шекердижев. \"Не искам да се подавам на чужди влияния\" Севдалин Мавров, който обяви, че ще подкрепи Светлин Михайлов започна изказването си с това, че не иска да се подава на чужди влияния, без да уточни за какво точно става въпрос. \"Заради тези външни въздействия, накрая няма да имаме кандидати за административни ръководители. СГС е много тежък за управление. Винаги ще има недоволни колеги, но има колеги, които знаят, че ръководството на Светлин Михайлов на градския съд е било успешно. В този период той ръководеше и съда, и си гледаше съдийската работа и отгледа две малки деца. Познавам го като отзивчив юрист. Да спрем да се подаваме на външни влияния\", повтори още веднъж Мавров и обяви, че ще гласува с чиста съвет за Светлин Михайлов. След края на гласуването, с което съдебният съвет не успя да избере следващия председател на градския съд, Светлин Михайлов заяви пред журналисти, че се отказва от надпреварата и няма да се кандидатира отново. Четири часово изслушване: стипендии и имоти Двамата кандидати представиха концепциите си пред членовете на колегията, като основно въпросите към тях бяха свързани с проблемите на градския съд и как ще реализират съдийското самоуправление. Към Георгиев впечатление направиха многото въпроси, свързани с международните програми, в които е участвал, а към Светлин Михайлов бяха отправени въпросите на неправителствените организации БИПИ и \"Антикорупционен фонд\" за влога му от над 1 млн. лв. Към него имаше и питания, свързани със заменките на апартаменти, които е придобивал от родителите си. За него обаче това бяха \"стари скелети от гардероба\", като той обвини и медиите, че са го разболяли преди първия насрочен избор. ", "date": "2018.03.13", "title": "\"Не подкрепям никого\" провали избора за председател на градския съд (обновена)"}
{"url": "https://www.dnevnik.bg/politika/2018/03/13/3145636_georgi_lozanov_zaradi_kritiki_kum_jurnalist_siderov/", "text": "Медийният експерт доц. Георги Лозанов обяви, че заради критиките си към журналиста Горан Благоев лидерът на \"Атака\" Волен Сидеров трябва да последва политическата съдба на вече бившия депутат от ГЕРБ Антон Тодоров. Поводът - в ефира на БНТ Сидеров каза по адрес на Благоев: \"Това е един манипулатор, това е един човек, който отдавна манипулира българското общество през БНТ. Според мен този човек е агент на соросоидните общества.\" Миналата есен след няколкодневен скандал Антон Тодоров подаде оставка като депутат от ГЕРБ заради  заплахи срещу водещия на сутрешния блок на \"Нова телевизия\" Виктор Николаев . В скандала участваше и настоящият вицепремиер Валери Симеонов. \"Абсолютно невъзможно е политици да критикуват журналисти\", каза днес пред БНР медийният експерт доц. Георги Лозанов. Като припомни случая с Тодоров, той допълни: \"Изглежда, че това се случва в ГЕРБ, но коалиционните партньори са по-щадени. Това трябва да си го избият от главата и да се свърши с това. Обратното е. Функция на журналистиката е критиката по отношение на властта. Да си във властта и да отправяш квалификации и заплахи към журналисти – това означава, че не можеш да бъдеш на власт.\" \"Тази реакция говори и за абсолютно подценяване. От името на властта се държиш агресивно-снизходително към един журналист като Горан Благоев - това означава, че въобще нямаш понятие как се прави журналистика и кой е Благоев, който е един от най-балансираните журналисти в България\", посочи още доц. Лозанов. Той смята, че проблемът е, че подобни изявления на политици не водят до необходимата обществена санкция. \"Не мога да кажа каква точно трябва да е тя, но патриотите трябва да се разберат в собствената си политическа група, защото това, което казва в ефир Горан Благоев, съвсем не е по-различно от това, което казва политическият съдружник на Сидеров Валери Симеонов\", каза още доц. Лозанов. ", "date": "2018.03.13", "title": "Георги Лозанов: Сидеров трябва да последва политическата съдба на Антон Тодоров"}
{"url": "https://www.dnevnik.bg/intervju/2018/03/13/3126275_sedem_predizvikatelstva_pred_fondaciite_v_evropa_i/", "text": "Все по-високи очаквания и изисквания срещу все по-малки възможности за автономност и подкрепа. Фондациите и дарителите в Европа са попаднали в един парадокс, от чието разплитане зависят бъдещето им и бъдещето на сектора. Които са общите предизвикателства, пред които са изправени дарителите, и какви са възможните решения изброява Джери Салол в интервю, предоставено от Българския дарителски форум и публикувано след редакция от \"Дневник\". Салол е изпълнителен директор на Европейския център на фондациите - организация, която обединява над 230 фондации и дарители в Европа, включително и БДФ. Дарителският форум организира годишната зимна среща на Асоциацията на европейските дарители и фондации и посрещна в София този януари представителите от цяла Европа. Седем общи проблема \"Макар че всяка фондация е различна и автономна, като цяло в Европа фондациите са изправени пред общи предизвикателства. Едно от най-важните и, струва ми се, звучи малко парадоксално, е, че с нарастване на популярността на фондациите  , и надежда да решат всички проблеми. На фона на тези големи очаквания фондациите изпитват трудности да обяснят, че финансовите им ресурси са ограничени, че понякога се борят за оцеляване, че те също имат свой фокус и собствен дневен ред\", коментира Джери Салол. Второто предизвикателство е свързано с   и подходящи изразни средства, когато те разказват за своята дейност. Има опасност нещата, които правят фондациите, да изглеждат скучни за хората, така че те трябва да измислят нови начини да разказват за работата и резултатите, които постигат. Следващото предизвикателство е свързано с факта, че след Брекзит и редица други международни ситуации и усложнения фондациите осъзнават, че трябва   и да обръщат повече внимание на хората в местните общности. В същото време те са принудени да знаят и разбират  , да отговарят на тях. Четвърто предизвикателство е свързано с факта, че обществото  .  , казва специалистът. Понякога, особено в краткосрочен период, това е трудно за измерване или пък няма публични резултати, които те да могат да обявят. Притиснати в ъгъла от общественото и политическото очакване, те трябва да изнесат резултати, които не са конкретни, макар да имат по-генерален смисъл. Шестото предизвикателство на практика е свързано с една тенденция, която отваря и възможности – за фондациите  , те трябва да бъдат по-оперативни и да си сътрудничат с другите заинтересовани страни. И седмото е продължение на предишното – в реализиране на сътрудничество с други играчи фондациите трябва  . \"Те се сблъскват с факта, че в един свят с много проблеми, какъвто е нашият, средата има нужда и от други \"играчи\". А фондациите ненавиждат да предават своята автономия, те са много независим и ревниви в това отношение, но в наши дни има ситуации, които налагат съвместна работа\", смята Салол. Сътрудничество вместо вражда с институциите  В основата на предизвикателствата са отношенията между фондациите и институциите, обаче точно оттам могат да дойдат и реалните решения, стига политиците да вложат усилия в това да разберат по-добре дарителския сектор, а фондациите - в това да аргументират по-добре нуждите и целите си. Оптимистичната прогноза е, че има потенциал и перспектива пред организациите заради нарастващото разбиране, че е необходима съвместна работа, но преди да се стигне дотам, ще има и много трудности, смята директорът на Европейския център на фондациите. Сега политиците възприемат фондациите предимно като източници на средства, като подценяват опита им или ги поставят в позиция да не могат да планират дейността си дългосрочно. В много страни организациите са ограничени от твърде много противоречиви закони и разпоредби, с които трябва да се съобразят - от закони за защита на личните данни, затрудняващи всякакво събиране на лична информация за дарители, до изисквания за пълна прозрачност по отношение на дарителите, членовете на бордовете им и т.н. Заедно с това в някои страни обществото се затваря и хората не разбират и не харесват използването на частни средства за постигане на обществени цели, а същевременно не харесват и институциите и статуквото. \"Смятат, че и едните, и другите не са достатъчно прозрачни и че не обясняват достатъчно добре целите си. Затова се нуждаем от креативността на фондациите, трябва да им отворим вратата за творчески и експериментаторски решения\", казва Салол. \"Но първо е необходимо политиците да направят разлика в мащабите - фондациите са прекалено малки в сравнение с държавата и никога не могат да я заместят. Те не са заплаха за нея, а напротив – работата им се допълва взаимно и те  . Затова политиците трябва да насърчават фондациите да поемат рискове, а не да им създават трудности\", смята експертът. \"Много е важно  , когато се търсят решения в една или друга обществена сфера. И е по-добре частните пари да бъдат използвани за експерименти, а публичните средства да реализират вече утвърдени, работещи решения\", подсказва той и прави аналогията с плувен басейн и с море. Ако държавата е морето, фондациите са малък басейн със сладка и ценна вода, която трябва да се използва внимателно. В случай че правителството не разбере това и смята, че тези пари не се използват ефективно, фондациите трябва да започнат да използват по-добри аргументи, за да го убедят. Трябва  и по тази причина - да приемат, че може да се наложи да се откажат от част от своята пълна независимост. \"Съвместното взимане на решения и взаимодействие с институции, които дават възможност на фондациите да рискуват капитали, за да могат решенията на обществените проблеми да бъдат предварително изпитани, е единственият отговор\", обобщава експертът.", "date": "2018.03.13", "title": "Седем предизвикателства пред фондациите в Европа и едно решение"}
{"url": "https://www.dnevnik.bg/sviat/2018/03/13/3145617_moskva_izvika_britanskiia_poslanik_london_proveriava/", "text": "Британският посланик в Москва Лори Бристоу е бил извикан в руското Министерство на външните работи за консултации, съобщи агенция \"Интерфакс\". Според пресслужбата на британското посолство Бристоу ще се срещне с първия заместник-министър на външните работи Владимир Титов. Причината не е официално известна. След няколко часа обаче изтича срокът от 24 ч., който британският премиер Тереза Мей даде на руския посланик в Лондон да обясни участвала ли Русия в отравянето на разузнавача Сергей Скрипал в Солсбъри. Вчера Мей  каза, че участието на руската държава  в случая е вероятно, освен ако тя не е \"изгубила контрол\" върху част от нервнопаралитичното вещество, разработено в руски лаборатории и според разследващите използвано за покушението срещу Скрипал. Днес британското правителство официално извести Организацията за забрана на химически оръжия и добави, че намесата на Русия е много вероятна. В отговор руският външен министър Сергей Лавров  обяви, че Русия няма да отговаря  на ултиматума, ако не получи достъп до материали по случая. \"Да се уверя, че са само твърдения\" Британският вътрешен министър Амбър Ръд, цитирана от \"Гардиън\", междувременно обяви, че полицията и разузнаването на Обединеното кралство ще разгледат 14 смъртни случая, които не се смятат за \"подозрителни\", но според разследване на американското издание  BuzzFeed  те са считани от американското разузнаване за потенциално свързани с Русия. Сред тях са смъртта на  бизнесмена Борис Березовски , на съдружника му Скот Йънг, на британския учен Матю Пънчър, работил по случая на отровения агент Александър Литвиненко, и  руския информатор Александър Перепиличний . \"В следващите седмици ще искам да се уверя, че твърденията не са нищо повече от това. Полицията и (контраразузнавателната служба) МИ5 са съгласни и аз ще съдействам в предизвикателството,\" пише Ръд в отговор до британския депутат Ивет Купър, поискала разследването.", "date": "2018.03.13", "title": "Москва извика британския посланик, Лондон проверява за \"руска връзка\" в 14 смъртни случая"}
{"url": "https://www.dnevnik.bg/sport/2018/03/13/3145642_voleibolnata_federaciia_predupredi_bulgarite_da/", "text": "Българската федерация по волейбол (БФВ) отчита огромен интерес към билетите за световното първенство за мъже, на което страната е домакин съвместно с Италия. Вицепрезидентът на маркетинговите въпроси Любомир Ганев уточни, че има голямо търсене от Полша и Финландия. Отборите на двете страни  ще играят с България във Варна в първата фаза . Билетите бяха пуснати в продажба преди месец, като  са на цени между 20 и 60 лева . \"Стартирахме продажбата на билетите едновременно тук и в Италия и определено мога да кажа, че интересът е изключително голям. Напливът на чуждестранни привърженици е много голям и се очаква с наближаването на шампионата той да става още по-сериозен\", каза Ганев пред сайта на федерацията 180 дни преди световното. Той призова българските запалянковци да побързат. \"Знаем, че българинът не е свикнал да си купува билет предварително и обикновено изчаква последния възможен момент, но наистина интересът от чуждестранни фенове е много сериозен и за да няма разочаровани, е хубаво всеки, който желае да бъде част от спортно събитие номер 1 в България през тази година, да си осигури билет по-рано.\" Ганев посочи, че залите, в които ще играе България, със сигурност ще са пълни. И добави: \"Ние просто ще направим така, че да са напълно готови и с повече българи по трибуните, отколкото с чужденци.\" По думите му организацията върви с пълна пара. \"Към този момент успяхме да направим много неща. Разбира се, работата е много, но всичко е под контрол и се движим по план. Знаете, че това е световно първенство, което се провежда в две държави и за да се представим по най-добрия начин като домакини, абсолютно всичко трябва да бъде синхронизирано и да е на най-високо ниво.\" Световното ще се проведе от 9 до 30 септември, като България ще домакинства със София, Варна и Русе. Финалната фаза ще е в Италия.", "date": "2018.03.13", "title": "Волейболната федерация предупреди българите да побързат с билетите за световното"}
{"url": "https://www.dnevnik.bg/evropa/2018/03/13/3145658_predi_sreshtata_vuv_varna_es_shte_predloji_na_turciia/", "text": "Европейската комисия ще одобри допълнителни 3 милиарда евро финансиране за сирийските бежанци, които живеят в Турция, заявиха официални лица от Европейския съюз преди срещата с президента Реджеп Тайип Ердоган във Варна по-късно този месец, предаде \"Ройтерс\". Отношенията между ЕС и Ердоган през последните години са трудни, но блокът зависи от Турция за спирането на имиграцията от Близкия изток. Високопоставени служители на ЕС ще се срещнат с Ердоган във Варна на 26 март. Очаква се в сряда еврокомисарят по миграция, вътрешни работи и гражданство Димитрис Аврамопулос да обяви, че Европейската комисия предлага допълнително финансиране за проекти в подкрепа на сирийските бежанци в Турция, казаха източници, цитирани от \"Ройтерс\". Турция прие 3.5 милиона бежанци от Сирия и ЕС вече използва първия транш от 3 милиарда евро, за да им помогне. Повече от един милион бежанци и мигранти достигнаха ЕС през 2015 г., повечето от които успяха да влязат в блока през Турция. Брюксел се споразумя да помага за настаняването на мигрантите на турска земя в замяна на това Анкара да не им позволява да преминават в Гърция. Сделката намали значително броя на бежанците в ЕС. В края на февруари председателят на Европейския съвет Доналд  Туск съобщи , че държавните и правителствените ръководители от ЕС ще решат през март дали  срещата, насрочена във Варна  с Ердоган, ще се състои. При положение че следващото заседание на Европейския съвет е на 22-23 март, а срещата ЕС-Турция във Варна е предвидена за 26 март, излиза, че решението ще е факт три дни преди широко рекламираното събиране в България, която в момента е председател на Съвета на ЕС.", "date": "2018.03.13", "title": "Преди срещата във Варна ЕС ще предложи на Турция още пари за сирийските бежанци"}
{"url": "https://www.dnevnik.bg/sviat/2018/03/13/3145660_kitai_sliva_bankovi_i_zastrahovatelni_regulatori_i/", "text": "Китай обединява банковия и застрахователния си регулатор и създава нови министерства в най-голяма реформа на правителствените структури от години, съобщиха световните агенции и БТА. Банковият и застрахователният регулатор се сливат в един орган, като Китай се стреми да реформира администрацията си и да подобри превенцията на финансови рискове. Централната банка обаче ще поеме част от задачите на свръхрегулатора, пише Би Би Си.  Местните клонове на държавните и местни данъчни служби ще се слеят, одитната служба ще разшири правомощията си и ще бъде създадена нова служба за контрол на пазара според документ, представен на годишната сесия на китайския парламент. Няколко нови министерства ще бъдат създадени, включително по-всеобхватно министерство на селското стопанство и селските райони, както и министерства за управление на кризисни ситуации, екология и околна среда, както и по въпросите на ветераните, уточнява ДПА. Ново министерство ще отговаря и за въпросите на имиграцията. Все по-сложна дейност Промените са част от усилията на Пекин да модернизира правителството и да укрепи контрола на комунистическата партия върху държавата, каза съветник на президента, цитиран от Би Би Си. В неделя парламентът  гласува промени в конституцията , предвиждащи отпадане на ограничението за президентския мандат, което открива пътя на президента Си Цзинпин да управлява неопределено дълго време. Пекин предприе редица регулаторни реформи през последните две десетилетия, създавайки и сливайки агенции в отговор на растежа на огромния китайски държавен банков, застрахователен и финансов сектор, допълва \"Асошиейтед прес\". Разделянето на отговорностите между много финансови агенции предизвика притеснения, че регулаторите не успяват да следят все по-сложната дейност на банките, застрахователите и компаниите. Въпреки че китайските банки, застрахователи и фирми за търговия на ценни книжа са предимно държавни, те са доста самостоятелни. Шефовете на най-големите държавни институции често са на по-високи партийни позиции, отколкото служителите, ръководещи регулаторни органи, което им позволява да пренебрегват правила. Липсата на координация попречи на официалната реакция на борсовия срив през 2015 година. Застрахователната индустрия бе разтърсена от корупционни скандали и оплаквания от безразсъдни спекулации на фондовия и имотния пазар. На този фон Китай води и \"трите си жизненоважни битки\", с които са свързани някои от промените - намаляване на най-големите рискове в икономиката, борба с бедността и решаване на екологичните проблеми. ", "date": "2018.03.13", "title": "Китай слива банкови и застрахователни регулатори и създава нови министерства"}
{"url": "https://www.dnevnik.bg/evropa/2018/03/13/3145671_germanski_sud_othvurli_isk_banka_da_izpolzva_i_jenski/", "text": "Върховният съд на Германия днес отхвърли иск, подаден от жена, която настоява банка да включи в официалните си документи и формите за женски род на думите, предадоха ДПА и \"Асошиейтед прес\", цитирани от БТА. Според съда ищцата 80-годишната Марлис Кремер не е била дискриминирана от факта, че банката е използвала за думи като \"клиент\", \"вложител\" и \"платец\" само в общоупотребявания мъжки род. Немските езикови правила предвиждат специална наставка, за да се означи, че съществителните имена са от женски род, припомня АП. \"Имам законно конституционно право да бъда призната като жена писмено и устно\", твърди Кремер. Според съдебния състав, включващ трима мъже и две жени, обаче използването само на формата за мъжки род не нарушава принципа за равенство. Искът по-рано бе отхвърлен от най-висшия съд на провинция Саар, според който използването и на двете форми от банката само би усложнило още повече и без това сложни текстове. През 90-те Кремер не е имала паспорт, докато в бланките за заявление не била включена женската форма за \"собственик\" на документа. По-късно тя започва кампания зоните с високо налягане в метеорологичната информация да получават както мъжки, така и женски имена спрямо предишната практика женски имена да се използват само за зоните с ниско налягане.", "date": "2018.03.13", "title": "Германски съд отхвърли иск банка да използва и женски род в официални документи"}
{"url": "https://www.dnevnik.bg/sviat/2018/03/13/3145675_trump_uvolni_durjavniia_sekretar_shte_go_zamesti/", "text": "Президентът на САЩ Доналд Тръмп уволни държавния секретар Рекс Тилърсън и назначи на негово място шефа на ЦРУ Майк Помпео, съобщи самият той в Туитър. Заместник-директорът на ЦРУ Джина Хаспел ще поеме поста на Помпео. По времето на  Тилърсън  Държавният департамент  съкрати голям брой  от дейностите си, а авторитетни медии многократно получаваха информация от източниците си, че Тилърсън е  изключително недоволен  от президента. Съобщението идва седмица след като Белият дом обяви, че държавният глава ще се срещне с лидера на Северна Корея Ким Чен Ун през май - съобщение, за което Държавният департамент не бе подготвен, тъй като Тилърсън коментира, че няма официално потвърждение. По същото време той заяви, че  Русия трябва да понесе последствията  за отравянето на бившия двоен агент Сергей Скрипал. Това е поредната рокада в администрацията на Тръмп, след като негови висши служители започнаха да напускат още в първите месеци на управлението му. За една година като президент той  смени четирима директори  по комуникациите, изостави го  главният му икономически съветник , здравният министър  подаде оставка след скандал . Държавният глава разпусна и  два бизнес съвета  преди предизвестения им разпад. Прогонен бе и някогашният му най-близък съюзник  Стивън Банън .", "date": "2018.03.13", "title": "Тръмп уволни държавния секретар, ще го замести шефът на ЦРУ"}
{"url": "https://www.dnevnik.bg/politika/2018/03/13/3145677_rukovodstvoto_na_bsp_otide_pri_navodnenite_v_bregovo/", "text": "Ръководството на БСП заседава днес в Брегово, където от четири дни е обявено бедствено положение. След това партийният лидер Корнелия Нинова се разходи около дигата на река Тимок и обяви, цитирана от пресцентъра на \"Позитано\" 20: \"Тук сме в Брегово, най-напред да помогнем на хората, да знаят, че не са изоставени. Доставихме минерална вода, ще дарим пари на пострадалите семейства. След това заедно с кмета и общинските съветници ще разговаряме как да помогнем да се реши проблемът с наводненията дългосрочно, защото това не се случва за първи път. Ще настояваме и в парламента и пред правителството държавата да си поеме ролята, а не да прехвърля всичко на кметовете, които нямат средства да поддържат речните корита и язовирите.\" Нинова припомни, че преди три години левицата е предлагала единен държавен орган да поеме управлението и контрола, но не била чута от управляващите. \"Тази инфраструктура е стратегическа за националната сигурност и сигурността на населението. Както в енергийната система, така и тук ролята на държавата е ключова. Изтеглянето на държавата от важни за сигурността сектори, което направиха правителствата на Борисов, е голяма грешка\", обяви още Нинова. В наводнените райони Нинова е обяснила още каква беднотия е и как управляващите не са пратили полицай във всяко село, а са взели решение за възможност за частни охранители, за да си плащат хората. Тя каза още, че проблемът с ЧЕЗ се задълбочава и  Консултативният съвет за  национална сигурност  трябва да се произнесе по въпроса . По-късно премиерът Бойко Борисов командирова в Брегово министъра на околната среда и водите Нено Димов. ", "date": "2018.03.13", "title": "Ръководството на БСП отиде при наводнените в Брегово, за да им обещае помощ и пари"}
{"url": "https://www.dnevnik.bg/sport/2018/03/13/3145682_hubchev_povika_nai-mnogo_futbolisti_na_cska_za/", "text": "Националният селекционер Петър Хубчев обяви пълния списък на представителния отбор за контролните срещи с Босна и Херцеговина и Казахстан на 23 и 26 март. Сред 23-ата избраници има най-много футболисти на ЦСКА – четирима. Лидерът в Първа лига \"Лудогорец\" е само с един представител – новото попълнение Цветомир Панов. Към  повиканите 12 футболисти , които се състезават в чужбина, Хубчев изпрати покани на още 11 от Първа лига. За пръв път част от нациoналния отбор е Камен Хаджиев от \"Берое\". Защитникът на \"Берое\" се представя силно с клубния си тим, където извоюва титулярно място. Нападателят на \"Пирин\" Радослав Кирилов, който се разписа в два поредни мача е повикан за втори път в отбора след 2016 г. Повиканите от ЦСКА са  Божидар Чорбаджийски , Станислав Манолев, Николай Бодуров и Кирил Десподов. \"Левски\" има един футболист – капитанът Божидар Митрев. Националите приемат Босна и Херцеговина на 23 март в Разград. Това е първият домакински мач, който ще се играе извън София от 22 август 2007 г., когато съставът загуби в контролна среща от Уелс на \"Лазур\" в Бургас. Три дни по-късно на \"Панчо арена\" във Фелчут, Унгария националите ще играят с Казахстан. От две седмици селекционер на казахстанския национален тим е  Станимир Стоилов .", "date": "2018.03.13", "title": "Хубчев повика най-много футболисти на ЦСКА за мачовете с Босна и Казахстан"}
{"url": "https://www.dnevnik.bg/sviat/2018/03/13/3145678_kadroviiat_razuznavach_djina_haspel_stana_purvata_jena/", "text": "Заместник-директорът на Централното разузнавателно управление (ЦРУ) на Съединените щати Джина Хаспел е новият ръководител на организацията, след като досега заемалият поста Майк Помпео става държавен секретар. Това съобщи американският президент Доналд Тръмп в Туитър, след като  обяви назначението на Помпео . Хаспел, с 30 г. работа в ЦРУ, пое заместник-директорския пост през февруари миналата година и стана първата жена от системата на ЦРУ, която го заема. Малко над година по-късно тя е и първата жена, директор на американското външно разузнаване. От  биографията ѝ  се вижда, че тя е в системата на ЦРУ от 1985 г. и има богат опит зад океана, като на няколко от назначенията си е оглавявала екипа на организацията си в съответната страна. За кратко оглавяваше и Отдела за тайни операции на разузнавателната служба, но номинацията ѝ беше блокирана от демократите заради участието ѝ в спорна програма на ЦРУ. Забранените програми Миналата година Белият дом определи решението ѝ да спре да работи в задгранични операции и да поеме подобна публична длъжност като забележително, а американски медии писаха, че на ръководния пост в ЦРУ след десетилетия работа под прикритие, заради които и липсваха нейни снимки. Получавала е Presidential Rank Award, най-престижната награда за федерален държавен служител. Известна е с репутацията си на \"безкомпромисна\" в борбата с терористите. Демократите обаче обявиха миналата година, че тя е отишла твърде далеч в борбата с тероризма, и поискаха разследване на случаи, в които тя може да е разрешавала мъчения на бойци от \"Ал Кайда\". Според \"Ню Йорк таймс\" Хаспел е управлявала в Тайланд първото от задграничните помещения на ЦРУ, където чужди бойци са били подлагани на мъчения, за да предоставят информация. За критиците ѝ въпросът, още откакто тя е заместник на Помпео, е как е възможно човек, разрешавал и отговарял за множество случаи на мъчения, може да помогне тези практики да бъдат напълно отхвърлени от ЦРУ, какъвто ангажимент организацията сега е поела пред американските власти. \"След 30 г. като служител в ЦРУ за мен беше чест на служа като заместник-директор до Майк Помпео през изминалата година. Благодаря на президента Тръмп за възможността и съм признателна за доверието в мен заради номинацията\", каза самата Хаспел, след като Тръмп съобщи новината.", "date": "2018.03.13", "title": "Кадровият разузнавач Джина Хаспел стана първата жена - шеф на ЦРУ"}
{"url": "https://www.dnevnik.bg/sviat/2018/03/13/3145649_hiperzvukoviiat_kinjal_se_okaza_balistichna_raketa/", "text": "Руското министерство на отбраната озадачи анализатори с разпространеното видео, за което твърди, че е успешен тест на хиперзвукова ракета \"Кинжал\", срещу която нямало никаква ефективна защита на противника. Причината не е в това, че името всъщност е на добре известна зенитна, а не на тактическа ракета - да не говорим, че говоренето за ядрена бойна глава поставя подобно оръжие в категорията на стратегическите. Нито е в думите на президента Владимир Путин, че тя е способна да лети 10 пъти по-бързо от скоростта на звука, което досега не е постигано от никого. Като се подмине несръчният монтаж (заради който излитащият МиГ-31 с ракетата е с номер 93, а този, който каца след мисията, е с номер 91) проблемът е, че това е модифицирана ракета 9М723 от комплекса \"Искандер\". Тя е разработвана от 1987 г. насам, влиза на въоръжение в началото на ХХI век и е една от най-добрите в своята категория. Но 9М723 се движи с хиперзвукова скорост само в най-високата точка (на около 50 км над Земята) на балистичната си траектория. В плътните слоеве на атмосферата скоростта пада до 700-800 км/ч. Основната разлика, която Марк Солонин вижда в авиационния вариант, е, че дъното на ракетата е покрито с допълнителна част от обшивката и стабилизатори. На това място се намират различни елементи от механиката за прецизно насочване на газовата струя по време на полет към целта. На видеото се вижда ясно как самолетът пуска ракетата, добавената част от корпуса се изхвърля, след което се запалва двигателят. Солонин още веднъж изтъква, че всичко демонстрирано няма нищо общо с конструкциите, които днес се тестват като хиперзвукови крилати ракети. Подобни модели са с много характерна форма, носова част като нож и минимални - заради огромната скорост и нагряването - елементи за управляема аеродинамика \"Носът\" на X-51A Waverider например е изработен от волфрам, за да издържи на кинетичното нагряване при скорост 6.5 Мах. Освен това двигателят с твърдо гориво на \"Искандер\" е с такова съотношение на тягата спрямо използваното за секунда килограм гориво, което е поне три пъти по-ниско от това на въздушно-ракетните хиперзвукови двигатели. Иначе казано, вторият модел може да работи три пъти по-продължително, а това обикновено се превежда като по-дълъг полет и обхват на оръжието. Другото направление при въздушно-реактивните двигатели е да не се увеличава продължителността на полета, но съществено да се повиши скоростта на ракетата.", "date": "2018.03.13", "title": "Хиперзвуковият \"Кинжал\" се оказа балистична ракета \"Искандер\", пусната от самолет"}
{"url": "https://www.dnevnik.bg/sport/2018/03/13/3145602_silata_na_choveshkiia_duh_ot_devet_diagnozi_za_rak_do/", "text": "Деветмесечно лечение на рак, две операции и три седмици в тренировки. Това са част от предизвикателствата по пътя на Бибиан Ментел-Спее към златния медал от  параолимпийските игри в Пьонгчанг . Холандката триумфира в сноуборда, въпреки че не беше слагана в сметките за челните места. На 45 години състезателката стана шампионка в бордъркроса по-малко от десет седмици след операция на шийни прешлени заради рак. През юли Ментел-Спее беше диагностицирана с рак за девети пъти, при това само седем месеца след спечелването на два златни медала от световното първенство. \"Обясниха ми, че имам рак, който тръгва от шестия шиен прешлен и е разпространен на 40%. Заради това през лятото направих 48 радиотерапии. Докато стана време за тренировки, се оказа, че прешлените ми не могат да издържат на натоварванията заради радиацията\", каза холандката пред Би Би Си. Състезателката е предупредена, че ако не се оперира, е застрашена от счупване на врата, което може да я остави парализирана. \"Направих една операция преди Коледа и още една на 3 януари, а докторът ми обясни, че всичко е наред и дори мога да участвам в Пьонгчанг.\" След хирургическите интервенции във врата ѝ са поставени титаниеви елементи, които я предпазват от евентуално счупване. Силният дух Проблемите на Ментел-Спее започват през 2002 г., докато се готви за олимпийските игри в Солт Лейк сити. Тогава обаче лекарите откриват тумор в глезена ѝ, който се разпространява бързо. Това налага ампутация на крака до коляното. Трудностите обаче не пречупват духа на холандката, която се завръща на сноуборда само четири месеца по-късно, използвайки протеза. Оттогава Ментел-Спее започва усилена подготовка, за да участва на параолимпийски игри, а мечтата ѝ се сбъдва в Сочи през 2014 г. В Русия тя става първата жена, която печели златен медал в бордъркроса. Доминацията на холандката в спорта продължава с четири световни титли и нова победа в Пьонгчанг. В подкрепа на децата Успехите на холандката в спорта идват след тежки битки и много лишения. Тя споделя, че преди две години е най-сериозният удар, когато лекарите ѝ казват, че няма шанс да оцелее заради ново развитие на ракови клетки. Преместване в друга болница и нови методи на лечение обаче ѝ помагат да се върне на пистата. Вдъхновена от битката си, Ментел-Спее започва да пише книги, с които опитва да помага на хора в нейното положение. Тя е съавтор на две книги за живота си, кариерата и борбата с рака. След като прочита втората ѝ книга, милиардерът  Ричард Брансън  я кани на среща, за да се запознае с нея. \"Това е невероятната история на една прекрасна жена. Задължително четиво за всеки, който иска да се наслади на живота напълно\", казва Брансън, след като прочита книгата. Той редовно кани Ментел-Спее на частния си остров Некер, а също така двамата организират и семинари по света. Холандката има и своя фондация Mentelity, чрез която помага на деца и младежи с физически увреждания. \"Опитвам се да им покажа, че това не бива да ги спира да се движат и да спортуват. Човешкият дух е много силен и може да преодолее всичко, стига да вярваме и да искаме\", казва още двукратната медалистка от параолимпийски игри.", "date": "2018.03.13", "title": "Силата на човешкия дух: от девет диагнози рак до параолимпийското злато в Пьонгчанг 2018"}
{"url": "https://www.dnevnik.bg/biznes/2018/03/13/3145684_opitite_na_stolichnata_obshtina_da_prodade_imotite_si/", "text": "През 2018 г. Столичната агенция за приватизация и инвестиции (СОАПИ) очаква да продаде общински имоти за между 8 и 10 млн. лева, като сумата е близка до тази, получена от сделки през 2017 г. Общинското дружество \"Софийски имоти\" има намерение да продаде 7 имота, в които е съсобственик, като предвидената сума от сделките е 2.4 млн. лева. Това се разбра от заседанието на комисията по финанси на общинския съвет. Агенцията по приватизация и \"Софийски имоти\" отдавна търсят собственици на имотите си. Така през 2017 г. СОАПИ е обявила търгове за 77 от общо 189 имота, от които е продала 39, като общият приход е 8.4 млн. лева. През 2018 г. в списъка  за приватизация са включени 176 обекта , от които 53 са нови и идват от районните администрации. В края на 2018 г. от агенцията очакват да отчетат общ приход между 53.2 и 56 млн. лева, от които  46 млн. лева ще са от сделката за приватизация на Общинска банка , а останалите - от продажби на имоти. \"Софийски имоти\" ще се опита да продаде 7 имота, които споделя с други собственици. Най-скъпият от тях е с цена от 490 хил. лева и е дворно място на ул. \"Цар Борис I\" с площ 173 кв. метра. Всички 7 имота първо ще бъдат предложени на съсобствениците и ако те откажат да ги купят, ще бъдат обявени на търг. Мотивът на дружеството да ги продаде е, че със споделената собственост е трудно да използват терените за инвестиции. \"Софийски имоти\" е опитвало  да продаде обектите и преди , но така и не се намери купувач. Основната инвестиция, която \"Софийски имоти\" планира да реализира през следващите години, е строителството на  аквапарк в парк \"Възраждане\" в \"Зона Б5\" . Първата част на парка бе открита през 2016 г. и струваше 4.8 млн. лева.", "date": "2018.03.13", "title": "Опитите на Столичната община да продаде имотите си продължават"}
{"url": "https://www.dnevnik.bg/evropa/2018/03/13/3145726_pomoshtta_za_bednite_regioni_triabva_da_ostane/", "text": "Проекти, допринасящи за икономическото и социалното сближаване между регионите в Европейския съюз, трябва да останат приоритет за инвестиционните политики на блока въпреки натиска върху бюджета. Това се посочва в резолюция, приета днес от Европейския парламент. Отрицателните последици от икономическата и финансовата криза, особено за регионите със слаб икономически растеж, са намалили ползите от бюджетните политики и това е довело до ограничени инвестиции, се посочва в документа. Освен приоритетно финансиране от ЕС тези региони се нуждаят от стратегии, за да имат хората, живеещи там, перспектива. Евродепутатите призовават за въвеждане на определение за \"изоставащи\" региони, както и финансирането от ЕС да бъде по-ефективно насочено към тях. Според парламента е необходимо подпомагане на образованието и професионалното обучение, за да се намали безработицата в тези региони и младежите да бъдат насърчени да останат там. Евродепутатите предлагат изоставащите региони да получават по-лесен достъп до кредити за бизнес, включително за развитието на туризъм и земеделие. В доклад на Европейската комисия са посочени 47 изоставащи региона в осем държави от ЕС - области с нисък икономически растеж, с брутен вътрешен продукт, близък до средния за ЕС, но с нисък растеж (в Италия, Испания, Гърция и Португалия) и \"региони с нисък доход\" - с нисък брутен вътрешен продукт, но с добър растеж (в България, Румъния, Унгария и Полша). Почти всеки шести гражданин на ЕС живее в изоставащ регион (83 милиона души), от които 32 милиона в региони с нисък доход и 51 милиона - в региони с нисък растеж.", "date": "2018.03.13", "title": "Помощта за бедните региони трябва да остане приоритет, обяви европарламентът"}
{"url": "https://www.dnevnik.bg/politika/2018/03/13/3145720_konstitucionniiat_sud_othvuli_jalbata_na_bsp_sreshtu/", "text": "Не е имало нарушение на конституцията при приемане на закона за бюджета за 2018 г. Това реши единодушно Конституционният съд (КС), като прие, че не е имало разпоредба, гласувана три пъти от депутатите, информира  news.lex.bg . Делото срещу един от текстовете в закона беше образувано по искане на 66 депутати от БСП. Според тях разпоредбата е гласувана три пъти в разрез с основния закон, който предвижда, че законите се приемат на две четения. Става въпрос за чл. 6, aл. 1, paздeл II, т. 1.2. \"Субсидии и други текущи трансфери\", който засяга бюджета на Министерския съвет. Проектът, внесен от финансовия министър Владислав Горанов, предвижда по това перо да бъдат предвидени 5 млн. лв., а депутатът от БСП Васил Антов предложи сумата е да е 6.13 млн. лв. Идеята му е тези 1.13 млн. лв. отгоре да бъдат дадени за храм-паметника \"Cв. Александър Невски\" и за манастира \"Св. Георги Зограф\" на Атон. Второто четене на въпросния текст в парламента започна на 29 ноември 2017 г. Тогава мнозинството (90 \"за\", 28 \"против\", 61 \"въздържал се\") прие предложението на Антонов. Последва прегласуване, при което то беше одобрено дори с още по-голямо мнозинство – 101 \"за\", 32 против\" и 68 \"въздържал се\". Тогава, каквато е практиката, на гласуване беше подложен целият чл. 6 от закона за бюджета с включеното в него предложение на Антонов за 1.13 млн. лв. за двата храма, но то не събра мнозинство. Последва искане за прегласуване, но по предложение на председателя на правната комисия Данаил Кирилов то беше отложено за следващия ден. На 30 ноември 2017 г. целият чл. 6, с отразеното в него предложение на Антонов отново не събра достатъчно гласове. А при последвалото гласуване беше одобрен бюджетът на кабинета, така както е предложен от финансовия министър. Според БСП това значи, че на практика конкретната разпоредба от закона за бюджета е гласувана три пъти. Конституционните съдии обаче не приемат това виждане. Аргументите им ще станат известни по-късно, когато бъде публикувано решението.", "date": "2018.03.13", "title": "Конституционният съд отхвърли жалбата на БСП срещу \"третото четене\" на бюджета"}
{"url": "https://www.dnevnik.bg/sviat/2018/03/13/3145764_koi_e_maik_pompeo_-_noviiat_durjaven_sekretar_na_sasht/", "text": "Консервативен републиканец, който омаловажава руската намеса в изборите през 2016 г. - това е новият държавен секретар на САЩ Майк Помпео. Назначаването му бе  обявено днес  от президента Доналд Тръмп след месеци на медийни публикации за задълбочаващи се разногласия между него и досегашния външен министър Рекс Тилърсън. 54-годишният Помпео  е служил три мандата като конгресмен от Канзас и оглави ЦРУ през 2017 г. Той бе избран в Конгреса с подкрепата на консервативните бизнесмени  Чарлс и Дейвид Кох . Преди това е търгувал с авиочасти и петрол. Завършил е Военната академия в Уест пойнт и \"Харвард\". Той е критикувал остро ядрената сделка на  Барак Обама с Иран , поведението на Хилъри Клинтън спрямо атентата срещу посолството в Бенгази (тогава тя бе държавен секретар) и смята, че  Едуард Сноудън  заслужава смъртна присъда. \"Трябва да го върнат от Русия, да бъде съден и смятам, че е подходящо да получи смъртна присъда\", коментирал е той. Руската намеса Миналия месец той заяви погрешно, че разузнаването е обявило, че  Русия не е повлияла  на резултатите от президентските избори. Всъщност през януари службите обявиха, че не са оценявали дали хакването и пропагандната кампания са предрешили вота, а дали целта на Москва не е била да съдейства на Тръмп, писа агенция \"Ройтерс\". Изказването му бе критикувано от ръководителя на разузнавателната комисия в Конгреса Адам Шиф. Сделката с Иран Също като Тръмп Помпео е яростен противник на споразумението на Обама с Иран и е искал отмяната му. През октомври той обвини азиатската държава, че е започнала \"безмилостна кампания да се превърне в хегемон в региона\". Личните данни Той подкрепя масовото събиране на лични данни на граждани, което бе спряно след разкритията на Сноудън. През 2016 г. Помпео призова да се възобнови масовото събиране на метаданни от вътрешни телефонни разговори. Нещо повече – той поиска те да бъдат събрани в обща база данни с финансова и житейска информация. Изказванията През 2013 г. той коментира, че някои от затворниците, обявили гладна стачка в лагера в Гуантанамо, изглеждат напълнели, а през 2014 г. каза, че извършителите на изтезания като симулирано давене \"не са мъчители, а патриоти\". След атентата в Бостън Помпео хвърли отговорност върху ислямските духовни лидери. \"Когато най-унищожителните терористични атаки срещу Америка в последните 20 години са дело предимно на хора от една религия и са извършени в името на тази религия, духовните лидери на тази религия имат специални задължения. Вместо да отговорят, тяхното мълчание ги превръща в потенциални съучастници на досегашните атаки и – още по-важно – в следващите такива.\"", "date": "2018.03.13", "title": "Кой е Майк Помпео - новият държавен секретар на САЩ"}
{"url": "https://www.dnevnik.bg/photos/2018/03/13/3145730_fotogaleriia_vietnamka_specheli_svetoven_konkurs_za/", "text": "Нгуен Хуонг Джанг от Виетнам получава поздравления от подгласничките от Тайланд и Австралия, след като спечели световния конкурс за красота за мъже, сменили пола или приели идентичност на противоположния пол.   се проведе в тайландския курорт Патая и включваше 27 претендентки. Конкурсът, провеждан от 2004 г. насам, има кръгове по бански, вечерна рокля и национален костюм.", "date": "2018.03.13", "title": "Фотогалерия: Виетнамка спечели световен конкурс за красота за транссексуални"}
{"url": "https://www.dnevnik.bg/biznes/2018/03/13/3145770_sdelkata_za_chez_ne_e_zaplaha_za_sigurnostta_spored/", "text": "Сделката за българските активи на ЧЕЗ не застрашава националната сигурност. Това каза в отговор на журналистически въпрос председателят на парламентарната енергийна комисия Делян Добрев, цитиран от БТА след като по-рано днес  президентът Румен Радев свика съвета по национална сигурност   по темата. Той напомни, че преди седмица всички служби са били изслушани в Комисията по енергетика, където са заявили, че нямат притеснения по сделката. След като миналата седмица коалиционният партньро на ГЕРБ - Обединените патриоти, внесоха законопроект, който задължава Комисията за енергийно и водно регулиране (КЕВР) да се произнася по сделки, включващи активи на доставчици на ток, електроенергия и газ, по аналогия на БНБ и Комисията за финансов надзор (КФН), които се произнасят при сделки на поднадзорните им лица, Добрев посочи, че трябва да се прави разлика между трите регулатора. БНБ и КФН одобряват купувачите, защото хората имат спестявания в банките или индивидуални партиди в пенсионните фондове - т.е. там има средства, които държавата трябва да защити. Затова по думите му в тези два закона, при тези две институции, има текст, който разрешава сключването или несключването на определена сделка, за да се защитят именно тези спестявания. \"В случая с КЕВР и ЕРП-ата не е такъв. Ние нямаме спестовни сметки в ЕРП-ата, ние нямаме наши пари, които ЕРП-ата държат. ЕРП-то просто предоставя услуга на населението и тази услуга е силно регулирана от страна на регулатора по отношение на качеството и цената на услугата\", допълни Добрев. Той изтъкна, че в закона изрично са разписани текстове, които при нарушаване на снабдяването или лицензията, КЕВР има право да отнеме контрола от страна на собственика активите и да назначи особен управител. \"Това сигурно е единственият закон, в който можеш да влезеш в една частна фирма, да махнеш изпълнителния директор и да назначиш такъв от КЕВР, за да гарантираш, че услугата се изпълнява качествено\", добави Добрев. Председателят на Комисията по енергетика в парламента е убеден, че цената на тока не може да се увеличи двойно, ако дойде нов собственик, защото тя се определя от регулатора. Според него енергийният бизнес у нас е силно регулиран.", "date": "2018.03.13", "title": "Сделката за ЧЕЗ не е заплаха за сигурността, според Делян Добрев"}
{"url": "https://www.dnevnik.bg/bulgaria/2018/03/13/3145887_v_deklaraciia_jurnalistite_ot_bnt_obviniha_siderov_v/", "text": "Недопустимо е политик да се опитва да кадрува в националната обществена телевизия, това се казва в декларация на журналистите от медията от днес. Тя идва в отговор на гостуване на съпредседателя на \"Обединени патриоти\" Волен Сидеров в предаването \"Още от деня\" в понеделник. В предаването политикът обяви, че водещият на предаването \"Вяра и общество\" Горан Благоев е \"манипулатор и агент на соросоидните общества\". \"Повод за атаката към Благоев бе неговото аргументирано мнение по повод изявленията на руския патриарх Кирил\", се казва в декларацията. В нея се посочва, че думите на Сидеров са \"неприемлива, агресивна провокация към свободата на словото и правото на журналистическо мнение\". \"Програмното и продуцентското ръководство на БНТ1 стои зад предаването \"Вяра и общество\" и екипа, който го създава\", се казва още в декларацията, подписана от председателите на дружествата на СБЖ в БНТ и продуцентския съвет на новините на националната телевизия. По-рано днес  медийният експерт доц. Георги Лозанов обяви , че заради критиките си към журналиста Горан Благоев лидерът на \"Атака\" Волен Сидеров трябва да последва политическата съдба на вече бившия депутат от ГЕРБ Антон Тодоров. Миналата есен след няколкодневен скандал Антон Тодоров подаде оставка като депутат от ГЕРБ заради  заплахи срещу водещия на сутрешния блок на \"Нова телевизия\" Виктор Николаев . В скандала участваше и настоящият вицепремиер Валери Симеонов.", "date": "2018.03.13", "title": "В декларация журналистите от БНТ обвиниха Сидеров в опит да кадрува в телевизията"}
{"url": "https://www.dnevnik.bg/skorost/2018/03/13/3145890_putnata_policiia_pusna_28_precizni_kameri_za_skorost/", "text": "Служителите на Пътна полиция в страната от днес използват 28 нови преносими камери за засичане на скоростта. Те снимат и в двете посоки и не могат да бъдат засечени от антирадарите, защото работят с лазер, предаде Би Ти Ви. Друго предимство на новите камери е, че могат прецизно да определят скоростта на няколко попаднали в кадъра коли. До момента, когато имаше снимани няколко автомобила, не се налагаха глоби, заради невъзможността да се докаже на кой от тях е нарушението. През миналата година, при направени над 490 хиляди снимки на нарушители, около една пета не са изпратени, по тази причина. За момента пътната полиция разполага с 28 от новите камери. Те се събират в куфар, като монтирането, и настройването им отнема 15 минути. Устройствата могат да снимат и нощем, като могат да бъдат поставени както край пътя, така и над него - на пасарелки и надлези. При изключването на всяка камера тя автоматично изпраща събраните данни за нарушения в информационната система на пътната полиция.", "date": "2018.03.13", "title": "Пътната полиция пусна 28 прецизни камери за скорост, не се ловят от антирадар"}
{"url": "https://www.dnevnik.bg/sport/2018/03/13/3145775_ukraina_se_vkljuchi_v_boikota_na_svetovnata_kupa_po/", "text": "Украинските биатлонисти също ще пропусне финалите на Световната купа, които ще се проведат в руския град Тюмен от 22 до 25 март. Украинците се присъединяват към бойкота на руското домакинство, в който по-рано се включиха  националните отбори на САЩ  и Чехия и  шведът Себастиан Самуелсон . Решението за бойкота на украинския състав е било взето след среща между министъра на младежта и спорта Игор Жданов и президента на федерацията по биатлон Владимир Бринзак. \"Обсъдихме ситуацията около последния кръг от Световната купа по биатлон. Държавата няма право да се намесва в дейността на спортните федерации, тъй като те са неправителствени организации. Но всяко правило си има изключение\", написа Жданов във Фейсбук. \"Тук става въпрос за една агресивна страна, за една държава, която систематично игнорира международните закони, включително на спортното поле, като не спазва антидопинговите правила. Затова беше взето съвместно решение: украинският национален отбор няма да участва в Тюмен\", допълни спортният министър на Украйна. По-рано той призова световните федерации \"да не провеждат международни спортни състезания на територията на една агресивна страна и груб нарушител на световния антидопингов кодекс\". Преди седмица  носителят на златен и сребърен медал от Пьонгчанг 2018 Себастиан Самуелсон  заяви, че няма проблем да се състезава в Русия веднага щом правата на  Руската антидопингова агенция  (РУСАДА) бъдат възстановени от WADA. \"За момента обаче това е невъзможно. Виждам, че те са убедени в това, че не са направили нищо нередно, което не е така\", каза Самуелсон, който се закани да бойкотира стартовете в Тюмен още по време на олимпийските игри. Той се надяваше целият шведски отбор да не пътува за финалите на Световната купа, но след като това не се случи, реши да бойкотира самостоятелно. \"Решението на Международния съюз по биатлон да измести финалите на Световната купа в Тюмен е напълно неприемливо. В подкрепа на чистия спорт и нашата сигурност ние не мислим, че е добре да участваме там\", аргументираха решението си от отбора на САЩ. ", "date": "2018.03.13", "title": "Украйна се включи в бойкота на Световната купа по биатлон в Русия"}
{"url": "https://www.dnevnik.bg/sviat/2018/03/13/3145888_v_london_e_otkrit_murtuv_suratnik_na_berezovski/", "text": "Руснакът Николай Глушков - бивш зам.-генерален директор на \"Аерофлот\", партньор и съратник на Борис Березовски, бе открит мъртъв в дома си в Лондон. Според московския в.\"Комерсант\" по тялото има следи от удушаване, но не е ясно дали са от самоубийство или 68-годишният мъж е бил убит. Със случая се е заел отделът на британската полиция за борба с тероризма, като бе направено изрично уточнение, че засега той няма общо с покушението срещу бивш руски шпионин в Солзбъри. Глушков живееше във Великобритания от 2010 г. и бе задочно осъден миналия март на 8 години затвор по обвинения, че е присвоил почти 10 млрд. рубли (около 123 млн. долара) от \"Аерофлот\". Спред следователите Березовски е поставил свои хора на ключови постове в държавната компания и с тяхна помощ е прехвърлял значителна част от валутните приходи към регистрираната в Швейцария фирма Andava, която притежава заедно с Глушков. В същото време контролираната от Березовски компания Forus е отпускала кредити на \"Аерофлот\". През двете фирми в периода 1996-1999 г. са минали над 900 млн. долара и много от тях са откраднати, твърдяха руските органи. Делото бе срещу Березовски, Глушков и колегата му Александър Красненкер. После Березовски от обвиняем стана свидетел, Глушков бе оправдан за присвояване и изпиране на парите, но бе осъден на близо 40 месеца условно лишаване от свобода за злоупотреба със служебни правомощия. Преди да стане през 1996 г. зам.-директор на \"Аерофлот\", то работи за Березовски в \"ЛогоВАЗ\" и \"АвтоВАЗ\". В края на миналия век всесилният магнат от времето на президента Борис Елцин изпадна в немилост и се установи във Великобритания. През март 2013 г. той бе открит обесен в дома на бившата си съпруга в Бъркшир. Според полицията става дума за самоубийство, заключението на съдебния лекар не е безспорно, а приятелите му подозират, че може да е бил убит. Глушков бе един от тях - пред \"Гардиън\" той заяви, че изключително скептично гледа на версията за самоубийство. \"Категоричен съм, че Борис бе убит. Разполагам със съвършено различна информация от тази, публикувана в медиите.\" Според него доста руснаци, живеещи в страната, сред които Березовски и Александър Литвиненко, са починали при загадъчни обстоятелства. Бившата съпруга на Глушков живее в Москва, а голямата му дъщеря Наташа се смята, че е във Великобритания, където той се установи, след като получи политическо убежище.", "date": "2018.03.13", "title": "В Лондон е открит мъртъв съратник на Березовски"}
{"url": "https://www.dnevnik.bg/evropa/2018/03/13/3145783_pette_godini_na_papa_francisk_nachelo_na_svetiia/", "text": "Когато папа Франциск посещава затвори на затънтени места по света и дори в близкия Рим, винаги казва на затворниците, че и той като тях е можело да се окаже зад решетките: \"Защо вие, а не аз?\", пита той. Това смирено съпричастие и лекотата, с която главата на Римокатолическата църква се поставя на мястото на другите, му печели почитатели по света и затвърждава мястото му като ненадминат защитник на бедните и онеправданите. Но отбелязвайки днес петата годишнината от възкачването си на папския престол и гледайки напред към една вече очертаваща се като трудна 2018 г., Франциск е изправен пред критики както за милосърдните каузи, с които се е заел, така и за онези, които е загърбил. Начело в списъка на последните са проблемите на (равноправието на) жените и сексуалните посегателства. Оформя се консенсусен възглед, че първият в историята папа латиноамериканец може би е Въпреки това първите пет години на Франциск са шеметно начало за един нов вид папа, който предпочита прямото говорене пред теологията и опрощаващото милосърдие пред морализаторството - всичко това в името на на превръщането на църквата в по-приветливо място за онези, които се чувстват изхвърлени зад борда. \"Мисля, че той е фантастичен, много човечен, много скромен - казва Марина Борхес Мартинес - 77-годишна пенсионерка, идвайки за вечерна служба в църква в Сао Пауло, Бразилия. - Мисля, че той успя да доведе повече хора в църквата заради това, че е такъв, какъвто е.\" Мнозина сочат прочутите му думи \"Кой съм аз, че да съдя?\", казани по повод на един гей свещеник, като повратен момент, който разочарованите католици отдавна очакваха и не бяха уверени, че ще го дочакат. Други смятат за най-революционната му стъпка неговия предпазлив подход, разрешавайки на католици, които се женят повторно извън лоното на църквата, да получат причастие. Това разрешение се съдържаше в бележка под линия към неговия документ \"Радостта от любовта\" през 2016 г. \"Срещал съм хора, които са ми казвали, че са се върнали към католическата вяра заради този папа\", казва архиепископът на Уганда Джон Баптист Одама, който оглавява местната колегия на католическите епископи. \"По присъщия му простичък начин той изпрати много силно послание за нашия Бог, който обича всеки и който иска спасението на всеки.\" Друга област, в която Франциск се опитва да наложи промяна, отвежда към глобалната политика с искането му към правителствата и отделните личности а не като заплаха за благоденствието и сигурността на обществото. След посещение в бежански лагер на гръцкия остров Лесбос Франциск отведе обратно със себе си с папския самолет дузина сирийски бежанци мюсюлмани. Ватиканът отдели три апартамента за бежански семейства. Неотдавна двама африкански бежанци бяха включени в лекоатлетическия отбор на Ватикана. Този негов призив обаче остана до голяма степен безответен в голяма част от Европа и в САЩ, където опозицията срещу имиграцията стана инструмент в политическите кампании. Италианците в \"задния двор\" на папата този месец гласуваха за партии, обещаващи крути мерки за ограничаване на миграцията, включително и принудително експулсиране. Изследователският център \"Пю\" констатира, че макар Франциск все още да се радва на устойчиво високо одобрение от 84 на сто сред американските католици, нарастващ брой хора в политическата десница го намират за Въпреки всички приказки за \"ефекта на Франциск\", довел до връщане на католици обратно в лоното на църквата, \"Пю\" не намира доказателства, че растящ брой самообявили се католици посещават църковна служба. Независимо дали той в крайна сметка ще бъде запомнен като обединяваща или разделяща фигура, светът вече опозна мъжа, известен преди като Хорхе Марио Берголио - син на италиански имигранти в Аржентина, който се появи на балкона на базиликата \"Свети Петър\" като папа на 13 март 2013 г., и се пошегува, че неговите братя кардинали е трябвало да отидат до \"края на света\", за да намерят нов лидер (на католическата църква). Запомнят се няколко момента:   Франциск заплака, чувайки трагичния разказ за живота на албанския свещеник Ернест Симони, измъчван по време на комунистическото управление в Албания. По-късно Франциск го направи кардинал. Папата вече почти шепнеше, а гласът му отслабна още повече, когато се срещна с бежанци рохинги и им каза: \"Бог днес е тук и се казва рохинга\". При първата папска реч в Капитолия във Вашингтон Франциск отправи предизвикателство към Конгреса на САЩ да преоткрие идеалите на Америка с активни действия срещу климатичните промени и за намаляване на бедността. Франциск се срещна с руския православен патриарх - първа такава среща от над 1000 години. Тя се състоя на геополитически и географски удобно място - летището на Хавана, където папата спря на път за Мексико. Не всички обаче остават доволни. Когато Франциск даде възможност на повторно встъпили в брак католици  да получат причастие , няколко десетки учени традиционалисти и свещеници го обвиниха в ерес. Четирима от неговите кардинали формално поискаха разяснение. Консерватори в САЩ и Европа закършиха ръце в израз на възмущение как божият наместник на Земята е могъл да опрости изневярата под маската на милосърдие. \"В крайна сметка, \"Радостта от любовта\" е резултат от нова парадигма, която папа Франциск излага\", каза кардинал Пиетро Паролин - държавен секретар на Ватикана. \"Вероятно трудността, която църквата изпитва, се дължи на промяната, за която папата настоява.\" Една от каузите, за които Франциск е обвиняван, че пренебрегва, изплува миналата седмица. Коалиция от жени католички се събра в собствения йезуитски щаб на Франциск в Рим и настоя \"Правото на равенство на жените органично произтича от божествената справедливост. То не зависи и не трябва да зависи от ад хок папското благоволение или великодушие\", каза бившият президент на Ирландия Мери Макалийз. Вярно е, че Франциск създаде комисия, която да проучи въпроса за назначаване на жени за църковни настоятели. Той посочи жена за шеф на най-доходната ватиканска институция - Ватиканските музеи. Той даде права на обикновени свещеници, а не само на епископи, да опрощават жени, извършили аборти, и постави Мария Магдалена наравно с мъжете апостоли, определяйки ден за празник в нейна чест. Все още обаче няма жена начело на отдел при Светия престол, няма жена в неговата лична канцелария. Този месец женското списание на Ватикана публикува язвителен очерк как монахини биват третирани като второстепенни чираци от епископи и кардинали, при които служат. Друго голямо неосъществено очакване е по от свещеници. Франциск вдигна високо летвата, когато обеща \"нулева толерантност\" за такива посегателства създаде ад хок комисия от експерти, които да го съветват, и публично обеща, че епископи ще бъдат наказвани, когато замитат такива случаи. Той обаче се отказа от предвиждания трибунал, който трябваше да съди тези епископи, позволи неговата съвещателна комисия да залинее, а съвсем наскоро шокира дори най-близките си съветници, като грубо отхвърли обвиненията в прикриване, отправени от жертви на най-прословутия свещеник насилник в Чили. Този епизод още повече затвърди впечатлението, че 81-годишният езуит просто не е схванал колко значим е този скандал в много части на света, и че неговото папство ще бъде оценявано по отношението му по този въпрос. Малко известни неща за папа Франциск Той обича мате - вид аржентински чай. Страда от ишиас. За известно време, когато е бил между 40 и 50 години, е посещавал психоаналитик \"за изясняване на някои неща\". Любимият му филм е \"Пътят\" на Фелини, и веднага след това - \"Рим - открит град\", но харесва и \"Угощението на Бабет\". Ето и някои наглед дребни, но достатъчно красноречиви моменти от петте му години начело на Светия престол, показващи го като папа от нов тип: Веднага след избирането му за папа, той лично плаща сметката си, напускайки римския хотел. Този жест слага начало на едно папство за прости и скромни жестове.  По време на посещение в Централноафриканската република, където се вихрят кървави религиозни междуособици и улични сблъсъци, Франциск кани имама на столицата Банги да се качи при него в папомобила за опасно турне из обсадения и разделен от враждуващите лагери град в знак на мирното християнско-мюсюлманско съвместно съществуване. Папата  венчава стюардеса и стюард  чилийци на 11 метра височина в самолета, след като разбира, че църковната им сватба е била отменена поради земетресение. Какво научихме за него? Франциск не обича \"селфита\", но не отказва да позира за такива снимки, защото \"така правят децата днес\". Той обича (картините на) Караваджо и Шагал, (музиката на) Моцарт и Бах. Литературните му предпочитания варират от Достоевски до (аржентинския поет и писател) Хорхе Луис Борхес и поемата \"Мартин Фиеро\" на друг аржентински писател от 19-и век - Хосе Ернандес. Говори се, че е сприхав, а самият той приема, че има \"авторитарни\" наклонности и се знае, че някога е ругаел като моряк. Става сутрин в 4:30 ч., отдава се редовно на дрямка (сиеста), след като обядва, и си ляга в 10 ч. вечерта. В изтърканата му раничка, която носи при пътуванията си, винаги има самобръсначка и молитвеник. Сам подгрява храната си на микровълнова фурна в столовата на ватиканския хотел. /БТА - с малки съкращения/", "date": "2018.03.13", "title": "Петте години на папа Франциск начело на Светия престол: между каузите и големите очаквания"}
{"url": "https://www.dnevnik.bg/bulgaria/2018/03/13/3145923_vunshno_ministerstvo_kum_erdogan_dneshnite_durjavni/", "text": "Днешните държавни граници са утвърдени с международни договори, признати от всички държави и не подлежат на съмнение, нито на преразглеждане. България и Република Турция, които се радват на отлични двустранни отношения, не правят изключение от тези договори. Това се казва в разпространена до медиите позиция на Министерство на външните работи, по повод коментар на президента на Турция Реджеп Тайип Ердоган. В своя реч в неделя, той обяви за Кърджали и още няколко града от различни държави, че макар в границите на други страни, \"те са част от нашите душевни граници\". Ето и пълният текст на позицията: По повод коментара на президента на Република Турция Реджеп Тайип Ердоган, споменаващ Кърджали, Министерството на външните работи на Република България отбелязва: - всяка държава с богата и дълга история би могла да твърди, че нейните духовни и културни граници излизат извън физическите. - ако политическата реторика в отделните държави избере по някаква причина да се връща към миналото, то почти винаги може да очертае граници, които се отличават от сегашните. - в действителност, днешните държавни граници са утвърдени с международни договори, признати от всички държави и не подлежат на съмнение, нито на преразглеждане. България и Република Турция, които се радват на отлични двустранни отношения, не правят изключение от тези договори.", "date": "2018.03.13", "title": "Външно министерство към Ердоган: Днешните държавни граници са утвърдени с международни договори"}
{"url": "https://www.dnevnik.bg/sport/2018/03/13/3145883_vuorujeniiat_sobstvenik_na_paok_e_iskal_da_zashtiti/", "text": "Собственикът на ПАОК Иван Савидис , който предизвика  поредната криза в гръцкия футбол , се извини за това, че нахлу въоръжен на терена по време на дербито с АЕК. Той обаче оправда действията си с обяснението, че е искал да защити феновете на тима от Солун. Вбесен от отменен гол на ПАОК в 90-ата минута, Савидис слезе на терена и прикани футболистите си да напуснат. Играч на домакините успя да го успокои за момент. След кратка суматоха обаче собственикът се върна на терена, придружаван от охраната си. Този път той беше без палтото си и се видя, че на колана си има пистолет, към който посегна няколко пъти. Заради инцидента всички двубои в елита на гръцкия футбол бяха спрени до второ нареждане. Правителството обяви, че първенството няма да бъде подновено, докато не се вземат адекватни мерки за сигурността по време на мачовете. \"Искам да се извиня на запалянковците на ПАОК, гръцките фенове и международното футболно общество. Дълбоко съжалявам за това, което се случи, нямах никакво право да влизам на терена\", заяви Савидис чрез официалния сайт на ПАОK. Бившият депутат от партията на Владимир Путин обаче допълни, че е искал да защити \"десетките хиляди фенове на ПАОК от провокации и протести\". По думите му в момента се води целенасочена атака срещу него и клуба. \"За съжаление при създалата се ситуация аз, моето семейство и колегите ми сме превърнати в заложници на опороченото футболно статукво. Въпреки атаките, на които съм подложен от всички фронтове, ще продължа да се боря за правда във футбола\", каза още Савидис.", "date": "2018.03.13", "title": "Въоръженият собственик на ПАОК е искал \"да защити десетките хиляди фенове\""}
{"url": "https://www.dnevnik.bg/sviat/2018/03/13/3145925_imidjut_na_epul_i_gugul_padna_riazko_nadolu_v/", "text": "Корпоративните марки на \"Епъл\" (Apple) и \"Гугъл\" (Apple) са загубили високите си позиции в ежегодното проучване Reputation Quotient на Harris Poll. \"Тесла\" обаче се изстреля нагоре, след изпращането на автомобил в космоса, пише агенция \"Ройтерс\", а \"Амазон\" остава на върха за трета поредна година. Производителят на \"Айфон\" падна на 29-то място от петата си позиция, а \"Гугъл\" - на 28-ми от 8-мо. Проучването, което се извършва от 1999 г., изследва репутациите на \"най-видимите\" корпоративни брандове. Джон Джързема, изпълнителен директор на Harris Poll, коментира пред \"Ройтерс\", че спадът в имиджа на \"Гугъл\" и \"Епъл\" вероятно се дължи на това, че не са представили толкова интригуващи продукти, колкото през миналите години, когато показаха Google Docs и Maps, iPod, iPhone и iPad. Силната позиция на \"Амазон\" вероятно се дължи на разширяването ѝ в посока на клиентите – като например при придобиването на бакалиите Whole Foods.", "date": "2018.03.13", "title": "Имиджът на \"Епъл\" и \"Гугъл\" падна рязко надолу в проучване на най-видимите марки"}
{"url": "https://www.dnevnik.bg/sviat/2018/03/13/3145927_afganistanskoto_predlojenie_za_mir_e_smelo_no/", "text": "Афганистанският президент Ашраф Гани излезе с предложение за мир и анализатори казват, че сега топката е в полето на талибаните. Засега ислямистите обаче не показват признаци да са заинтересовани. В предложението на Гани се съдържа призив за безусловни преговори, примирие, признаване на талибаните за политическа партия, предоставянето им на представителство в Кабул и освобождаване на затворници. Афганистанският президент декларира и че ще опита да извади лидера на талибаните от международните списъци за терористи, както и да им предостави паспорти, за да могат да пътуват свободно. Талибаните, които отдавна искат, преди да преговарят с властите в Кабул, първо да разговарят директно със САЩ, отговориха с мълчание. В края на миналата седмица талибаните разпространиха изявление на английски, в което призоваха афганистанските ислямски духовници да бойкотират среща в Индонезия на религиозни водачи от Пакистан, Афганистан и Индонезия по-късно този месец, събиращи се на нея, за да направят опит да излязат със свое предложение за постигане на мир в Афганистан. Конференцията ще се проведе в Богар, Западна Ява, и е организирана от клерикалното сдружение Индонезийски съвет \"Улема\", но без официалната подкрепа на Афганистан. Талибаните осъдиха срещата, отправяйки следното предупреждение към афганистанските духовници: \"Не давайте възможност на нахлулите в Афганистан неверници да използват вашето име и участие в тази конференция като средства за постигане на своята зловредна цел\". Друг обезкуражителен сигнал дойде от представител на талибаните, запознат с позицията на своето движение за инициативата на Гани. Той отправи критики към предложението, заявявайки пред \"Асошиейтед прес\", че в него не са взети предвид исканията на талибаните за изтегляне на международните сили от Афганистан и за В Афганистан и на други места много хора, в частност активисти за правата на жените, се опасяват от твърдолинейното тълкувание от талибаните на ислямската система и са твърдо против да им се дава каквато и да било възможност да я прилагат. При управлението на талибаните, което приключи с предвожданата от САЩ инвазия през 2001 г., момичетата нямаха достъп до образование, а жените - до работни места. Мъжете бяха принуждавани да носят бради, а музиката и телевизията бяха забранени. Откакто бяха свалени от власт, талибаните излязоха с няколко изявления, в които казаха, че ще позволят на момичетата да ходят на училище - но при строги ислямски правила - и че ще позволят на жените да работят - но отделно от колегите си мъже. Те не са поемали ангажименти за ръководни роли за жените или за равноправие с афганистанските мъже.  Цитираният представител на талибаните заяви, че целта на водената от неговото движение война е двояка - \"да се сложи край на нашествието и да се въведе ислямската система. Ашраф Гани да е говорил за това? Изглежда Гани не желае мир и само си прави шеги\". За да говори за позицията на талибаните, техният представител пожела да остане анонимен. Макар и президентът нееднократно да е призовавал талибаните да преговарят, той излиза с конкретни предложения за първи път. Задоволство от инициативата на Гани изрази дори съседен Пакистан, към който Афганистан и САЩ отправят остри критики, че приютява на своя земя талибани. Анализатори обаче предупреждават, че все още няма яснота по много от детайлите, като например кой ще прекрати пръв бойните действия. Големи неизвестни има и по въпроси, излизащи от рамките на предложението. Може ли Гани да се справи в достатъчна степен с кризата, която се задълбочава в силно разединеното му правителство така, че то да седне на масата за преговори като единен субект? И най-важният въпрос, за който не се говори: Стремят ли се САЩ към по-трайно присъствие в Афганистан? Договарянето на мир се смята от мнозина за единствения начин да бъде сложен край на войната в Афганистан, която вече е в 17-ата си година и в нея загинаха десетки хиляди цивилни. През годините тя струваше само на САЩ над 122 милиарда долара. \"Всякакъв мирен процес в Афганистан ще бъде дълъг и труден, с върхове и спадове, и винаги ще има доста място за скептицизъм, че няма да успее\", каза Андрю Уайлдър, вицепрезидент на програмите за Азия на Института на САЩ за мира. \"Още по-скептично обаче гледам на възможността изобщо някой да спечели войната, така че единствената алтернатива на още четири десетилетия насилие и кръвопролития е мирният процес да стане приоритет.\" Уайлдър ще бъде сред десетки наблюдатели на процесите в Афганистан, които ще участват в конференция за Афганистан, започваща днес в норвежката столица Осло в местния Институт за изучаване проблемите на мира. През 2015 г. Осло бе посредник в предишни преговори с талибаните. Томас Рътиг, съосновател на независимата организация Мрежа за анализи на ситуацията в Афганистан, определи \"Повечето елементи на инициативата са представяни и преди, но сега те са събрани на едно място\", каза той. \"За пръв път официално беше споменато за спиране на огъня, но без никакво обяснение: някой пръв (ли ще прекрати огъня) или двете страни заедно? Ако е второто, как ще се стигне дотам. За това са нужни първо преговори.\" Талибаните са последователни в искането си да преговарят първо със САЩ и чак тогава с афганистанското правителство. Вашингтон е също толкова настоятелен в позицията си, че няма да води директни преговори, макар и в миналото да е водил преговори с тях, само че тайни.  Рътиг посочи и че в официалната декларация от конференцията в Кабул миналия месец, която роди мирната инициатива на Гани, е записано, че при бъдещи преговори биха могли да бъдат засегнати и \"спорни аспекти на бъдещето на международното присъствие\" в Афганистан. Според него това може да проправи пътя за преки или непреки преговори между САЩ и талибаните. Майкъл Къгълман, заместник-директор на програмата за Азия във вашингтонския аналитичен институт Център \"Удроу Уилсън\", изрази мнение, че няма правни пречки за преговори на САЩ с талибаните, защото досега Вашингтон не е обявявал групировката за терористична организация. \"Ако САЩ наистина са сериозни в намеренията си за мир в Афганистан, то те трябва да са по-отворени към възможността да разговарят с организацията на талибаните, която засега не е дала особени признаци, че някога скоро ще бъде готова да преговаря с Кабул\", каза той. \"Най-добрият начин за Вашингтон да встъпи в диалог с талибаните е като погледне на него като на трибуна, от която да призове директно бунтовниците да водят преки преговори с афганистанците.\" /БТА", "date": "2018.03.13", "title": "Афганистанското предложение за мир е смело, но талибаните реагират със съмнения"}
{"url": "https://www.dnevnik.bg/sport/2018/03/13/3145875_guardiola_ima_nisko_samochuvstvie_smiata_lekariat_na/", "text": "Дългогодишният лекар на \"Байерн\" (Мюнхен) проф. Ханс-Вилхелм Мюлер-Волфарт обяви Пеп Гуардиола за човек с ниско самочувствие, който постоянно живее в страх. Легендарният доктор на баварците, който си тръгна от отбора по времето, когато Гурдиола беше старши треньор, се изказа критично за испанския специалист в автобиографичната си книга. Мюлер-Волфарт, който работи за \"Байерн\" повече от 40 години и  през ноември беше върнат на поста , е считан за светило в спортната медицина. Освен футболисти от световна класа, той лекува и спортни звезди от ранга на Юсейн Болт. Дори след отстраняването му от клуба през 2013 г. по настояване на Гуардиола, играчите на германския шампион го посещаваха в клиниката му. Докато бяха заедно в клуба,  Гуардиола  и Мюлер-Волфарт често влизаха в словесни пререкания. Професорът не присъстваше на тренировки на първия отбор, което ядоса испанският треньор. Чашата преля при загубата с 1:3 от \"Порто\" в четвъртфиналите на Шампионската лига през 2015 г., когато Гуардиола хвърли вината върху лекаря и трима души от неговия екип. Ден по-късно Мюлер-Волфарт напусна. \"Мисля, че Пеп Гуардиола е личност, която има много ниско самочувствие, затова иска да крие всичко от останалите хора\", казва Мюлер-Волфарт в откъс от книгата \"Виждам с ръцете: моят живот и моята медицина\", публикуван в \"Билд\". \"Заради проблемите със самочувствието си Гуардиола живее в постоянен страх. Не толкова от загубите в мачове, а от това, че може да загуби власт или авторитет сред останалите\", добавя лекарят. Според него Гуардиола смята, че е по-знаещ по всеки въпрос от останалите и това му пречи. Така е стоял и въпросът със загрявката на футболистите, която според испанеца трябва да бъде около пет минути. \"Определено той ме виждаше като човек, който просто изпълнява заповеди и който всеки път ще се подчинява на неговите желания\", пише още дългогодишният лекар на \"Байерн\".", "date": "2018.03.13", "title": "Лекарят на \"Байерн\" обяви Гуардиола за страхлив човек с ниско самочувствие"}
{"url": "https://www.dnevnik.bg/sviat/2018/03/13/3145930_posolstvoto_na_rusiia_v_london_otreche_da_ima_neshto/", "text": "Посолството на Руската федерация в Лондон е изпратило нота в отговор на искането на британското министерство на външните работи, в която заявява, че Русия не е свързана със случилото се в Солсбъри, където на 4 март бе отровен бившият полковник от Главно разузнавателно управление Сергей Скрипал и дъщеря му Юлия, предаде ТАСС, цитирана от БТА. Руската дипломатическа мисия заяви в \"Туитър\", че Москва няма да отговори на британския ултиматум, ако не получи проби от нервнопаралитичното вещество, използвано при нападението срещу Скрипал, съобщи \"Асошиейтед прес\". \"Великобритания трябва да спазва Конвенцията за забрана на химическото оръжие, която предвижда съвместно разследване на инцидента, на което Москва е готова\", се посочва в съобщението на посолството. Британският премиер Тереза Мей даде на Москва срок до полунощ да обясни как химическо вещество, руско производство, се е озовало и е било използвано в английски град. В противен случай Лондон заплаши да предприеме ответни мерки. Тръмп поиска недвусмислени отговори от Русия В телефонен разговор с Тереза Мей американският президент Доналд Тръмп е заявил, че Русия трябва да даде недвусмислени отговори по случая с отравянето на бившия руски шпионин и дъщеря му. В съобщението на Белия дом се казва още: \"Двамата лидери смятат, че трябва да има последствия за онези, които използват такива отвратителни оръжия в крещящо нарушение на международните норми\", предава \"Франс прес\". В същото време говорителят на руското външно министерство Мария Захарова, каза че нито една британска медия няма да продължи да работи в Русия, ако Лондон реши да спре излъчването на руската държавна телевизия РТ. Британският медиен регулатор (Офком) по-рано съобщи, че може да преразгледа разрешителното на канала, смятан за пропаганден орган на Кремъл, ако британското правителство прецени, че Русия е отговорна за отравянето на бившия руски двоен агент Сергей Скрипал. Според Захарова Тереза Мей не разполага с реални факти по случая с отравянето на бившия полковник от ГРУ Сергей Скрипал. Никой не може да дава на Русия 24-часови ултиматуми, заяви говорителят на министерството, коментирайки изказването на Тереза Мей пред британския парламент вчера.", "date": "2018.03.13", "title": "Посолството на Русия в Лондон отрече да има нещо общо с отравянето на бившия шпионин"}
{"url": "https://www.dnevnik.bg/photos/2018/03/13/3145485_fotogaleriia_svetovnite_snimki_na_denia_-_13_mart_2018/", "text": "Участници в пърформанса \"Mirror Piece II\" по време на изложбата \"Joan Jonas\" в Tate Modern, Лондон, Великобритания.", "date": "2018.03.13", "title": "Фотогалерия: Световните снимки на деня - 13 март 2018 г."}
