{"url": "https://www.dnevnik.bg/intervju/2019/06/20/3927434_prof_evelina_kelbecheva_v_novite_uchebnici_lipsvat/", "text": "\"Има неща, които ги смущават и ги карат да смятат, че няма да се постигне качествено ново преподаване по история, каквато беше амбицията на тази програма\", каза Келбечева в интервю за \"Дневник\". - По принцип учебниците формално спазват програмата, която беше приета след много ожесточени дискусии. Аз също се запознах с учебниците, по които учителите в момента дават своята оценка. Това не са учебници по \"История и цивилизации\" - те претендират да са такива, но липсва теоретичната норма и съдържанието, което да обясни смяната на цивилизационните модели, да изведе характеристиките им, да покаже както онаследяването, така и потъпкването на ценностите. - В тази рамка липсват основните социокултурни процеси, които маркират различните епохи в българската история. Например това, което става на 9 септември 1944 г. с окупацията от Червената армия - между другото термин, който яростно беше отхвърлен от историци, свързани с бившата БКП, и не влезе в програмата, макар че то е ясно, че сме окупирани от Червената армия, за което плащаме милиарди. За това нищо не е споменато. Тези фундаментални социокултурни процеси, които сменят многовековни традиции, манталитет и стереотипи на българското общество - това отсъства като разказ, като извеждане на огромните исторически разлики между тези епохи. Сега говорим много за евроатлантически ценности, но и те някак си формално са показани. Да не говорим, че през целия период от 1944 до 1989 г. става дума за потъкване на човешки права - това е смешно дори като формулировка, защото ние знаем, че при тоталитарна система няма никакви човешки права или те са много ограничени. Изразът \"Потъпкване на човешки права\" е подмяна. - Това е много, много добър въпрос, защото програмата се смята за закон и учебниците би трябвало да я следват. Термините - да, не липсват, но въпросът е как са изведени, каква част от тях са покрити с фактология. Най-голямата ми критика към учебниците е, че са небалансирани най-основните исторически процеси. В петте учебника, които видях, няма и дума за една от най-тежките форми на терор - която е над т.нар. безследно изчезнали без съд и присъда след 9 септември до края на октомври - началото на ноември, когато започва т. нар. законова форма на преследване на политическите опоненти на режима. По данни, които бяха изнесени веднага след 10 ноември 1989 г. от тогавашния вътрешен министър, те са между 18 и 30 хиляди души. Масови гробове се откриват навсякъде и това е страшното на този терор - че обхваща цялата страна и внася такъв страх и ужас, който е несравним с нищо. Това обезглавяване на местния политически и културен елит доказва колко масово и методично се прави това унищожаване и всичко е заповядано от Москва. Лично Георги Димитров следи този процес и казва, че трябва да се реже до дъно. Размерът на терора е ужасяващ, а просто няма и дума за него в учебниците. Макар че присъстват термините за репресивен апарат, тоталитарна държава и т.н., много неадекватно е представен и проектът за присъединяването на България към Съветския съюз, т.нар. шестнадесета република. Всички документи могат да се видят и онлайн, но въпреки всичко това е явно ужасно неудобен момент за свързаните с някогашната БКП и се интерпретира колко велик държавник бил Тодор Живков и как предложил на Москва присъединяване, защото знаел, че няма да бъде прието. Това е, меко казано, несериозно. Почти нищо не се говори за самата комунистическа идеология. Ние много настоявахме да се разбере същността, античовешката същност на тази идеология. Отсъстват и други фрапантни неща. Съвсем накратко се споменава нещо за налагането на атеизма, за новите социалистически ритуали, но липсва непрекъснатата линия на разбиване на всички религиозни организации - и Българската православна църква, и католическата, и протестантската, и арменската. Да не говорим за преследването на мюсюлманите и тоталното инфилтриране в агенция \"Държавна сигурност\". За т. нар. възродителен процес се говори само за 1985-1989 г., а на младите хора трябва много дълго да се обяснява за цинично наречената \"голяма екскурзия\", когато 300 хиляди наши сънародници бяха принудени да отидат в Турция. Няма нито дума за непрекъснатата политика на асимилация на малцинствата. Имаше преименуване на българите мохамедани, имаше бунтове в Родопите, при ромите този процес мина някак си по-незабележимо и гладко. Но отново казвам - в учебниците не се вижда тази постъпателна линия на непрекъснато ограничаване на техните права, а целта беше унищожаването на тяхната идентичност. За лагера в Ловеч няма информация, само едно изречение. В същия момент авторите говорят за либерализация на режима. - В момента всичко зависи от Министерството на образованието и науката. Не мога да отговоря на този въпрос подробно. Въпреки претенциите, че това е \"История и цивилизации\" и обучаваме децата на много по-широко виждане на историческите процеси, както винаги, културата е в края и някак си е маргинализирана. Като постижения са посочени имената на няколко от най-известните оперни певци на България, сред които Борис Христов, но нито комунистическата партия, нито държавата имат някаква заслуга за неговото развитие и присъствие на световните сцени. От друга страна пък - никой не се е сетил да сложи най-известния българин в момента - Христо Явашев-Кристо - той е човек, който направи епоха в съвременното изкуство и навсякъде след името му се появява \"роденият в България съвременен артист\". Ето как се мисли в клишета и канони, а аз се надявах, че тези учебници ще бъдат много по-разкрепостени. Виждам преповтаряне и препотретване на старите схеми. Разбира се, учебниците са писани от професионалисти - хора, които добре владеят изкуството на монтажа и могат формално, следвайки програмата с всички термини, така да направят баланса, че някои неща освен тези фрапатни пропуски да изчезнат. Когато се говори за т. нар. преход - ако прочетете какво е писано за правителството на Жан Виденов, ще ахнете. Имало дълбока криза, той се опитвал да прави реформи, но не успял и затова подал оставка - никакво споменаване на зърнената криза, никакво споменаване на хиперинфлацията, а фактически - петия фалит. Да не говорим, че изобщо не се говори за икономиката на социализма като икономика на невъзможност, това е неработеща икономика. Говори се за реформи, но не се казва едно изречение - тази икономика не работи. Тя не може да просъществува. Явно поради автоцензура и свръхпредпазливост се учеща пазене на авторите от категорични оценки за отделни периоди, въпреки че и в глобален, и в национален план не може бъде прикриван например характерът на тоталитарната диктатура в България. - Имам лични наблюдения. В института за преквалификация в Банкя над 700 учители минаха на тримесечни преквалификации. Хората, които се заеха с тази задача, са утвърдени изследователи от водещи университети и БАН, шефът на държавна агенция \"Архиви\" Михаил Груев. Анонимната оценка на учителите бе между 5 и 6, има само два негативни отзива. От една маргинална партия \"Възраждане\" обаче направиха скандал с абсолютни лъжи в медии. Това бе един отворен диалог с учителите и не е имало никакво налагане, а събеседване с изнасяне на последните постижения на българската историография. Учителите по история са над 5000 и много от тях искат това да продължи. Надявам се, че министерството ще го продължи. Ефективното образование е симбиозата между учителя и ученика, а любопитството на младите може да бъде разпалено прекрасно, като се знае как да се поднася материалът. Мен ме смущава в цялата парадигма на правене на учебници, липсата на жив език, малкото свидетелства от епохата. Няма включени човешки съдби, спомени. Промяната на манталитета, дълбоката травма от репресиите, ужасяващият страх, в който живеехме, и обидата от лъжата - това го няма. Помним каква истерична реакция имаше БСП срещу новата програма по история, но какво правят потомците на хората, които са били унищожавани и душевно, и физически по време на режима? Къде са тези, които настояват за политическа справедливост и истина? Къде е онази част от българското общество, която знае истината за престъпленията на комунизма? Това са хората, които могат да участват в този дебат, в създаването на памет.", "date": "2019.06.20", "title": "Проф. Евелина Келбечева: В новите учебници липсват факти и оценка за тоталитарния режим"}
{"url": "https://www.dnevnik.bg/sviat/2019/06/20/3927850_v_polsha_otnovo_e_vliazul_zamursen_petrol_po/", "text": "В полския участък на петролопровода \"Дружба\" отново е открит замърсен петрол с превишена норма на съдържанието на органични хлориди. Това съобщи руският оператор \"Транснефт\", цитиран от деловото издание \"Ведомости\". Според говорителя на руската компания Игор Дьомин, цитиран от ТАСС, подаването на петрол към Полша по тръбопровода е спряно снощи, но е било възобновено по искане на полската страна тази сутрин след резултатите от анализ на обединена денонощна проба за 19 юни. Органичните хлориди, замърсяващи петрола, за кратко са били с концентрация 60 частици на милион, макар в \"Транснефт\" да твърдят, че през юни в Беларус тя не е надвишавала 1.5 на милион. Беларуският държавен оператор \"Белнехтехим\" обяви малко по-късно, че не са открити следи от замърсяване в горивото на територията на страната и че преносът към Полша продължава, а третата линия на \"Дружба\" - засегната от аварията тази пролет - би трябвало отново да е в експлоатация до края на юли. Щетите от аварията през април, спряла подаването по \"Дружба\", все още не могат да бъдат напълно отстранени. Повече за тогавашния инцидент  четете тук .", "date": "2019.06.20", "title": "В Полша отново е влязъл замърсен петрол по тръбопровода \"Дружба\", обяви Русия"}
{"url": "https://www.dnevnik.bg/sviat/2019/06/20/3927907_arabite_v_izrael_se_sujuziavat_za_po-dobur_rezultat_na/", "text": "Четири политически партии, представляващи арабското малцинство в Израел, съобщиха, че ще се съюзят за предстоящите парламентарни избори, предаде \"Асошиейтед прес\". След разочароващото им представяне на предишните избори през пролетта сегашното им решение има за цел да повиши избирателната активност и да подобри арабското представителство в Кнесета. Четирите партии се съюзиха за първи път през 2015 г. и спечелиха 13 места в Кнесета. На изборите през април тази година те участваха с две отделни листи, което им коства загубата на общо 3 места, тъй като едната от двете едва преодоля бариерата за влизане в парламента. Айман Одех, вероятният лидер на групата, каза днес, че е било грешка да се участва поотделно и че сега арабската група е решена да постигне \"национално единство\". Израел се готви за втори парламентарни избори тази година през септември, след като премиерът Бенямин Нетаняху не успя да формира мнозинство за коалиционно правителство в резултат на изборите през април. Арабите съставляват около 20% от 9-милионното население на Израел. /БТА", "date": "2019.06.20", "title": "Арабите в Израел се съюзяват за по-добър резултат на изборите"}
{"url": "https://www.dnevnik.bg/sport/2019/06/20/3927740_kanadski_tiineidjur_spria_grigor_dimitrov_na_starta_v/", "text": "Григор Димитров отпадна още в първия кръг на турнира от сериите 500 в \"Куинс\" след загуба от Феликс Оже-Алиасим. Българинът отстъпи с 4:6, 4:6 срещу 18-годишния канадец. Мачът трябваше да се изиграе в понеделник, но заради дъжда  двубоят беше отлаган два пъти . Димитров ще загуби 45 точки за ранглистата, тъй като преди година стигна до втория кръг в \"Куинс\". Българинът, който заема 45-о място, със сигурност ще падне с две места в класирането. Димитров е заявил само два турнира за  сезона на трева . Той ще влезе в \"Уимбълдън\" без натрупана игрова практика след ранната си загуба в \"Куинс\". Третият за годината турнир от Големия шлем ще започне на 1 юли, като българинът ще бъде непоставен в жребия. Димитров започна много уверено срещата и се стремеше да бъде много агресивен на корта. Бившият №3 в света търсеше по-бърз завършек на разиграванията, като в своите сервис геймове не срещна голям проблем. Оже-Алиасим, който преди това вече изигра един турнир на трева, не изглеждаше като тенисист, който е набрал инерция. Канадецът дори трябваше да спасява точка за пробив в четвъртия гейм, но въпреки някои трудности се справи. При преполовяването на сета Оже-Алиасим започна да се чувства по-добре на корта и се нагоди към играта на Димитров. Той започна да играе с много дълбоки удари, а стремежът на българина да завършва бързо се обърна срещу него. Бившият №3 допусна пробив в седмия гейм и по този начин канадецът поведе с 4:3, взимайки ключово предимство. Канадецът не допусна изненада и взе първия сет с 6:4. Той реализира общо девет аса в първата част, които компенсираха четирите му двойни грешки. Вторият сет започна по най-лошия начин за Димитров, който беше пробит още в първия гейм. След това Оже-Алиасим започна да играе все по-добре и използва натрупаната инерция, за да затвърди пробива. Канадецът изцяло насочи вниманието си в своите подавания, като Димитров започна да печели лесно геймовете, в които сервира. Българинът търсеше възможността да пробие, но Оже-Алиасим прояви силна психика в напрегнатите моменти, като силният сервис също му помагаше. Канадецът не даде шанс на Димитров до края на сета и затвори мача след 6:4.", "date": "2019.06.20", "title": "Канадски тийнейджър спря Григор Димитров на старта в \"Куинс\""}
{"url": "https://www.dnevnik.bg/citat_na_deniia/2019/06/20/3927914_citat_na_denia_semeistvoto_mi_beshe_cvetanov_i_sega_mi/", "text": "Това обяви премиерът Бойко Борисов в Брюксел днес. След имотния скандал Цветан Цветанов напусна първо парламента, а после и зампредседателското място в ГЕРБ.", "date": "2019.06.20", "title": "Цитат на деня: Семейството ми беше Цветанов и сега ми липсва"}
{"url": "https://www.dnevnik.bg/razvlechenie/2019/06/20/3927906_video_poiavi_se_nov_zapis_na_fredi_merkjuri/", "text": "Нечувана досега песен с гласа на покойния вокалист на \"Куин\" Фреди Меркюри бе представена за първи път по Radio 2 на Би Би Си след около десетгодишно търсене на това негово загубено вокално изпълнение. Песента Time Waits For No One първоначално е била част от саундтрака на мюзикъла от 1986 г. \"Време\", който се играе на \"Уест енд\". Версията, издадена по това време, включва звездата от групата \"Куин\" заедно с десетки добавени бекинг вокали. Но по-ранна пробна версия на песента, записана с писано и с по-различни вокали, остава настрана и съответно бива забравена. Песента е писана от Дейв Кларк от групата от 60-те Dave Clark Five, който имал усещането, че демо версията, записана първоначално, имала качества, които липсвали във финалния вариант. \"Когато я записахме първия път, отидох в \"Аби роуд\" и направихме първо пробна версия само с Фреди и пиано. Накара ме да настръхна. Беше магия\", припомня си Кларк пред радиото. Той разказва как след това започнали със същинския запис на песента и добавили 48 слоя вокали, което не било правено досега в \"Аби роуд\". Мюзикълът \"Време\" (Time) е с участието на Клиф Ричард в ролята на рок звезда, която представлява Земята, когато планетата трябва да се изправи пред висш галактически съд. Критиката го осмива, но мюзикълът се играе на сцена две години. Меркюри обаче отказва роля в продукцията, казвайки, че заради едно нещо не става преди 15 ч., заради което не прави матинета, а когато има концерт, се раздава на сцената за около три часа, след което няма сили за нищо друго. \"Така че не е невъзможно да правя осем спектакъла седмично\", обяснил той. Записът на песента му има известен, но не особено голям успех, когато излиза през 1986 г. и се нарежда на 32-а позиция в британските чартове.", "date": "2019.06.20", "title": "Видео: Появи се нов запис на Фреди Меркюри"}
{"url": "https://www.dnevnik.bg/zdrave/2019/06/20/3927923_zdravnite_vlasti_obmisliat_kak_da_raztovariat/", "text": "Родителите на тежкоболни деца да не трябва всеки поотделно, всеки месец и за всеки отделен казус да кандидатстват пред здравната каса за финансиране на лекарства, които не се покриват от касата. А болниците да заявяват предварителни количества от необходимите медикаменти, да ги договарят с дистрибутори, да ги поддържат в наличност и след прилагането им да се отчитат пред касата, за да получат изразходваните средства. Такава промяна в правилата за  финансиране на лечението на тежко болни деца  обещаха днес здравният министър Кирил Ананиев и неговият заместник Жени Начева при  изслушване в парламентарната здравна комисия . Вече се работело и по тази промяна, разговорите течали от около месец. Днес за пореден път от болница \"Царица Йоанна – ИСУЛ\" отбелязаха, че \"усложнената процедура за покриване на лечението извън списъка за реимбурсирани медикаменти на Националната здравноосигурителна каса създава напрежение и опасения не само сред близките и обществеността, но и отделя изключителен ресурс от времето на немногото лекари, които работят с една от най-тежките патологии – онкологичните заболявания при деца\". От години лекари, работещи с онкоболни деца, настояват тази процедура да се промени и да се намери по-универсален и лесен начин да се лекуват болните деца с публични средства. Според сегадействащите правила, ако дете се нуждае от медикаменти, които не са регистрирани и не се внасят на българския пазар изобщо или пък не са одобрени за използване от деца, то за всеки отделен случай родителите трябва да кандидатстват за одобряване на финансиране на лечението към здравната каса. Често става дума за лекарства, които от години са одобрени и се ползват в световната практика и са първите, които се прилагат за третиране на съответното заболяване. Но търговците и дистрибуторите не желаят да разпространяват медикамента в България, да поддържат изискваната от здравната каса цена, съответно да бъдат регистрирани на нашия пазар и да бъдат реинбурсирани. В други казуси става дума за лекарства, в листовките на които не е изрично показано, че се използват при лечение на деца, и съответно пак не се покриват от касата. За да получат нужното лечение обаче, здравните власти са заложили процедурата за подаване на заявление от родителите казус за казус и одобряване на лечението за всяко дете поотделно. Днес ръководството на здравното министерство се съгласи, че това не е най-добре работещата процедура. \"Работи се по промяна в нормативната уредба – болницата да прави заявка за необходимите лекарства за по-продължителен период на база на анализ на преминалите болни. Като има извънреден случай – да не тръгнем тепърва да търсим медикамент, а да го има наличен\", заяви Ананиев пред депутатите. Пред \"Дневник\" директорът на детската онкохематология в ИСУЛ Добрин Константинов посочи, че сега болницата може да започне лечение на децата с необходимите медикаменти от момента, в който родителите подадат заявление за искано финансиране към касата. Представете си, ние им поставяме диагнозата, съобщаваме им тази тежка новина, те не знаят на кой свят са, а ние трябва веднага да ги насочим да ходят да подават заявления, за да можем да започнем нужното лечение, отбеляза той. Затова и според него е добра идеята този товар да падне от родителите – нещо, за което лекарите настояват от години. Кога промяната ще стане факт Константинов не можа да се ангажира и коментира, че все още текат разговори. Като позитивно развитие в последните месеци той определи факта, че вече все пак не се чака окончателното решение на касата за отпускане на парите, за да започне реалното лечение. Трябва само подадено заявление. Преди болниците е трябвало да чакат окончателно решение. Пред депутатите и директорът на Националната здравноосигурителна каса Дечо Дечев заяви, че между издаването на заповед от касата и провеждане на лечение на детето няма никаква връзка. В отговор на въпрос и той каза, че според него не трябва процедурата за одобряване на финансирането на медикаментите да върви случай по случай и за всеки отделен казус с отделни протоколи. Днес ръководителите на здравната система и ръководството на ИСУЛ бяха изслушани в здравната комисия във връзка със споровете от последните дни покрай  случая с лекувано от левкемия 6-годишно момиче в ИСУЛ  и покриването на възникналите около лечението суми за плащане. Всички отново декларираха, че въпреки административните трудности и време за решение на здравната каса за отпускане на нужните средства детето е получило цялото необходимо лечение по най-добри световни стандарти. Всички декларираха, че всички законови процедури са били спазени, а забавянията в решението на касата са били поради обективни обстоятелства, независещи нито от касата, нито от болницата. Което обаче не е повлияло на лечението на детето. По време на изслушването депутатът от левицата Георги Михайлов коментира, че не е редно цялата административна тежест по осигуряване на нерегистрираните лекарства да пада върху болниците - те да преговарят с дистрибутори, да попълват тежки бумаги и процедури. Всички тук обяснихте, че всичко е спазено процедурно, че няма виновни и всички са си свършили работата, но процедурата за финансиране е започнала на 25 април и е свършила на 18 юни, това показва, че порцедурите са изключително тромави и тежки, допълни депутатът. А и родителите изобщо нямат работа и място в такива процедури, отбеляза той. По време на изслушването се разбра, че към момента на започване на лечението на починалото в ИСУЛ дете на българския пазар и в болничната аптека е нямало нужните медикаменти. Въпреки това лекарите са успели да ги осигурят в срок и да започнат лечението. Заради това обаче болницата не е можела да подаде към здравната каса изискваната информация за цената на прилаганите медикаменти. Едва след постигане на договорка с дистрибутора в началото на юни от ИСУЛ са можели да отбележат точнака цена и са я подали към касата. И е било придвижено заявлението и съответно издадено разрешение.", "date": "2019.06.20", "title": "Здравните власти обмислят как да разтоварят родителите при осигуряване на лечението на онкоболни деца"}
{"url": "https://www.dnevnik.bg/politika/2019/06/20/3927936_manolova_se_zakani_che_shte_dade_chastnoto_finansirane/", "text": "Омбудсманът Мая Манолова призова народните представители да не приемат промените за неограничено частно финансиране на политическите партии, като предупреди, че ако това стане, ще сезира Конституционния съд, съобщи пресцентърът на институцията. Общественият посредник посочва, че новите текстове противоречат на конституционни принципи и разпоредби и \"арогантно легализират интересите на олигархията за сметка на правата на гражданите и политическия плурализъм\". За момента разрешаването на отворено финансиране на политическите формации, в което влизат и дарения от бизнеса, е само идея, която обаче  е подкрепена от ГЕРБ и ДПС . Този вариант са финансиране на партиите излезе на дневен ред, след като  на първо четене парламентът прие  проект за промяна на държавния бюджет, който предвижда държавната субсидия да бъда намалена от 11 лева на 1 лев.", "date": "2019.06.20", "title": "Манолова се закани, че ще даде частното финансиране на партиите на Конституционния съд"}
{"url": "https://www.dnevnik.bg/bulgaria/2019/06/20/3927926_sudut_prekrati_delo_na_arteks_sreshtu_protestirasht/", "text": "Софийският градски съд (СГС) прекрати гражданско дело, което \"Артекс\" заведе срещу протестиращ срещу изграждането на небостъргача \"Златен век\". Причината за прекратяването е, че делото е заведено за неимуществени вреди - накърняване на доброто име и уронване на престижа. Строителните компании \"Артекс - Златен век\" и \"Артекс – инженеринг\" заведоха две идентични граждански дела срещу инициатори на протеста срещу строителството на 34-етажната сграда \"Златен век\" в столичния квартал \"Лозенец\". Исковете  бяха заведени в началото на месеца . Ответници са Мариан Башур и Никола Вапцаров от Инициативния комитет \"Лозенец\", който организираше протести срещу строителството. Днес от Софийския градски съд (СГС) съобщиха, че едно от делата – срещу Мариан Башур, е било прекратено, тъй като според съда компаниите не могат да претендират за обезщетение за неимуществени вреди. Това могат да направят само физически лица. Компаниите поискаха по 100 000 лева от протестиращите за неимуществени вреди, защото са накърнили доброто им име в публичната сфера, но съдът обяснява, че фирмите са могли да претендират за имуществени вреди. В хода на делото имало възможност да бъде изследвано дали те са настъпили в резултат на накърненото им добро име. Решението на съда не е окончателно и може да бъде обжалвано пред Софийския апелативен съд в 7-дневен срок. Когато компанията заведе делото, в съобщение до медиите заяви, че е решила \"да защити своето безупречно до този момент име и да потърси отговорност от всеки пряк участник в процеса на разпространяване на преднамерено неверни твърдения\". Според \"Артекс\" Башур и Вапцаров са \"разпространители на неверни, клеветнически и обидни твърдения за компанията, използвайки всички възможни средства като социални мрежи, телевизионни, печатни и онлайн медии\". Инициативният комитет протестира срещу строителството на 120-метровата и необичайно висока за района сграда от миналата година без особен успех. Строителството беше спряно тази пролет след намеса на премиера Бойко Борисов едва след като се оказа, че от \"Артекс\" са купували изгодно луксозни имоти висши представители на властта, между които доскорошната дясна ръка на Борисов в ГЕРБ Цветан Цветанов. Самият Цветанов преди година сключи сделка с \"Артекс\" за луксозно жилище по сложна схема  дни след като получи сигнал  от протестиращите в \"Лозенец\", писа \"Биволъ\".", "date": "2019.06.20", "title": "Съдът прекрати дело на \"Артекс\" срещу протестиращ"}
{"url": "https://www.dnevnik.bg/sviat/2019/06/20/3927933_erdogan_obeshta_okonchatelno_reshenie_za_svaliane_na/", "text": "Турският президент Реджеп Тайип Ердоган заяви днес, че продължава да бъде противник на строгата парична политика на Турция и обеща \"окончателно решение\" за скорошно понижаване на основния лихвен процент от сегашното ниво от 24 процента, предаде \"Ройтерс\", цитирана от БТА. \"В моята страна за съжаление лихвеният процент е 24 процента. Не може да има такова нещо. Ето защо скоро ще осигурим окончателно решение\", каза Ердоган пред репортери в Истанбул. \"Турция трябва много внимателно да отстъпи от тази лихвена политика\", добави още той. Коментарът на турския президент предхожда с няколко дни повторните избори за кмета на Истанбул. Според някои проучвания опозиционният кандидат Екрем Имамоглу води в надпреварата пред кандидата на партията на Ердоган, бившия премиер Бинали Йълдъръм, след като го победи и на изборите на 31 март. Ердоган, обявил се за враг на лихвените проценти като спънка за икономическия растеж, неведнъж оказваше натиск за понижаването или задържането им по време на валутната криза, разгоряла се миналата година. Решението на централната банка да ги увеличи свали напрежението и възстанови част от курса на лирата.", "date": "2019.06.20", "title": "Ердоган обеща \"окончателно решение\" за сваляне на лихвените проценти"}
{"url": "https://www.dnevnik.bg/politika/2019/06/20/3927862_borisov_obiavi_sreshta_s_patriotite_za_partiinata/", "text": "От Брюксел премиерът Бойко Борисов обяви днес коалиционен съвет с \"Обединените патриоти\" за размера на партийните субсидии. Очаква се утре парламентът да гласува окончателно намаляването на държавното финансиране на формации с подкрепа над 1% на последните парламентарни избори от 11 на 1 лев на глас от 1 юли т.г. Днес предложенията бяха подкрепени от бюджетната комисия в парламента, на която присъстваше само един представител на \"Обединени патриоти\". От думите на Борисов, който е вносител на предложението от името на Министерския съвет, се разбра, че срещата ще е след гласуването на промените, които се правят с актуализация на бюджета за 2019 г., т.е. с приемането на бюджета за следващата година през есента трябва да има същото или друго решение. На няколко пъти Борисов каза, че поднася извинения на \"Обединените патриоти\", тъй като макар че бил възложил на Владислав Горанов и Даниела Дариткова да ги \"обиколят\", те не били информирани за предложението му. Той обяви, че ще се търси общо решение и ако има и други желаещи, са добре дошли. \"Тя е такава - от 1 лев. Ако някой не му харесва, след това отново да започнем дебат. Ако ние не го направихме, щяха да ни обвиняват нас\", каза лидерът на ГЕРБ. Той каза още, че няколко дни се е виждал с лидера на ВМРО и вицепремиер Красимир Каракачанов и той нищо не му е казал по темата. За Борисов било нахално, че продължават дискусиите, тъй като след инициирания от \"Шоуто на Слави\" референдум за 1 лев на глас, на фона на кампанията за който минала и тази на президента Румен Радев (бел авт. - президентските избори и референдумът се проведоха в един и същ ден през 2016 г.), нямало изказвания, че това ще убие партиите, а само бой, че мнозинството в парламента не приема това, което искат 2.5 милиона избиратели. \"Казват, че не им достигат субсидиите. Добре, ето има и американски модел\", каза още Бойко Борисов. Т.нар. отворено финансиране на партиите, в което влизат и дарения от бизнеса, бе  прието от ГЕРБ по предложение на ДПС и след среща между Даниела Дариткова, Менда Стоянова, Мустафа Карадайъ и Делян Пеевски. \"На който не му стигат парите, има право - дали е гражданин или фирма. Да посочи фирмата Х или милионера У даряват еди-колко си. Проверяват Сметна палата, служби. 100 % прозрачност\", каза още премиерът. След това цитира лидера на БСП Корнелия Нинова, която на конгресът на социалистите в неделя призова бизнесмените да затворят портфейлите си, тъй като БСП не се продава. \"Ето сега могат да ги оставят отворени. И да посочат бизнесменът Х е внесъл 10 млн. в БСП, друг - 5\", каза още Борисов.", "date": "2019.06.20", "title": "Борисов обяви среща с \"патриотите\" за партийната субсидия, но след приемането на 1 лев на глас"}
{"url": "https://www.dnevnik.bg/razvlechenie/2019/06/20/3927939_komikut_lui_si_kei_idva_za_purvoto_si_stend-up_shou_v/", "text": "Известният американски комик и носител на шест награди \"Еми\" Луи Си Кей ще гостува за първи в България на 23 юли в зала 3 на НДК по покана на \"Комеди Клуб София\". В столицата той ще представи свое ново шоу, за което организаторите предупреждават, че ще бъде на английски език, ще съдържа нецензурен език и ще е подходящо за пълнолетни. Друго предупреждение е, че на гостите няма да се позволява използването на смарт телефони, смарт часовници и други технологии, позволяващи записването на видео- или аудиосигнал. Носителят на \"Еми\", роден под името Луи Сикели, е звездата, авторът и изпълнителен продуцент на комедийната драма поредица \"Луи\" (Louie), която се излъчва по кабелния канал FX.C.K, 45 в САЩ. Занимава се с комедия от 25 години, но кариерата му в телевизията започва, когато пише шеги и сценарии за вечерни токшоута като това на Дейвид Летърман и Конан О'Брайън.  През 2012 г. изданието \"Ролинг Стоун\" го обяви за най-забавната личност, работеща в момента в щатския шоубизнес. Критиката отдавна сипе хвалби по негов адрес не само в САЩ. През 2010 г. \"Гардиън\" го определи като \"най-приятния тип в света на комедията\". Това не значи, че шегите му не са хапливи. Напротив. Още в един от пилотните епизоди на сериала си \"Луи\" той се пошегува с католическата църква, твърдейки че тя съществува \"единствено за целите на изнасилване на малки момчета\". През 2015 г. става първият комедиант, разпродал три пъти Madison Square Garden през 2015 г.. Луи Си Кей име осем специални стендъп шоу програми, които се радват на голям успех. Това са Shameless, Chewed Up, Hilarious, Word Live at Carnegy Hall, Live at Beacon Theater, Oh My God, Live at The Comedy Store и последният Louis C.K. 2017. Събитието в София на 23 юли е с начален час 21:30 ч., а билетите са на цени от 70 и 90 лв..", "date": "2019.06.20", "title": "Комикът Луи Си Кей идва за първото си стендъп шоу в София"}
{"url": "https://www.dnevnik.bg/politika/2019/06/20/3927943_partiite_da_mogat_da_se_finansirat_ot_firmi_bez/", "text": "Предложението на ДПС партиите да могат да се финансират без ограничения от физически и юридически лица бе прието на второ четене от парламентарната бюджетна комисия, която разгледа промяна на държавния бюджет за тази година. Сега действащите политическите партии се финансират от собствени приходи и от държавна субсидия, която е 11 лв. на получен глас на парламентарни избори. Прието бе и субсидията да стане 1 лв. на глас, което предложение на Министерския съвет бе внесено в парламента лично от премиера Бойко Борисов. Това ще се случи още от третото тримесечие на годината. Държавата и общините ще предоставят безвъзмездно офиси на политическите партии, гласуваха още депутатите. Утре е второто и последно гласуване на промяната на начина на финансиране на партиите в пленарната зала. Всички останали предложения бяха отхвърлени. НФСБ предлагаха даренията за политически партии за една календарна година да не надвишават 8 млн. лв. ВМРО искаха партиите, които имат парламентарни групи, да получават допълнителни субсидии. Нито един представител на тези партии в управляващата коалиция не бе в комисията, за да защити предложенията си. Тъй като промените бяха направени в държавния бюджет, но и в закона за политическите партии, имаше и други предложения от ДСП и БСП за промяна на бюджета. По предложение на председателя на бюджетна комисия Менда Стоянова (ГЕРБ) всички останали текстове, извън темата за субсидиите не бяха подложени на гласуване. Йордан Цонев (ДПС) възрази на Стоянова, че промяната на закони през промени на други закони е практика за парламента и ГЕРБ, но това нямаше резултат. ДПС предлагаха субсидиите да станат 0 лв., което не бе прието. \"Ние правим това против волята си. Ние искаме екзистенциално финансиране, което не може да е по-малко от 2,5 млн. на година\", заяви Йордан Цонев. Той мотивира сумата с това, че понякога има 2 типа избори на година, а за всеки вид избори трябват 2 млн. лв. Според него на партия са необходими минимум 150 000 на месец и тези суми могат да се видят от отчетите на партиите. \"Ние обяснихме на нашия електорат и той не участва на референдума. И сега всички се загрижиха дали ще има зависимости. Ще има колкото и да е прозрачен моделът\", заяви Цонев. \"Обърнете внимание, 2016 г. е референдумът заедно с президентските избори. Три години по-късно изведнъж някой се сеща\", случайно \"е подадена информация на някакво шоу, че са надвнасяни пари. Главният прокурор, страхотна реакция – веднага реакция, хоп проверка в Министерството на финансите. Хоп – след 20-30 часа реакция на министъра на финансите. Ние не сме наивници, това е един внимателно разработен сценарий от години\", каза Румен Гечев от БСП. Менда Стоянова му припомни, че през годините БСП е подкрепяла намаляването на субсидиите, но само критикувайки, без да предлага нищо и понякога без депутатите от БСП да гласуват. Европейските модели разчитат или на сериозно финансиране или безплатен достъп до медиите, каза на комисията политологът Даниел Смилов. Той обясни на депутатите, че този модел, който се предлага не е американски защото в САЩ корпорациите могат да водят собствени политически кампании, а не да финансират партии, които също могат да разчитат на държавно финансиране. В бързането ще направим една такава каша, че единственият ефект ще бъде засилването на корпоративният контрол, каза Смилов. Все още не е ясно как утре ще гласуват трите партии от \"Обединени патриоти\" от които ще зависи приемането на \"новия модел\" на партийно финансиране. От думите на Бойко Борисов днес, който е вносител на предложението от името на Министерския съвет, се разбра, че  срещата с коалиционните му партньори  ще е след гласуването на промените, които се правят с актуализация на бюджета за 2019 г., т.е. с приемането на бюджета за следващата година през есента трябва да има същото или друго решение.", "date": "2019.06.20", "title": "Партиите да могат да се финансират от фирми без ограничения, реши бюджетната комисия"}
{"url": "https://www.dnevnik.bg/evropa/2019/06/20/3927733_naslednikut_na_junker_delikatnite_pregovori_v_tursene/", "text": "На срещата си в Брюксел днес ръководителите на ЕС ще положат усилия да намерят компромисен кандидат, приемлив за Европейския парламент като председател на комисията, тъй като няма консенсус за никого от претендентите. \"Предпазлив оптимизъм\" изрази в сряда председателят на Европейския съвет Доналд Туск, натоварен да постигне споразумение между държавните лидери и европарламента след европейските избори. Тримата претенденти, избрани от политическите семейства - германецът Манфред Вебер за Европейската народна партия (ЕНП), холандецът Франс Тимерманс за социалистите и датчанката Маргрете Вестагер за либералите, не успяха да съберат в европарламента мнозинство в своя подкрепа, увериха пред АФП европейски източници. Избраникът, който ще наследи на 1 ноември люксембургеца Жан-Клод Юнкер, трябва да спечели на своя страна 21 от 28-те европейски лидери и да получи мнозинство от най-малко 376 гласа в европарламента. \"Още не се знае кой би могъл да събере това двойно мнозинство\", каза европейски дипломат. Очертава се обаче договорка за разпределяне на четирите ръководни поста. ЕНП, най-голямата група в европарламента, настоява за председателството в Европейската комисия и не среща отпор, заявиха за АФП три отговорни лица. Либералите искат председателското място в Европейския съвет, а социалистите се очаква да посочат ръководител на европейската дипломация и да си поделят петгодишното председателство в европарламента със Зелените - по две години и половина за всяка група. Но \"всичко може да се раздвижи отново\", предупреди европейски служител. Остава да се намерят конкретни хора за всеки пост.  Споразумението  трябва да спазва изискванията за равнопоставеност и географски баланс. Доналд Туск се ангажира да издейства назначаването на  две жени . \"Телефоните прегряват\" \"Добре, че в съюза бяха премахнати таксите за роуминг, защото телефоните прегряват\", с ирония отбеляза един дипломат. Френско-германската свада остана в миналото. Президентът Макрон и Ангела Меркел разговарят всеки ден, довери човек от обкръжението им. Сега вече \"знаем какво всъщност искат французите\", потвърди германски правителствен източник. Оживени дискусии се очаква да предизвикат и другите централни теми на срещата, по-специално постигането на  въглероден неутралитет  (баланс между изхвърлянето и поглъщането на парникови газове от почвите и горите) до 2050 г. и  бюджетът на еврозоната . \"Брекзит не бе вписан в програмата в стремеж да се разглежда само позитивният дневен ред\", отбеляза европейски дипломат. Еманюел Макрон пристигна днес за двустранни разговори с канцлера и с испанския премиер социалист  Педро Санчес . Всяко политическо семейство бе предвидило заседание на ръководството за съгласуване на преговорните позиции преди форума. Неспособността на претендентите да съберат  мнозинство в европарламента  е утешителна за канцлера Меркел, увери европейски служител. \"За нея би било трудно решение да не подкрепи Манфред Вебер пред държавните глави,  но щом европарламентът  елиминира претендента, излъчен от ЕНП, това й позволява да обмисли друга кандидатура\", обясни той. ЕНП стои зад редица фигури, сред които е и  Мишел Барние . \"Но канцлерът все още не скланя постът да бъде поет от французин\", увериха източници от Франция и Германия. Ако в четвъртък не се стигне до обща позиция за кандидатите, ще бъде свикана извънредна среща на върха на 1 юли, точно преди първото заседание на новия европарламент, когато се очаква депутатите да изберат председател. \"Трябва бързо да постигнем споразумение, защото имаме нужда от работеща Европейска комисия, за да се справим с Брекзит, особено ако  Борис Джонсън стане премиер  на Обединеното кралство\", подчерта високопоставен дипломат. Дискусиите може да продължат в кулоарите на лидерската среща на Г-20 в Осака в петък и събота, прогнозира европейски служител. В този форум ще участват шестима европейски ръководители: Ангела Меркел, Еманюел Макрон, испанецът Педро Санчес, италианецът Джузепе Конте, британката Тереза Мей и холандецът Марк Рюте, поканен от Япония. /БТА", "date": "2019.06.20", "title": "Наследникът на Юнкер: деликатните преговори в търсене на идеалния кандидат"}
{"url": "https://www.dnevnik.bg/analizi/2019/06/20/3927528_pokushenie_sreshtu_opoziciiata_ili_prosto_edin/", "text": "Наглед \"проблемните\" рисунки в столичната галерия \"Структура\" и предложението на ДПС политическите партии да се финансират от бинзеса нямат нищо общо. Случаите обаче са напълно идентични. Идеите изглеждат добри, но са фалшиви. Но за разлика от картините, които просто създадоха скандал, драстичното намаляване на партийните субсидии и възможността за финансиране от бизнеса са на път да бъдат приети. Аргументите на Делян Пеевски, припознати от ДПС и ГЕРБ, дори могат да бъдат сметнати за логични. Но само на пръв поглед. Голямата лъжа обаче е пред очите ни. Точно като 14-те рисунки в галерия \"Структура\". И тя е обяснението на ДПС, прието и от ГЕРБ, че финансирането на партии от бизнеса ще направи процеса прозрачен и публичен. Пеевски дава за пример САЩ, където фирмите могат да даряват на партии. Но основното, което прави този процес прозрачен, у нас липсва. Да, става дума за върховенство на закона. В България няма, а скоро няма изгледи и да има независими регулаторни органи. Службите за сигурност често се използват за репресия, прокуратурата действа избирателно, нерядко успява да подчини съда. И ако някой би казал, че подобни съмнения са прекалени, трябва само да си припомним няколко случая. На първо място трябва да се сетим за онова вече банално, но никога неопровергано изречение \"Ти си го избра\", което илюстрира връзката политическа власт – прокуратура. Редно е да си спомним как строителният бранш организира протест срещу депутат от опозицията, който искаше да се проверява качеството на пътните строежи. Не трябва да изпускаме и случая \"Дунарит\"- една от апетитните останки от някогашната КТБ. След опита на оръжейния търговец Емилиян Гебрев да придобие завода срещу него се включи цялата държавна машина. \"Войната\" започна със сравнително обичайни регистърни и съдебни битки, но при изчерпването им се стигна до други средства - прокурорски обвинения, замразяване на лицензи, опити за национализация на \"Дунарит\" през държавни компании и публично очерняне във вестниците на депутата Делян Пеевски. Когато слушаме аргументите на ГЕРБ и ДПС за прозрачно финансиране, трябва обезателно да се сетим, че идеологът на тази поправка - самият Пеевски, само за една година се превърна от собственик на 17-годишен автомобил в мултимилионер. И никой не провери как се е случило това. Не трябва да изпускаме, че едрият бизнес се закани да изкара 20 000 души на улицата срещу майките на деца с увреждания, осмелили се да поискат оставката на тогавашния вицепремиер Валери Симеонов. Не трябва да забравяме и как председателят на същата тази работодателска организация стана един от собствениците на национален телевизионен канал. И малко след като демонстрира приятелски отношения с премиера Борисов, \"освободи\" двама разследващи журналисти. Не бива да пропускаме и поредицата прокурорски акции в офис на издател, за които се разбра не от пресцентъра на прокуратурата, а от публикации в свързаните с Пеевски издания. Та кой ще е тоя смел бизнесмен, който ще рискува целия си бизнес, за да финансира опозиционна формация? По-назад в разсъжденията по темата остават поредица технически въпроси: какви фирми ще могат да финансират партии и дали сред тях ще има такива, усвояващи европейски фондове? Защото опасността да се пренесе добре познатата схема с медиите и европейските средства, е реална. Да не се случи така, че управляващите да разпределят едни европейски пари, които да се върщат при тях като дарения? И още въпроси: ще могат ли офшорни компанни да подпомагат политически партии, което подозрително би напомнило на пране на пари? Фирми, изпълняващи големи обществени поръчки, ще могат ли да бъдат потенциални донори? И дали така няма да си гарантират апетитни обекти, спонсорирайки отново властта? Докато на всички тези въпроси няма точни отговори, предложението на ДПС, прегърнато от ГЕРБ, изглежда като покушение срещу опозицията и опит да бъде задушен всякакъв партиен живот. Разбира се, то на теория звучи добре, защото пренася \"един демократичен модел в България\". Но на теория и ДПС е опозиционна формация, нищо че всяка идея на Пеевски се възприема и гласува единодушно от управляващите.", "date": "2019.06.20", "title": "Покушение срещу опозицията. Или просто \"един демократичен модел\""}
{"url": "https://www.dnevnik.bg/bulgaria/2019/06/20/3927145_pazarut_na_izkustvo_v_bulgariia_vse_poveche/", "text": "Това каза в интервю за \"Дневник\" началникът на сектор \"Културно-исторически ценности\" в Главна дирекция \"Национална полиция\" главен инспектор Ангел Папалезов. (четете интервюто  тук ). \"До момента не сме забелязали организиран характер на фалшификаторите или на производството на фалшификати. В тази сфера функционират всякакви, включително хората, които се занимават съвсем легално с изкуство - художници, реставратори, гравьори, леяри, търговци\", обясни Папалезов. По думите му - обикалят битаци и антиквариати да си купуват стари картини, платна, хартия, стари бои. В същото време някои пък не се стараят изобщо, защото \"толкова лесно им се получават нещата на фалшификаторите и на търговците, толкова е разбита защитата на колекционерите и изкуствоведите, че много лесно им минава номерът\", коментира той. \"И ако едно произведение не мине при един-двама души, ще го скриеш за шест месеца и след това ще мине. И не си правят труда да се стараят\", допълни Папалезов. Така възможността да се появят фалшификати на изложби, особено на съвременно изкуство, е доста голяма, отбеляза още той. В средите на галеристи и колекционери се говорело, че и на големи изложби, като например на Съюза на колекционерите, на тематични изложби има фалшификати на почти на всеки автор. \"Всъщност стигнахме дотам, че заради големия риск вече по-сериозните продавачи, организатори на аукциони, големите държавни и частни галерии предприемат следния подход - събират изкуствоведи, които са откровени конкуренти помежду си - като мнения, подход, стил, знания. Всеки да оцени картините. Минава първият - сваля една част от картините, които не му се виждат автентични. Следващият сваля още няколко, третият доизчиства. Така възможността да се сбърка остава до една-две картини. Това се прави, защото вече всички знаят, че на пазара в България, И за да се застраховат, правят такъв сериозен подбор\", разказва още спецполицаят. На въпрос доколко сертификати от изкуствоведи дават гаранция за автентичност на произведението инспекторът отговори: \"Какво точно е сертифицирането - това не съществува в правния мир, няма никаква юридическа стойност... Документи, които претендират, че са сертификати за автентичност, които обикалят в търговската мрежа, ги няма никъде в правния мир. Няма институция, която ги издава или която да ги провери\". \"Всякакви специалисти - реставратори, изкуствоведи и какви ли не още експерти, издават някакви сертификати за автентичност, подписват се. Правят го срещу заплащане, като частни лица. Някои дори не са виждали произведението, мятат им една снимка на електронната поща и те се подписват. Но какво носи един такъв документ?\", допълни Папалезов. По думите му в полицията са работили и по случаи със сертификати с невярно съдържание, издадени от специалисти, работещи \"в една софийска и една варненска галерия\". Досега обаче работата на полицията по пресичане на цялата тази дейност е била затруднена, тъй като и продажба на фалшификат. Правенето на нерегламентирано копие подлежеше на административно наказание, за което се налагаше до 2000 лв. глоба. \"Правил съм си труда да проверя - за 2017 г. Министерството на културата има само три наказателни постановления за нерегламентирани копия. Само три! При положение че, както казах, пазарът на фалшификати е значително по-голям\", отбеляза инспекторът. До миналата година единственият начин полицията да разследва фалшификациите и фалшификаторите е бил по жалба на пострадалия, най-вече на колекционера. \"За осем години сме имали само три или четири досъдебни производства, образувани по жалба на някой, че е измамен с фалшификати\", отбеляза още Папалезов.", "date": "2019.06.20", "title": "Пазарът на изкуство в България: все повече фалшификати, все по-добри фалшификатори"}
{"url": "https://www.dnevnik.bg/sviat/2019/06/20/3927356_liderite_na_kitai_i_severna_koreia_se_sreshtat_na_fona/", "text": "Китайският президент Си Цзинпин пристига днес в Северна Корея, за да се срещне с лидера Ким Чен-ун в стремеж да засили тяхната на моменти разклатена връзка. Визитата идва в момент, когато и двамата водят спор със Съединените щати - Си заради търговията, а Ким заради ядрените оръжия. Ето какво Си и Ким може да се опитат да постигнат с първото посещение на китайски лидер в Пхенян от 14 години. Какво иска Си Посещението става в момент, когато Си води скъпа търговска война с американския президент Доналд Тръмп и преди очаквана среща между двамата по-късно този месец на форума на Г-20 в Япония. Срещата на Си с Ким може да се разглежда като начин китайският лидер да изпрати едва доловимо, макар и остро послание: Вашингтон трябва да отстъпи за търговията, ако иска Китай да използва своите лостове за влияние като регионална посредническа сила върху своя понякога своеволен съюзник Северна Корея. \"Си може да изпрати послание до Съединените щати, в което се казва - \"ако приемете нашата позиция в търговската война, ние можем да предадем вашата ядрена позиция на Пхенян и да ви помогнем да постигнете известен напредък\" по ядрения въпрос, заяви преподавателят в Корейския университет Нам Сун-уок, който е бил президент на Института за стратегия по националната сигурност, свързан с главната разузнавателна служба на Южна Корея. Пекин може също така да се опита да покаже, че в зависимост от това какво ще направи Вашингтон по търговията той може да използва своето влияние, за да развали дипломацията между САЩ и Северна Корея. \"Лостовете за влияние на Си са нож с две остриета\", каза директорът на изследванията за Китай в южнокорейския институт \"Седжон\" И Сон-хьон. Преговорите между САЩ и Северна Корея  се провалиха  на среща на върха през февруари, когато Тръмп отхвърли настояването на Ким за значително облекчаване на санкциите в замяна на стъпки за частична денуклеаризация. След това Ким даде срок на Тръмп до края на годината да разработи нови, приемливи предложения за денуклеаризация. Тръмп настоява, че санкциите ще останат в сила, но все пак допуска възможността за още преговори. Експертите са разделени за това какво влияние има Китай върху Северна Корея, която през последните години често продължаваше да извършва привличащи голямо внимание ядрени и ракетни опити въпреки възраженията на Пекин. Все пак връзките между съюзниците са реални: над 90 процента от външната търговия на Северна Корея минава през Китай, а някои експерти казват, че подкрепата на Пекин за суровите санкции на ООН, наложени през 2016 и 2017 г., е помогнала да бъде подтикнат Ким да предприеме дипломатически инициативи в началото на 2018 г. Много наблюдатели съобщават, че незаконната търговия през границата между двете страни продължава да процъфтява, след като Китай не прилага стриктно международните санкции. Си може също така да се опита да използва своето пътуване до Пхенян като начин за отклоняване на международното внимание от  неудобните протести в Хонконг , разтърсили рамката \"една страна, две системи\", в съответствие с която се управлява полуавтономният град. \"За Си Хонконг е доста по-важен въпрос от Северна Корея\", каза изследователят от южнокорейския университет \"Кьоннам\" Лим Ул-чул. \"Той иска да отклони вниманието от Хонконг и да спечели време.\" Какво иска Ким Ким иска това, което винаги е искал: облекчаване на парализиращите икономически санкции, като същевременно прави колкото се може по-малко отстъпки по ядрената си програма. Тръмп продължава да хвали Ким в американските медии, но няма промяна в като цяло твърдата позиция на САЩ за санкциите и денуклеаризацията. Ким ще търси помощ от Китай за оказване на натиск върху Съединените щати за смекчаване на тази позиция. \"Ким ще се опита да убеди Си да подкрепи по-силно настояването на Севера за постепенни стъпки (в разоръжаването) в замяна на американски отстъпки и да се противопостави на засилване на санкциите или военен натиск\", каза Уи Сун-лак, бивш южнокорейски пратеник в шестстранните ядрени преговори, включвали двете Кореи, Китай, Съединените щати, Русия и Япония. Си вероятно ще направи това, но може също така да призове Ким да покаже по-силно ангажиране с диалога и да се въздържа от провокации като оръжейните изпитания, каза Уи. След неуспешната среща между Тръмп и Ким през февруари Северът изрази своето недоволство с изпитания на ракети с малък обсег и войнствена реторика срещу Вашингтон и Сеул. Китай по традиция е предоставял помощ на Северна Корея след предишни лидерски срещи и Си може да направи същото и този път. \"Китай едва ли ще пренебрегне и наруши открито санкциите на ООН, но може да засили своята подкрепа чрез тайни канали или хуманитарни доставки\" за Севера, каза Шин Бомчул от сеулския Институт за политически изследвания \"Асан\". Ако просто не се налагат ограничения върху незаконната търговия през границата, това \"би било от голяма полза за Северна Корея\". Както Ким, така и Си вероятно ще искат да избегнат същинска дипломатическа битка със Съединените щати. Ким наскоро изпрати писмо на Тръмп, което американският президент определи като \"прекрасно\". Според експерти това развитие свидетелства за намерението на Ким да поддържа добри отношения с Тръмп. В края на краищата срещата на върха привидно може да доведе до незначителен резултат. Може би нещо рутинно като споразумение за засилване на стратегическите връзки и политическата координация и още един израз на ангажимент за денуклеаризация на Корейския полуостров. В крайна сметка изгледите за уреждане на ядрения въпрос все още до голяма степен зависят от това дали Ким е искрено ангажиран да се откаже от арсенал, който той може би смята за най-силната гаранция за своето оцеляване. /БТА", "date": "2019.06.20", "title": "Лидерите на Китай и Северна Корея се срещат на фона на спорове със САЩ"}
{"url": "https://www.dnevnik.bg/sport/2019/06/20/3927555_nova_greshna_stupka_dobliji_arjentina_do_shokirashto/", "text": "Аржентина е заплашен да отпадне изненадващо рано от  Копа Америка , след като не спечели и втория си мач в турнира. Лионел Меси и съотборниците му завършиха 1:1с Парагвай в среща от група В и остават на дъното в своя поток с едва една точка. След като  загубиха от Колумбия  на старта на турнира, сега \"гаучосите\" не се справиха и с намиращия се в криза парагвайски отбор, който има само една победа за година и половина. Аржентинците отново се представиха колебливо, като Меси донесе равенството с точно изпълнена дузпа. Тимът беше заплашен и от загуба, след като \"гуараните\" пропуснаха на свой ред 11-метров наказателен удар. За 90 минути Аржентина отправи само два точни удара към парагвайската врата. В последния си мач в групата \"гаучосите\" срещат Катар и се нуждаят от задължителна победа, за да са поне трети в групата си. Във втората фаза на Копа Америка продължават първите два от всяка от трите групи, както и двата най-добри тима, завършили на трето място. На стадион \"Минейрао\" в Бело Оризонте Аржентина направи вяло първо полувреме, в което държеше топката, но нямаше толкова добри положения. Вместо това в 37-ата минута Парагвай поведе. Мигел Алмирон проби отляво чак до крайната линия и върна топката към връхлитащия в наказателното поле Ричард Санчес. Без подготовка халфът стреля и не остави шансове на Франко Армани – 0:1. Пасивът на почивката принуди треньора на Аржентина Лионел Скалони веднага да направи промени, като пусна останалия на пейката Серхио Агуеро, а \"гаучосите\" заиграха с трима в атака. В 54-ата минута именно Агуеро създаде положение, като върна топката към Лаутаро Мартинес, а неговият удар се отби в ръката на защитник. Първоначално съдиаята Уилтон Сампайо даде сигнал играта да продължи. Бразилският рефер обаче получи сигнал от видеоасистентите си да използва системата VAR. След преглед на ситуацията той видя игра с ръка на Иван Родриго Пирис и даде дузпа за Аржентина три минути по-късно. От бялата точка Меси стреля мощно в левия ъгъл на вратаря и изравни. Само пет минути след попадението на Аржентина парагвайците също получиха право да изпълнят дузпа. Николас Отаменди фаулира отзад Дерлис Гонсалес при опит за шпагат в наказателното поле. Потърпевшият обаче пропусна от 11-те метра, като ударът му беше спасен от Армани. До края на мача Аржентина пропиля един добър шанс да стигне до победата, след като Лаутаро Мартинес стреля над вратата с глава. В другата среща от групата Колумбия победи Катар с 1:0, но срещна неочаквани трудности. Победният гол падна едва в 86-ата минута, а негов автор беше Дуван Сапата. С успеха колумбийците си осигуриха класиране напред, като имат 6 точки от два мача. Катар заема третото място с 1, но и по-добра голова разлика от Аржентина.", "date": "2019.06.20", "title": "Нова грешна стъпка доближи Аржентина до шокиращо отпадане от Копа Америка"}
{"url": "https://www.dnevnik.bg/intervju/2019/06/20/3927018_gl_inspektor_angel_papalezov_v_biznesa_s_falshifikati/", "text": "- До момента не сме забелязали организиран характер на фалшификаторите или на производството на фалшификати. В тази сфера функционират всякакви, включително хората, които се занимават съвсем легално с изкуство - художници, реставратори, гравьори, леяри, търговци... Някои от тях се изкушават и започват да се занимават с производството на фалшификати. Това всъщност е изключително разпространено в България. Но твърденията, че няма как да няма организизация в подобен бизнес, досега не са доказани от дългодишните ни наблюдения и работа. Имахме например един казус преди години с мъж от ромски произход, който дълго време се занимаваше с кражби на картини. В затвора беше почнал да чете за българските художници и изкуствоведческа литература. При един от обиските в дома му намерихме ксерокопие на книга за подписите на българските художници. Оказа се, че този човек през последните няколко години, докато се е занимавал с кражби на картини от тавани и мазета, е използвал част от тях, неподписани, за да слага фалшиви подписи. Сам ги оприличавал на определени автори и ги е подписвал, мамеше включително антиквари и колекционери. Диапазонът на фалшификаторите обаче е много голям - от циганското гето до художници. Дори много добри художници, чиито картини струват по около 500 лв., знаят, че ако изработят качествен фалшификат на известен автор, могат да го продадат за до 5000 лв. Някои се изкушават, имали сме и такива казуси, имало е и досъдебни производства срещу такива хора. - Преди години бяхме седнали с няколко аукционери да направим сметки - проведени аукциони, продажби, регистрирани търговци и т.н. Тогава, говоря за 2014 г. - 2015 г., тогава казваха, че пазарът само на картини в България годишно е между 10 и 12 милиона. В момента между 20 и 30 на сто от пазара на съвременно изкуство е от фалшификати. Това не са мои наблюдения и сметки, те се базират на множество разговори с търговци на изкуство, водещи аукционни къщи, с големите галерии. И това са техните сметки. Ето сега колекционерът, в чиято колекция бяха намерени фалшификати, казва, че ги е купил от антиквариат. Само в София има над 40 антиквариата. Колекционерите, само регистрираните в съюза на колекционерите, са пък близо 100, а многократно повече са тези, които не членуват в съюза. Това са размерите на проблема. - До януари 2019 г. в българското законодателство изобщо нямаше престъпление фалшифициране и продажба на фалшификат, нито пък за удостоверяване, че нещо е оригинал, макар то да не е. Правенето на нерегламентирано копие подлежеше само на административно наказание, за което се налагаше до 2000 лв. глоба. Правил съм си труда да проверя - за 2017 г. Министерството на културата има само три наказателни постановления за нерегламентирани копия. Само три! При положение че, както казах, пазарът на фалшификати е значително по-голям. До миналата година единственият начин да разследваме фалшификациите и фалшификаторите беше по жалба на пострадалия, най-вече на колекционера. Той трябваше да дойде и да подаде официално жалба, че е бил измамен. За осем години сме имали само три или четири досъдебни производства, образувани по жалба на някой, че е измамен с фалшификати. Сега - от няколко месеца, вече в Наказателния кодекс има текстове, според които могат да се преследват и тези, които създават нерегламентирани копия, и тези, които ги продават, и тези, които удостоверяват тяхната автентичност, въпреки че са имали основателни съмнения за това. Как ще подействат тези изменения предстои обаче да видим. - Колекционерите са силната страна на арт пазара, те са хората с парите. Ако успеят навреме да установят, че това, което са купили, е фалшификат, те отиват при търговеца и го принуждават или да им върне парите, или да им даде друго произведение в замяна. И търговецът се съгласява, тъй като другото е полиция и разгласяване на информацията, така че никой да не купува повече от него. - Понякога пътят на фалшификата е минимум три ръце, ако е по-скъпо произведение, може да стигне и до 6-7 ръце. Производител, посредник, втори посредник и накрая колекционер. Обикновено първият и вторият знаят за какво става въпрос, третият може да има съмнения, може и да знае, но може и да се направи на невинен. При по-дълга верига пътят назад се връща по-трудно и особено при по-скъпи произведения е възможно дори крайният продавач да не знае за измамата. - Какво точно е сертифицирането - това не съществува в правния мир, няма никаква юридическа стойност. Законът и наредбата за идентификация казват, че има удостоверение за идентификация от комисия с поне трима експерти от музеи. Единственото уредено е, че има такова удостоверение за идентификация. Останалите документи, които претендират, че са сертификати за автентичност, които обикалят в търговската мрежа, ги няма никъде в правния мир. Няма институция, която ги издава или която да ги провери. Всякакви специалисти - реставратори, изкуствоведи и какви ли не още експерти, издават някакви сертификати за автентичност, подписват се. Правят го срещу заплащане като частни лица. Някои дори не са виждали произведението, мятат им една снимка на електронната поща и те се подписват. Но какво носи един такъв документ? Работили сме по случаи със сертификати с невярно съдържание, имали сме например два случая с измами, в които сме засичали сертификати с невярно съдържание от една софийска и една варненска галерия. Хора, които работят там, на частно издават някакви сертификати. Досега обаче почти нямаше какво да се направи срещу такива действия. Сега поне вече мога да ги питам тези експерти по новите текстове на каква база са издали тези експертни мнения. - Законовият режим на идентификация и регистрация, срещу който толкова години има отпор, всъщност пази интереса на колекционерите. Той предвижда произведенията да се обследват от комисия от трима експерти в музеите. Да приемем, че в работата на тази комисия има 2-3 процента брак, че и през тях минават произведения със спорна идентичност, но останалото е добре. И документът, който се издава, е нещо с доста по-голяма тежест, официален документ, а не тези хвърчащи сертификати, подписани от някой си експерт, който не носи никаква отговорност. Сега възможността да се появят фалшификати на изложби, особено на съвременно изкуство, е доста голяма. В средите на търговци и колекционери се говори, че и на големи изложби, като например на Съюза на колекционерите, на тематични изложби има фалшификат почти на всеки автор. Фалшификаторите стават все по-добри и по-добри. Особено когато имат време и целта си заслужава, могат да правят почти перфектни неща. Има фалшификатори, които специално обикалят битаци и антиквариати да си купуват стари картини, платна, хартия, стари бои включително. Срещали сме всякакви похвати, включително и като в последния случай, когато копираш чуждо произведение и го представяш за картина на друг автор, въпреки че очевидно това лесно може да се разкрие. Много е нисък прагът на въздържание, толкова лесно им се получават нещата на фалшификаторите и на търговците, толкова е разбита защитата на колекционерите и изкуствоведите, че много лесно им минава номерът. И ако едно произведение не мине при един-двама души, ще го скриеш за шест месеца и след това ще ти мине. И не си правят труда да се стараят. Всъщност стигнахме дотам, че заради големия риск вече по-сериозните продавачи, организатори на аукциони, големите държавни и частни галерии предприемат следния подход - събират изкуствоведи, които са откровени конкуренти помежду си - като мнения, подход, стил, знания. Всеки да оцени картините. Минава първият - сваля една част от картините, които не му се виждат автентични. Следващият сваля още няколко, третият доизчиства. Така възможността да се сбърка остава до една-две картини. Това се прави, защото вече всички знаят, че на пазара в България, особено пък в частните колекции, има много фалшификати. И за да се застраховат, правят такъв сериозен подбор. - Прави се допълнителна оценка на тези картини. И до нас стига информация. Преди стигаше повече, сега сякаш разчитат по-скоро на вътрешните си проверки. Така картините не се пускат до продажба, до изложба, съответно престъпление трудно може да се докаже. Ето ще ви дам един пример отпреди година, имаше един казус с Владимир Димитров-Майстора. Тогава всички казваха, че това са късни ментета на Майстора, правени и специално поръчани по времето на социализма. Колекционер ги купил от раздържавявани предприятия, а наследниците му искаха да ги продават като оригинали. Много хора препоръчваха на аукционера да ги свали от продажба. Тогава информацията дойде до нас, опряхме до комисията, оценявала и издавала документи за картините в Националния исторически музей. И в комисията заявиха, че за тях това са автентични произведения на изкуството. Тогава нямаше и никакви текстове за фалшификатите. Накрая до продажба не се стигна. Кого и как да преследваме наказателно при тези обстоятелства. Единствено тормозихме комисията да пишат обяснения. - Държавата трябва спешно да проведе някакви работни срещи и ако иска да разреши този очевидно сериозен проблем, трябва да седнат отговорните институции и заедно да решат как това да стане. Трябва пакет от мерки. Трябва да се повиши квалификацията на експертите и да се подобрят условията им за работа. Един от най-сериозните проблеми е, че експертите са все по-малко и все по-трудно се намират. Тези, които да идентифицират и да разпознават квалифицирано произведенията на изкуството. През 70-те и 80-те години на миналия век те бяха изпращани да се обучават в Париж, в Рим, Лондон, Русия. Да се учат от най-добрите изкуствоведски школи, реставраторски ателиета, за да добият най-доброто към онзи момент. Те сега са 60-80-годишни, лека-полека излизат. А тези, които идват след тях... нямало е тези възможности и съответно се къса нишката. Трябва да се създадат възможности за информационен обмен между музейни работници, търговци, галеристи, изкуствоведи, колекционери. Особено на нерегламентираните копия или при съмнения. И накрая да се види къде има пробойни в нормативната уредба. Ето първата пробойна, която настъпи също от януари тази година - влезе една за мен недобра поправка, че произведения на живописта и скулптури след 1900 година не подлежат на идентификация. Край, това освобождава цялата търговска мрежа да търгува с каквото си поиска, както си поиска и да не се обяснява на никого. Това затруднява държавния контрол, възможността държавата да предотвратява кражбите и фалшификацията на произведения на изкуството. Затова беше замислен този режим на регистрация. Падането на този режим подпомага много дейността на фалшификаторите и на продажбата на крадени произведения на изкуството, защото те вече не минават през оценка в комисии към музеите. Ако преминаваха, ние периодично си взимаме информация, както и експертите в тези комисии проверяват в нашите бази данни за крадени предмети.", "date": "2019.06.20", "title": "Гл. инспектор Ангел Папалезов: В бизнеса с фалшификати участват и художници, изкуствоведи, реставратори"}
{"url": "https://www.dnevnik.bg/evropa/2019/06/20/3926394_raznoglasiia_mejdu_franciia_i_germaniia_veshtaiat/", "text": "Три седмици минаха, откакто лидерите на Европейския съюз се събраха за последно, за да обсъдят кой да заема висшите постове в блока през следващите години. Оттогава обаче, изглежда, нищо не се е променило. Днес държавните и правителствени ръководители отново още се съберат на смятана за решаваща среща, на която трябва да определят номинациите си за няколко председателски поста в ЕС. Очакванията за пробив, меко казано, не са високи. Най-очакваната новина от днешното заседание е предложението за следващ председател на Европейската комисия. Европейският съвет може да избере име от списъка на предварителните водещи кандидати, но има право да направи и друго предложение. Европейският съвет взима решението си с мнозинство (най-малко 21 от 28-те държави членки, представляващи 65% или повече от населението на блока), но определеният за председател на ЕК се нуждае от 376 гласа в Европейския парламент. Франция и Германия не изглежда да са близо до изглаждане на различията си след  сблъсъка на предишния Европейски съвет , а групите в Европейския парламент постигнаха слаб напредък в междупартийните разговори, но не са готови да се обединят зад един кандидат за председател на Европейската комисия. Отново сблъсък между Париж и Берлин Според дипломати и официални лица, цитирани от \"Ройтерс\", заради разнобоя между Германия и Франция е малко вероятно лидерите да се договорят за конкретни имена за главните постове в съюза. Петте главни поста в ЕС (в Европейската комисия, Европейския парламент, Европейския съвет, Европейската централна банка и този на върховния представител за външната политика и сигурността) се овакантяват по-късно тази година след изборите за европарламент преди близо един месец. Резултатът от вота е един фрагментиран парламент на ЕС, в който все още не се е оформило мнозинство, което да утвърди новото ръководство и да съгласува политически цели до 2024 г. При предишните избори през 2014 г. европарламентът веднага след гласуването излезе с убедителна позиция, настояваща националните лидери на съюза да номинират избраника на депутатите, Жан-Клод Юнкер, за нов шеф на изпълнителния орган - Европейската комисия. Този път те все още не са се обединили около едно име. Нещата се усложняват от това, че френският президент Еманюел Макрон е против германския кандидат, издигнат от отслабената, но все още най-голяма група в парламента: Манфред Вебер от дясноцентристката Европейска народна партия (ЕНП). Дипломати и официални лица в политическия епицентър на блока казаха, че публичните критики на Макрон срещу Вебер, както и  неотдавнашните му изказвания , че самата Меркел би била чудесен нов лидер на ЕС, са настроили враждебно Берлин. Меркел неведнъж вече отрече да проявява интерес (към всякакви политически постове, след като се оттегля като канцлер след 3 години). Подкрепата й за Вебер, който е от нейната сестринска баварска партия ХСС, отначало се струваше неохотна на Брюксел и резултат от вътрешна сделка в управляващата коалиция. Според някои източници обаче тя сега се чувства задължена да защитава неговата кандидатура. Тъй като се овакантяват и другите ръководни постове, включително президентът на Европейската централна банка (ЕЦБ), председателят на Европейския парламент и ръководителят на дипломацията на съюза, анализатори смятат, че договарянето им в пакет ще отнеме доста време. \"На тази среща на върха решение няма да има\", каза източник в една от 28-те столици на страните членки. Подобно мнение изразиха още няколко източника в Брюксел. Все още няма усещане за спешност на въпроса. Необходима е обща френско-германска линия, необходимо е мнозинство в европарламента. Нищо от това засега не е налице, твърде рано е за хората да покажат ръката си\", каза друг дипломат в Брюксел. Новият Европейски парламент трябва да се събере официално за първи път на 2 юли, за да избере новия си председател. Ако няма сделка в края на тази седмица, дипломати от ЕС смятат за възможна нова среща на върха на съюза на 30 юни, през юли или дори към края на август, за да се постигне съгласие за имената. Сценариите \"Файненшъл таймс\" представя четири сценария за срещата днес. Според изданието това е най-вероятният резултат, защото Макрон изглежда твърдо против Вебер, а Меркел е готова да го защити поне веднъж. Възможно е дебатите да се фокусират върху тактиката кога да се проведе следващият Европейски съвет. Вариантите са това да се случи преди Европейският парламент да избере новия си председател на 2 юли или малко след това. Интересите на лидерите на ЕС и на евродепутатите не са съвсем еднакви. Има различия дори и в самите политически семейства в Европейския парламент. Партията, която получи председателския пост в институцията, може да бъде ограничена, що се отнася до останалите висши позиции. Това е малко вероятно, но лидерите на ЕС все пак може да застанат зад някой от кандидатите, които водеха кампаниите по време на евроизборите. Европейският съвет например може да реши да отхвърли Вебер и да застане зад Маргрете Вестагер от либералите или Франс Тимерманс от групата на социалистите и демократите. Вебер може неформално да получи първия шанс, председателят на Европейския съвет Доналд Туск да определи нова дата за срещата и да каже, че Вебер има време дотогава да покаже, че е способен да събере мнозинство в своя подкрепа в Европейския парламент. Ако националните лидери от семействата на социалистите и либералите са уверени, че техните евродепутати ще успеят да устоят, това може да е елегантен начин да провалят кандидатурата на Вебер. Ако се стигне до безизходица за председателския пост в Европейската комисия, Туск не изключва възможността да се изберат ръководители за други постове – на Европейската централна банка и негов наследник в Европейския съвет. И за двете е необходимо единствено съгласието на лидерите без одобрение от европарламента. Краят на срещата може да е \"кървав\". Водените от Макрон опити да се сложи край на кандидатурата на Вебер може да рикошират, поваляйки другите водещи кандидати. Лидерите ще искат да избегнат подобна политическа битка. Известна колективна загуба на контрол обаче не може да бъде напълно изключена. За, против, кой какво казва Би Би Си обобщава кои са хората с шанс да получат висшия пост в еврокомисията. Някои от тях са официални кандидати, а други – не. ЕНП спечели най-много гласове на изборите на европарламент.  Четиресет и шест годишният баварец , чиято кандидатура бе подкрепена от видни лидери като Меркел и австрийския канцлер Себастиан Круц, бе лидер на групата на ЕНП в парламента от 2014 г.  ЕНП може и да е най-голямата група в институцията, но загуби позиции след изборите и Вебер ще трябва да си осигури подкрепа от други политически семейства, за да спечели. Групата около депутатите на Макрон  е трета по големина . А на фона на  възхода на Зелените  няма да са в негова полза обвиненията срещу колегите му дясноцентристи, че са гласували против мерки, свързани с климатичните промени.  Вебер наскоро говори за необходимостта да се засили сигурността в блока и да се защити \"европейският начин на живот\". Обеща да назначи еврокомисар, който да надзирава връзките с Африка, за да се подпомогне контролът върху миграцията към Европа. Според него бъдещите търговски сделки с други страни трябва да включват клаузи, забраняващи детския труд. Важна личност в датската политика, Вестагер прекара последните пет години като еврокомисар за конкуренцията, оглавявайки антитръстовите разследвания на ЕС, които завършиха с големи глоби за технологичните гиганти \"Гугъл\" и \"Епъл\". Битката й да защити потребителите и да накара големите фирми да плащат й навлече гнева на президента на САЩ Доналд Тръмп миналата година, който каза на Юнкер след новините за големите глоби: \"Вашата данъчна дама, тя наистина мрази САЩ.\" Либералите спечелиха тежест след евроизборите отчасти благодарение на депутатите от партията на Макрон. Те обаче предложиха \"екип водещи кандидати\", състоящ се от седем души, и според източник от еврокомисията нейният избор е под въпрос, тъй като тя дори не е водещ кандидат. \"Работих за разбиване на монополите. Това правят и избирателите. Монополът на властта е разбит\", заяви тя след изборите, на които бе сложен край на мнозинството на двата големи блока в европарламента – дясноцентристкия и лявоцентристкия. Франс Тимермас отведе холандската лявоцентристка Партия на труда до  неочаквана победа на европейските избори  и спечели 19% от гласовете с проевропейска кампания. Той е зам.-председател на Европейската комисия и помогна за прокарването на европейско законодателство, забраняващо пластмасовите сламки, и за предоговарянето на сделката на ЕС с Турция, целяща да се намали притокът на мигранти. Не е харесван в Полша и Унгария заради действията си срещу двете страни във връзка с нарушенията на върховенството на закона. Миналия месец предупреди за рисковете от национализъм: \"Хората, които гласуваха за моята партия и много партии тук, сега гласуват за националистки партии, понякога много крайни партии. Това е наша грешка.\" Едни от последните му предложения за блока включват минимален корпоративен данък в ЕС от 18% и въвеждане на минимална заплата във всяка страна.  След възхода на Зелените на евроизборите нейната група е четвъртата по големина в Европейския парламент, а въпросите, свързани с опазването на околната среда, са ключови в дневния ред на ЕС за следващите пет години. В нейната страна, Германия, Зелените  са на първо място  по одобрение според социологическите проучвания. Тя вече бе водещ кандидат през 2014 г. Фокусира се върху правата на мигрантите и околната среда. Преди е настоявала бъдещите споразумения на ЕС да включват по-добра защита на човешките права. Стана евродепутат през 2009 г., когато бе на 27, и каза, че макар да иска да представлява всеки, особено младите хора трябва да имат по-силен глас в Европа. Трудно ще намери подкрепа от достатъчно държави членки, а именно те номинират кандидати, които след това трябва да бъдат одобрени от европарламента. Какво казва: Иска мерки срещу климатичните промени, но не чрез забрана за пътувания със самолет, а с подобрение на железопътния транспорт.  Българският икономист дори не е кандидат, но като успяла източноевропейка има шанс. Шейсет и пет годишната Георгиева е уважавана от европейските лидери за намаляването на разходите на блока, докато бе еврокомисар за бюджета между 2014 и 2016 г. Тогава тя беше и зам.-председател на Европейската комисия. Управляваше един от най-големите бюджети за хуманитарни нужди в света и защитаваше равенството между половете. Работи редом с Бил Гейтс и бившия генерален секретар на ООН Бан Ки-Мун за поставянето на въпроса за климатичните промени на челни позиции в дневния ред на блока. Предвид всичко това и миналото й в ЕНП тя може да бъде обединителен кандидат за държавите членки, които са против Манфред Вебер. ГЕРБ и Бойко Борисов заявиха няколко пъти, че застават зад Манфред Вебер. Ако се стигне до кандидатура на Георгиева, Борисов ще трябва да жертва еврокомисар  Мария Габриел , защото една държава не може да има двама представители в комисията. Тя все още не е кандидат и европарламентът може да се противопостави на някого, който не е бил в надпреварата.  \"Моите баби и дядовци нямаха почти никакво образование. Родителите ми завършиха гимназия. Бях първата в рода, която получи докторска степен. От едно село в България до изпълнителен директор на Световната банка - така изглежда възможността\", написа Георгиева в профила си в \"Туитър\".  Може и да не е кандидат, но малко са личностите в ЕС с толкова доминиращ профил като 68-годишния бивш френски външен министър, който успя да запази единството на държавите членки по време на преговорите за Брекзит с Великобритания. Ползва се с възхищението на Макрон, който миналия месец каза, че той е \"един от европейските лидери, които имат забележителни качества и може да бъде в списъка (с кандидати за висшите постове в ЕС)\". Преди време бившият френски президент Никола Саркози каза за него, че има \"харизмата на стрида\". Подкрепя наследството на Шарл дьо Гол, който настояваше за централизирана икономика, силна президентска власт и независима външна политика. Сега повече от всякога ние, европейците, се нуждаем от колективни действия в защита на нашите ценности и на основания на правила международен ред. Това може да бъде моментът на Европа, основан на един по-силен и решителен Европейски съюз (януари, 2019 г.)  Все още е начело на списъка на най-влиятелните жени на света според \"Форбс\". Жената, някога наричана \"Императрица на Европа\", ще се откаже от канцлерския пост през 2021 г. - решение, което разпали спекулации какво следва после. Според Юнкер Меркел е \"високо квалифицирана\" за висша позиция в ЕС. През април той каза, че тя е не просто уважаван човек, но и \"произведение на изкуството\". Заяви, че няма да търси пост в политиката, след като се оттегли през 2021 г. \"Като член на семейството на ЕНП, разбира се, ще работя в подкрепа на Манфред Вебер\". Как? Процесът с т.нар. водещ кандидат бе използван за пръв път при избирането на Жан-Клод Юнкер през 2014 г. Според поддръжниците му той прави избора на председател на еврокомисията по-демократичен и прозрачен. Преди 2014 г. председателят се назначаваше от лидерите на ЕС. С въвеждане на системата за  водещ кандидат  (наричан още шпиценкандидат) европейските политически партии издигат свои  претенденти . Въз основа на резултатите от евроизборите един от тях би трябвало да бъде избран за председател на Европейската комисия от Европейския парламент, след като бъде официално предложен от държавните и правителствените ръководители. Идеята на този подход е, че председател на еврокомисията трябва да стане кандидатът на партията, излязла начело в изборите. Френският президент Еманюел Макрон и други национални лидери обаче са против искането на европарламента за използване на метода. Според Макрон \"водещият кандидат\" е бил замислен да работи с нова система от транснационални листи за парламента, която в ЕС все още няма. Другите теми Освен висшите постове лидери ще обсъдят и стратегическия дневен ред на ЕС за следващите пет години. Повече за него четете  тук . Сред другите теми са многогодишната финансова рамка на блока за 2020-2027 г., дезинформацията по време на евроизборите, защитата на околната среда. В петък държавните и правителствените ръководители ще обсъдят състоянието на еврозоната и преговорите по оттеглянето на Великобритания. По-рано тази седмица стана известно, че  ЕС отложи  за октомври решението за започване на преговори със Северна Македония и Албания за присъединяване. Повече по темата четете  тук . При договореностите за висшите постове трябва да има и баланс между представителите на двата пола. За жените, които може да ръководят ЕС, четете  тук  и  тук .", "date": "2019.06.20", "title": "Спорове между Франция и Германия водят към блокаж избора на ръководители на ЕС"}
{"url": "https://www.dnevnik.bg/sport/2019/06/20/3927448_nad_200_sustezateli_vlizat_v_ekstremen_koloezdachen/", "text": "От четвъртък до неделя Пампорово ще се превърне в сцена на екстремното колоездене. Фестивалът \"Пампорово байк фест\" ще се проведе за пети път, като ще предизвика най-добрите състезатели от България и чужбина. Организаторите очакват броя на участниците да надхвърли 200 души. До момента има записани чуждестранни състезатели от Испания, Франция, Великобритания, Португалия, Германия, Гърция, Румъния и Македония. Главният акцент в програмата е IXS Downhill Cup, като за пръв път страната ни ще бъде домакин на кръг от сериите. По време на фестивала ще се проведат още три дисциплини, които включват втори кръг на \"Виваком даунхил серии\", трети кръг от детските байк серии и Националния шампионат по форкрос. Друг акцент от програмата на фестивала е премиерата на най-новия филм в средите на екстремното колоездене - Return to Earth на Anthill Films. Световната му премиера е този петък, а в България ще бъде излъчен в събота по време на киновечерта в хотел \"Перелик\". Освен филма гостите ще могат да видят за първи път премиерата на официалното видео от провелите се през май български градски серии. Наградният фонд ще бъде 5000 лева, като организаторите обещават много предметни награди за състезателите.", "date": "2019.06.20", "title": "Над 200 състезатели се впускат в екстремен \"маратон\" в Пампорово"}
{"url": "https://www.dnevnik.bg/detski_dnevnik/2019/06/20/3927343_bezopasna_vakanciia_niakolko_vajni_napomnianiia_za/", "text": "Лятната ваканция започна, а с нея зачестяват игрите навън - през деня и до късно вечер. Те трябва да са вълнуващи и забавни, но понякога невниманието и пренебрежителното отношение към правилата могат да струват скъпо. \"Детски Дневник\" припомня няколко важни правила за безопасност, които е добре да преговорите с децата, независимо дали ще излизат да играят близо до дома, или ще заминат на гости при близки в друг град и на село, формулирани от \"Пътната полиция\". Местата за игра Най-добре е за игра, разходка или каране на велосипеди, ролери, скейтбордове да се избират места, далеч от оживени улици с натоварено автомобилно движение. Това гарантирано ще намали риска от инциденти. Пресичането Важно правило е пътното платно никога да не се пресича тичешком, напомнят от пътната полиция. Задължително е преди пресичане детето да спре до бордюра, да се огледа внимателно първо наляво, после надясно и да стъпи на платното само когато в близост няма автомобили. Когато се налага да се пресича улица с натоварено движение, най-добре е децата да се съберат в група или да застанат до някой възрастен човек. При пресичане на оживени кръстовища със светофарна уредба за предпочитане е да не се бърза да се стъпва на платното веднага след като светне зеленият сигнал за пешеходци. Въпреки разрешаващия сигнал по-добре първо пешеходецът да се огледа в двете посоки, защото винаги има автомобили, които навлизат в кръстовището в последния момент, на червено, и то с висока скорост, предупреждават от пътната полиция. Особено рисковано е да се пресича между паркирани край платното автомобили – малкото дете поради ниския си ръст е невидимо за шофьора на приближаващия автомобил и на практика изтичва в опасната му зона, в която той не може да спре. Столчетата и коланите са задължителни Въпреки че са задължителни по закон, предпазните колани нерядко не се поставят, а това е опасно. Много от пострадалите деца и юноши в момента на катастрофата са били пътници в автомобилите, карани от родители, приятели и близки. Тогава те се оказват безпомощни потърпевши. За предпочитане е да сядат на задната седалка, като пак поставят колан. Според специалисти нараняванията, които получава тялото без предпазен колан при удар с 50 км в час при градски условия, се равняват на падане от петия етаж. По-малките трябва да са в специални детски столчета и също с колан. Много важно е децата да слизат - по възможност, от дясната страна на автомобила, за да са най-близо до тротоара. От \"Пътна полиция\" съветват младежите да правят настойчива забележка на шофьора, ако управлява с прекалено голяма скорост и изпреварва рисковано. Както и да не се качват на стари, неизправни, саморъчно сглобени мотопеди и мотоциклети, карани от неправоспособни приятели.", "date": "2019.06.20", "title": "Безопасна ваканция: няколко важни напомняния за родители"}
{"url": "https://www.dnevnik.bg/sport/2019/06/20/3927558_grigor_dimitrov_kato_roki_balboa_video/", "text": "Григор Димитров е готов за сезона на трева\" - така Асоациацията на професионалните тенисисти (ATP) представи българина преди началото на турнира в \"Куинс\". В своята \"Фейсбук\" страница ATP направи интересна препратка от Димитров към легендарния персонаж на Силвестър Сталоун Роки Балбоа. В кратко видео са показани кадри от тренировките на бившия №3 в света под музиката от филмовата поредица \"Роки\". След  отлагане в два поредни дни  Димитров все още не е изиграл първия си мач от турнира в \"Куинс\". Във вторник и сряда над Лондон имаше няколко превалявания, което промени програмата и отложи срещата на българина с Феликс Оже-Алиасим. В крайна сметка  мачът от първи кръг  на бившия №3 и 18-годишния канадски талант е втори в програмата на корт №1. Състезателният ден на него стартира в 13 часа българско време с мача Жил Симон и Кевин Андерсън. Веднага след неговия край започва и двубоят на Димитров. И в четвъртък прогнозата е за превалявания над Лондон, но само в обедните часове, след което не се очаква влошаване на времето.", "date": "2019.06.20", "title": "Григор Димитров като Роки Балбоа (видео)"}
{"url": "https://www.dnevnik.bg/sviat/2019/06/20/3926871_rekorden_broi_rusnaci_smiatat_che_vseki_istinski_muj_e/", "text": "Шестима от всеки 10 руснаци са убедени, че \"който не е служил в армията, не е истински мъж\". Други 24% наричат наборната служба \"дълг към държавата, дори това да не отговаря на личните ти интереси\". Рекордните 88% не се съмняват, че армията им е способна да защити страната при военна заплаха от чужбина. Това показва най-новото национално представително социологическо проучване на независимата агенция \"Левада център\", проведено през втората половина на май. Но също така участвалите определено не са съгласни на милитаризиране на бюджета в ущърб на доходите и социалните програми. Положителното отношение към наборната служба достигна рекордно високи показатели за времето, откакто от 1997 г. се провежда анкетата за отношението на обществото към въоръжените сили. Досега този дял не е надхвърлял 44%. Карина Пипия от \"Левада център\" обяснява за РБК, че авторитетът на армията и доверието към нея са се повишили покрай войната в Украйна и операцията в Сирия. В същото време репутацията на останалите институции в държавата се влошава. Подемът на \"великодържавни\" настроения създава усещане, че Русия се е изправила срещу някакъв враг, че расте външната заплаха и е нужна армия, способна всеки момент да я защити. \"Всичко това помага за засилване на представата за дълг и за \"правилния\" патриотизъм, съгласно който да се служи в армията е нещо хубаво\", обяснява Пипия. Тя уточнява, че ако допитването беше проведено сред майки на синове, които са във възраст да бъдат извикани в казармата, критичното отношение към наборната служба щеше да е по-силно. Държавата да не изпада в умиление, предупреждава и Павел Аптекар в редакционен коментар на \"Ведомости\", защото за задължителна военна служба призовават най-вече онези, които вече не са на възраст това да им се случи. Най-често за \"преминаване през школата на живота\" в униформа говорят анкетираните на възраст над 55 години (68%), хората с основно и по-ниско образование (78%) и жителите на дълбоката провинция, отбелязва Алексей Левинсон от \"Левада център\". Младежите - особено тези на 18-24 години в големите градове - предпочитат да карат тази \"школа\" задочно и се обявяват за професионална армия. За смесен принцип за формиране на въоръжените сили се обявяват 49%, но почти половината (47%) от младежите, за които повиквателната за казармата е нещо съвсем реално, са за преминаване към чисто професионална армия. През април проучване на Фондация \"Обществено мнение\" (ФОМ) - друг от трите големи социологически института на Русия, показа, че във възрастовата група до 30 години по 49% са за задължителна и за доброволна служба. Над половината (54%) от младите с висше образование настояват службата да не е задължителна, а да е въпрос на личен избор. Иначе казано, повечето от онези, които подлежат на призоваване в армията или скоро са излезли от казармата, не смятат, че за тях важи поговорката \"който не е служил, не е истински мъж\", обобщава Аптекар. Сергей Кривенко, ръководител на движението \"Гражданинът и армията\" и бивш председател на комисията по правата на военните към Съвета за правата на човека, казва за РБК, че увеличеното одобрение за наборната служба може да се дължи на пропагандата на милитаризма в Русия и усилията на министерството на отбраната да подобри имиджа на армията. Той напомня, че напоследък въоръжените сили отново се затварят за информация, в частите по-рядко се допускат правозащитници, на наборниците е забранено да използват мобилни телефони и министерството се старае да не афишира случаи на насилие в армията. Кривенко смята още, че руснаците не разбират напълно механизма на професионалната армия, гледат на него през призмата на дебата от края на миналия век, а министерството няма интерес от пълно преминаване към този модел. Пипия от \"Левада център\" напомня, че по-възрастните са склонни да се придържат към нещо традиционно и познато като наборния модел, а управляващите - които и без това включват страната в постоянни конфликти и поддържат страх от въоръжен сблъсък - го предпочитат, защото той гарантира мобилизационен резерв в случай на война. По официални данни от края на миналата година броят на наборниците намалява от 2013 г. насам и в казармата всяка есен влизат около 120 000 младежи, а общият брой на служещите срещу договор е около 476 000. Априлското допитване на ФОМ показва, че според 50% от анкетираните положението в армията е отлично или добро, 61% смятат, че всеки младеж трябва да служи в нея, а 72% - че тя е \"училище за живота\". Но анкетата на \"Левада център\" месец по-късно разкрива, че руснаците изобщо не са готови да одобрят увеличаване на разходите за тази \"школа\" за сметка на социалните програми - едва 12% са за повече бюджетни пари за руска военна мощ. Пипия посочва, че с колегите ѝ нарочно са включили този въпрос като провокация, целяща да се изясни колко са хората, готови да жертват всичко в името на военната сила на страната си. Отговорът на 82% е ясен - те искат държавата първо да се грижи за благосъстоянието на гражданите си и социалната справедливост. По данни от април на Стокхолмския институт за изследване проблемите на мира (SIPRI) през миналата година отбранителните разходи на Русия са били малко над 61 млрд. долара (3.9% от БВП), но руски анализатори казаха, че в страната има много прикрити (включително от девалвирането на рублата) разходи във военния сектор, поради което по-бизка до реалността е сума около 200 млрд. долара. Ефективността на тези разходи не е лесно да се оцени - рекорден брой от анкетираните от \"Левада център\" смятат, че армията им е способна да защити страната, но това в значителна степен се дължи на пропагандата за успехи в конфликти като тези в Източна Украйна и Сирия срещу противник, който е далеч под стандартите на голяма боеспособна сила. Затова Левинсон коментира, че у по-възрастното поколение образът на армията се изгражда от телевизията, парадите и историите за Великата отечествена война, докато дори за младите, виждащи полза от наборната служба, тя не е патриотичен дълг, а възможност след това да си намериш работа в полицията, силовите структури или държавни институции.", "date": "2019.06.20", "title": "Рекорден брой руснаци смятат, че всеки \"истински мъж\" е длъжен да служи в армията"}
{"url": "https://www.dnevnik.bg/kultura/2019/06/20/3927224_fotografut_na_magnum_koito_se_vpuska_v_puteshestvie_v/", "text": "Изложбата \"Корпус, или екзалтацията да бъдеш\" на фотографа Антоан д’Агата ще бъде открита тази вечер от 18.30 часа в \"Софийски арсенал - музей за съвременно изкуство\". От 2008 г. французинът е пълноправен член на една от най-престижните фотографски агенции Magnum Photos. Изложбата може да бъде видяна до 28 юли, съобщават организаторите. \"Корпус\" е инсталация, която включва звук, видео, текст и фотоизображения. Антоан д’Агата е известен с предпочитанията си към теми, които се смятат за табу: секс, лични обсесии, проституция. В работата си той често използва своя личен житейски опит. \"Моята интимност е свързана толкова много с моята работа, а моята работа зависи толкова много от интимните ми преживявания. Всичко това е взаимно свързано\", казва за себе си фотографът. Антоан д’Агата е роден през 1961 г. в Марсилия, но през 1983 г. напуска Франция. Пътува по целия свят, а в началото на 90-те години се установява в Ню Йорк. Там изкарва курс в Международния център по фотография, където негови преподаватели са Лари Кларк и Нан Голдин. Междувременно кара стаж в редакторския отдел на Magnum Photos. Когато се завръща във Франция през 1993 г., Антоан д’Агата престава да се занимава с фотография. Връща се към нея чак през 1997 г. Година по-късно издава първите си фотокниги De Mala Muerte и Mala Noche. Почти веднага галерия Vu се заема да продава работите му. След публикуването на фотокнигата Hometown той е отличен с френската награда за млади фотографи на името на Нисефор Ниепс. Следват няколко фотокниги и три филма. А през 2009 г. сам става главен герой в документалния филм \"Камбоджанската стая: Ситуации с Антоан д’Агата\". Изложбата е част от 6-ото издание на  фестивала \"ФотоФабрика . \"Софийски арсенал – Музей за съвременно изкуство\" се намира на бул. \"Черни връх\" 2.", "date": "2019.06.20", "title": "Фотографът на \"Магнум\", който се впуска в пътешествие из темите табу"}
{"url": "https://www.dnevnik.bg/evropa/2019/06/20/3927562_boris_djonsun_specheli_i_tretiia_krug_v_nadprevarata/", "text": "Надпреварата за наследяването на Тереза Мей начело на британската Консервативна партия беше сведена до четирима кандидати след третия кръг на изборите, провел се вчера, предадоха световните агенции, цитирани от БТА. Бившият външен министър  Борис Джонсън  отново е начело с 143 гласа от общо 313.  В първия кръг  на 13 юни той излезе начело с 114 гласа.  Във втория кръг  на 18 юни той отново беше начело с 126 гласа. Четвърти и пети кръг ще има днес, като резултатите ще бъдат обявени в 12 ч. по Гринуич и в 17 ч. по Гринуич. Вчера на второ място остана външният министър Джереми Хънт с 54 гласа. Министърът на околната среда Майкъл Гоув е на трето място с 51 гласа. На четвърто е вътрешният министър Саджид Джавид с 38 гласа. Отпадна Рори Стюарт, министърът на международното развитие, който получи едва 27 гласа. Първоначално в битката за наследяване на Мей участваха 10 кандидати.", "date": "2019.06.20", "title": "Борис Джонсън спечели и третия кръг в надпреварата за приемник на Мей"}
{"url": "https://www.dnevnik.bg/na_put/2019/06/20/3927333_brjuj_spira_da_se_reklamira/", "text": "И белгийският Брюж усети, че красотата вече му пречи и спира да се рекламира като туристическа дестинация. Градският съвет реши да свие рекламната кампания, провеждана в големите белгийски градове, с която досега привличаше еднодневни чуждестранни туристи, съобщава  Причина е оценката, че сегашният им брой се отразява зле на града. И сега броят на туристите е повече от достатъчен, още повече, че в мнозинството си те са еднодневни, коментират местните власти. Градът заприлича на Дисниленд, възмущава се кметът. Всяка година около 9 млн. души посещават историческия център на Брюж, докато местните жители са е едва 20 хил. души. Ще се подпише споразумение и с ръководството на круизния терминал, така че да не допуска повече от 2 круизни кораба на ден вместо 4 и дори 5 сега. Големите кораби също стоварват едновременно по няколко хиляди туристи, които не остават в града повече от три часа. Организаторите на круизните пътувания пък ще трябва да променят програмите си, така че посещението на града да не се пада в почивен ден. Преди Брюж проблемите на свръхтуризма усетиха на гърба си Венеция, Барселона, Дубровник, които са доста по смели в опита си да намалят притока туристи - налагат глоби за непристойно поведение, въвеждат такса за достъп, забраняват откриването на нови магазини и заведения за хранене в историческите центрове. Растящото благосъстояние и поевтиняващите възможности за пътувания до всички краища на света превръщат подобни места в отрицателни примери, а най-предпочитаните туристически дестинации неизменно стават жертва на собствения си успех. Огромният приток на туристи на свой ред влошава с времето нивото и на самите туристически услуги. ", "date": "2019.06.20", "title": "Брюж спира да се рекламира"}
{"url": "https://www.dnevnik.bg/evropa/2019/06/20/3927564_es_e_naput_da_se_sporazumee_za_vugleroden_neutralitet/", "text": "Лидерите на страните членки на ЕС може да се договорят да подкрепят постигането на въглероден неутралитет до 2050 г., предаде \"Ройтерс\", като се позова на формулировка в последния проект на заключение за тяхната среща на върха,  която ще се състои днес и в петък . В документа се отправя призив към блока \"да напредва в работата по условията, инициативите и създаването на рамка с цел да се установи как да се гарантира преход към климатично неутрален ЕС до 2050 г.\". В допълнение има формулировка, която цели да успокои опонентите на тази мярка като Полша и Чехия и която гласи, че подобни усилия трябва \"да съхранят европейската конкурентоспособност, трябва да бъдат справедливи и социално балансирани, да отчитат националните обстоятелства на страните членки и да зачитат тяхното право да взимат решения за техния собствен енергиен микс\". В началото на седмица още четири страни от ЕС, сред които и България, обявиха, че подкрепят целта за нулеви нетни емисии до 2050 г., с което общият брой на държавите членки \"за\" достигна 22, съобщи природозащитната неправителствена организация Climate Action Network Europe. Това са Австрия, Белгия, България, Кипър, Дания, Финландия, Франция, Германия, Гърция, Унгария, Италия, Ирландия, Латвия, Люксембург, Малта, Холандия, Португалия, Словакия, Словения, Испания, Швеция и Великобритания. \"Ройтерс\" отбелязва, че колебаещите се държави искат финансиране и уверения, че икономиките им няма да пострадат от темпа на намаляване на емисиите. Дипломат от страна против плана коментира, че на фона на толкова силен импулс в негова подкрепа те не искат да бъдат малцинството, което да го блокира. Междувременно днес стана известно, че Унгария, Полша, Словакия и Чехия, които са обединени във Вишеградската четворка, ще договорят обща позиция по целите на ЕС за борба с климатичните промени до 2050 година. Това съобщи ръководителят на администрацията на унгарския президент Виктор Орбан.", "date": "2019.06.20", "title": "ЕС е напът да се споразумее за въглероден неутралитет до 2050"}
{"url": "https://www.dnevnik.bg/sport/2019/06/20/3927308_rodri_futbolistut_za_70_mln_evro_koito_kara_kola_vtora/", "text": "По какво ще познаете съвременните суперзвезди във футбола – татуировки, лъскави дрехи и скъпи коли. В такъв случай със сигурност може да пропуснете халфа на \"Атлетико\" (Мадрид) Родри, или както е пълното му име, Родриго Ернандес Касканте. Очаква се до дни 22-годишният футболист да стане най-скъпата покупка на  Пеп Гуардиола , който иска да го има в \"Манчестър сити\". Родри не се вписва в рамката на съвременните футболисти и внася капка нормалност в типичния имидж, който имат големите звезди днес. Роденият в Мадрид играч вече се е сблъскал с трудностите, след като на 17 години е отхвърлен от треньорите в академията на \"Атлетико\", защото не е достатъчно силен физически. Така неговите връстници се изкачват в горната възрастова група, а той трябва да напусне школата на \"дюшекчиите\". Отива във \"Виляреал\", където успява да се изкачи до първия отбор и с него прави фурор. Затова през 2018 г. Диего Симеоне го връща в \"Атлетико\" срещу 25 милиона евро, а само за един сезон на \"Уанда метрополитано\" халфът изуми всички. Днес е желан от Пеп Гуардиола, който го вижда като естествен наследник на Фернандиньо в \"Сити\". Професионалистът с кола втора употреба \"Не мога да разбера защо моите колеги пръскат луди пари за скъпи коли. Това е средство да те придвижи от точка А до точка Б\", така Родри отговаря на въпрос защо, когато е професионален футболист в елита на Испания, кара стар \"Опел Корса\". Дори след като подписва с първия отбор на \"Виляреал\", халфът не изоставя старта си кола, купена от възрастна дама. Тя е купена, когато Родри изкарва шофьорска книжка. Приятелите му го съветват да си купи по-хубав автомобил за неговата безопасност, докато шофира към Мадрид, но той отказва. Именно приятелите и скромният начин на живот, който Родри предпочита, го отличават от всички останали. След отхвърлянето от школата на \"Атлетико\" футболистът започва да мисли какво би правил, ако не реализира мечтата си да играе голям футбол. Затова съчетава тренировките в академията на \"Виляреал\" с образованието си, записвайки се в университета в Кастейон. Той се нанася в общежитието към учебното заведение, където продължава да живее и когато подписва професионален договор с \"жълтата подводница\" и е повикан в първия отбор. За мнозина това е странно, имайки предвид как живеят професионалните футболисти в Ла Лига и какъв стандарт на живот имат. \"Много хора бяха шокирани и все още са, когато научат това, но след няколко минути с Родри разбират, че това е нормално за него. Той обича да прекарва времето си с най-близките си хора\", разказва приятелят на футболната звезда Валентин Енарехо, с когото делят една стая. Наравно с преследването на успешна кариера Родри успява да посещава редовно занятията по бизнес науки и икономика. Дори когато се връща в Мадрид, не спира да учи, макар и да няма нужда. \"Родри е същият, какъвто си беше и в деня, когато се запознахме. За него да е професионален футболист не е голяма работа, а професия, каквато имат всички хора. Това не го променя, дори напротив. Винаги показва уважение, дори към по-малките, които идваха в университета\", добавя Енарехо. Новият Бускетс, който е против социалните мрежи Първоначално отхвърленият заради липса на физическа сила футболист, днес е считан за най-добрия дефанзивен халф в Испания. Висок 1.91 м, Родри е сравняван със Серхио Бускетс и дори считан за по-добра версия на един от най-важните играчи на \"Барселона\". Затова не е случайно, че Гуардиола иска Родри, след като именно каталунският специалист направи Бускетс титуляр в \"Барселона\" и го изгради като един от най-добрите халфове в света. През сезона Родри беше един от играчите с най-много пресечени топки в Ла Лига. Той завърши и с 91% точни пасове. \"Той е идеален за \"Сити\", а щом ние го обсъждаме, Гуардиола го е знаел доста преди това. Играе в отбор на Чоло Симеоне, което значи, че е достатъчно здрав физически и готов за битките в Англия. Статистиката му показва, че е със сходни характеристики като Бускетс и Чаби Алонсо, халфове, които Гуардиола харесва\", споделя водещият анализатор Гийом Балаг. Самият футболист не се интересува от сравнения с други играчи и не обръща внимание на славата, която неизменно върви с играта. Затова няма да видите Родри на последните страници на вестниците с прояви извън терена. Няма да го намерите и в социалните мрежи, защото той не ползва \"Инстаграм\". Не харесва и татуировките. \"Той е най-земният човек, когото познавам. Когато сме заедно, футболът е на второ място, просто ми казва, че е играл срещу \"Барселона\" или \"Реал\", или че е ял пица след мач. По времето, когато живеехме заедно, свободното ни време беше заето с игра на тенис на маса, гледане на телевизия или просто учехме заедно\", добавя добрият му приятел Енарехо. До дни се очаква Родри да смени Испания с Англия. От \"Сити\" са готови да платят откупната клауза на халфа, която е 70 милиона евро, а с това той ще стане и най-скъпият трансфер на английския шампион. Рекордът, който се държи в момента, беше поставен от Риад Марез през миналото лято (67 милиона евро).", "date": "2019.06.20", "title": "Родри – футболистът за 70 млн. евро, който кара кола втора ръка и живее в общежитие"}
{"url": "https://www.dnevnik.bg/evropa/2019/06/20/3927569_provaleniiat_plan_za_tol_sistema_shte_kostva_na/", "text": "Германският канцлер Ангела Меркел смята, че нейната страна ще губи стотици милиони евро на година заради решението на Съда на ЕС, който блокира планираното въвеждане в страната на тол-система, предаде ДПА. На Германия сега няма да й достигат между 350 милиона и 500 милиона евро на година, заяви Меркел ден след  решението на съда на ЕС . Канцлерът припомни, че тези пари са щели да бъдат вложени в транспортната инфраструктура. Меркел каза, че правителството е вярвало до края, че схемата за тол-такси е законна, и защити похарчените за проекта суми, преди да бъде взето съдебното решение. Правителството прекрати договорите с две компании, предназначени да помогнат в управлението на схемата, след като плановете за въвеждането й бяха блокирани от ЕС поради съображения за дискриминация. Във вторник Съдът на ЕС постанови, че икономическото бреме от схемата ще пада върху плещите само на шофьори на превозни средства, регистрирани в други страни от ЕС. Съгласно схемата всички водачи трябваше да плащат такса, но германските щяха да бъдат напълно компенсирани под формата на намаляване на данъка върху колите им. Тол-системата трябваше да бъде въведена през октомври 2020 г. Политици сега дебатират за нейна алтернатива.", "date": "2019.06.20", "title": "Проваленият план за тол-система ще коства на Германия до 500 млн. евро на година"}
{"url": "https://www.dnevnik.bg/evropa/2019/06/20/3927571_britanskoto_pravitelstvo_othvurli_prizivite_za_danuk/", "text": "Британското правителство отхвърли призивите на депутати да бъде въведен нов данък върху продажбите на дрехи с цел да се спрат трудовите злоупотреби и нанасянето на щети на околната среда от модния сектор, предаде \"Ройтерс\". Великобритания, където се купуват най-много дрехи на глава от населението спрямо останалите страни в Европа, отчита бум на т.нар. бърза мода. На парламентарно изслушване стана ясно, че на някои работници в сектора се плащат само 3.5 британски лири (4.41 долара) на час, което е наполовина на минималната надница. \"Грийнпийс\" посочва, че 73 процента от текстила, използван за изработването на над 100 милиарда облекла годишно, бива изхвърлян на сметището или е изгарян, след като се използва. Членове на комисията за екологичен одит препоръчаха редица промени за реформа на сектора, определян от тях като експлоататорски и вредящ на околната среда. Те обвиниха министрите, че не отговарят на общественото мнение, като отхвърлят предложенията. Комисията предложи данък от един пенс за всяка продадена дреха, за да се повишат инвестициите в рециклирането на текстил. Правителството посочи, че работи с модната индустрия за намаляване на отпадъците и вече е осигурило по-големи ресурси, с които да се гарантира, че всички британски работници получават най-малко минималната надница.", "date": "2019.06.20", "title": "Британското правителство отхвърли призивите за данък върху \"бързата мода\""}
{"url": "https://www.dnevnik.bg/evropa/2019/06/20/3927572_jitelite_na_norvejki_ostrov_iskat_bezvremie_ot_18_mai/", "text": "Жителите на норвежки остров, където слънцето не залязва през 69 дни от годината, искат \"безвремие\" и по-гъвкави училищни и работни часове, за да се възползват максимално от дългите летни дни, предаде \"Асошиейтед прес\". Хората от остров Сомарьой настояват да се освободят от традиционните работни часове и \"конвенционалното отчитане на времето\" през периода от 18 май до 26 юли, когато слънцето не залязва, заяви вчера местният жител Киел Ове Хвединг. Хвединг се срещна този месец с норвежки депутат, за да представи петиция, подписана от десетки жители на острова, в подкрепа на идеята той да бъде обявен за \"свободна от астрономическо време зона\". На срещата са обсъдени и всички практически и законови пречки пред това да не се обръща внимание на часовника. \"Малко е налудничаво, но в същото време е много сериозно\", каза Хвединг. Сомарьой, който е разположен на север от Северния полярен кръг, е изцяло на тъмно от ноември до януари. Идеята зад \"свободната от астрономическо време зона\" е, че неспазването на часовото време ще улесни жителите на острова, особено студентите, служителите и работниците да се възползват от ценните месеци, когато е само светло. Да нямаме часовници \"е чудесно решение, но ние вероятно няма да станем изцяло зона, свободна от астрономическо време, тъй като ще е твърде сложно\", заяви Хвединг. \"Поставихме обаче времето като предмет на дискусии и можем да получим по-голяма гъвкавост (...), за да се пригодим към дневната светлина\", добави той. \"Идеята е също така да се успокоим. Виждал съм хора, които са стресирани, тъй като са притиснати от времето\", твърди Хвединг. Разположен на запад от Тромсьо, островът има население 350 души, а основен поминък са риболовът и туризмът. Миналата година Финландия лобира за отмяната на лятното часово време, след като гражданска инициатива събра над 70 хил. подписа.", "date": "2019.06.20", "title": "Жителите на норвежки остров искат \"безвремие\" от 18 май до 26 юли"}
{"url": "https://www.dnevnik.bg/politika/2019/06/20/3927567_radan_kunev_finansiraneto_na_partiite_ot_biznesa_e/", "text": "Избраният за евродепутат от \"Демократична България\" Радан Кънев обяви в сутрешния блок на Би Ти Ви, че е искрено загрижен буквално за бъдещето на демокрацията в България заради разговорите за премахване на партийната субсидия и замяната й с финансиране от бизнеса. Според него това е връщане назад към най-мрачните времена на взаимоотношенията между политиката и бизнеса. Кънев го нарече директно узаконяване на феномена политически рекет върху бизнеса - \"нещо, което знаем, че съществува\". По думите му тук става дума за практическо узаконяване на политическата корупция. Кънев посочи, че е странно да се говори за въвеждане на американския модел на финансиране на партиите в Европа - защото самият модел има доста проблеми. Да се говори за американския модел в Европа е дълбока политическа неграмотност или желание под благовидни фрази да се узакони политическият рекет и корупция, да се елиминира опозицията, коментира той. Кънев посочи, че и в момента ГЕРБ и ДПС са официална коалиция на много места в страната. Посочи, че основният двигател на идеята за промяна на финансирането на партиите - ДПС, отдавна съчетава политика и олигархия в една и съща структура. Според него е очевидно желанието на ГЕРБ да подражава на поведението на движението заради възхищението на Бойко Борисов като партиен лидер от работата на ДПС в смесените райони и желанието му да пренесе този модел на национално ниво. Според Кънев, ако се приеме бизнесът да финансира партиите, то тогава би могло почетният председател на ДПС Ахмед Доган като собственик на пристанището на ТЕЦ \"Варна\" да финансира партия ГЕРБ. Така бизнесменът в лицето на Доган ще може много по-лесно да получава нужните разрешителни за проекта си за частно пристанище. Според него това вече е факт заради мълчаливото съучастие на областната управа във Варна. Моят извод е, че е напълно възможно бизнесменът да финансира партия ГЕРБ, заключи Кънев. Обяви, че вече подготвя своите въпроси към ресорните еврокомисари, които ще зададе като евродепутат, дали не е нарушено европейското законодателство по отношение на държавното пристанище \"Варна-изток\", чиито кейове малко по малко се затварят, а не е намерено друго място, на което да се премести дейността му. Междувременно е напълно реалистично досегашният бизнес на държавната компания да бъде поет от порта на ТЕЦ \"Варна\", който бе купен от Доган. Кънев посочи и че държавата също трябва да си защити правата в този казус, и то по съдебен ред.", "date": "2019.06.20", "title": "Радан Кънев: Финансирането на партиите от бизнеса е легализиране на политическия рекет"}
{"url": "https://www.dnevnik.bg/detski_dnevnik/2019/06/20/3927559_vloshenite_rezultati_ot_maturite_ne_pokazvat/", "text": "Има влошаване на резултатите от зрелостните изпити, но те не са показател за тенденция. Такъв извод прави министърът на образованието Красимир Вълчев от  проведените матури . Той илюстрира тезата си пред Би Ти Ви с това, че през миналата година пък резултатите били по-добри, така че става дума по-скоро за нормални статистически колебания. Вълчев посочи още, че се увеличава броят на учениците, които не могат да интерпретират текст, и към това били насочени и промените, които се правят в учебните програми. Министърът не смята, че резултатите говорят за \"историческо дъно\". По повод матурата по английски език, от трудността на която се оплакаха явили се на нея, министърът обясни, че преди година 60-65% от оценките по нея са били отлични, което не е нормално, и сега по-скоро резултатите са реалистични. За матурата по български език, при която родители и експерти откриха дума, за която няма категорично мнение дали се пише разделно или една, министърът обясни, че не става дума за грешка, а за неуместен текст и че това няма да се отрази на оценките. Той посочи, че много малък е броят на експертите, които предварително гледат изпитните работи, заради тайната на изпитните материали. Трябва да продължим да правим същото – да въвеждаме нови учебни програми, но резултатите от тях се виждат след 5-8 г., обясни той. За проблемите във висшето образование, което се масовизира, министърът посочи, че от 4 г. е налице намаляване на държавното финансиране в университетите, като приемът от 58 хил. души е намален на 43 хил. души. \"Правим преструктуриране – увеличаваме приема на инженерно-техническите направления и намаляваме педагогическите например. Тези професии, които изискват инженерно образование, ще бъдат с най-висок ръст на доходите, защото ще има най-голям недостиг на кадри\", добави Вълчев.", "date": "2019.06.20", "title": "Влошените резултати от матурите не показват тенденция, смята ресорният министър"}
{"url": "https://www.dnevnik.bg/sviat/2019/06/20/3927599_sasht_potvurdiha_che_tehen_dron_e_svalen_ot_iran/", "text": "Американско безпилотно устройство е свалено в международно въздушно пространство над Ормузкия проток. Това обявиха Съединените щати, след като ирански медии съобщиха за дрона, предаде Би Би Си. Съобщенията на САЩ и Ислямската република за инцидента обаче дават различни сведения за мястото на инцидента, който се случва в момент на все още нарастващо напрежение между Вашингтон и Техеран и планове за засилване на американското присъствие в региона. В понеделник министерството на отбраната на САЩ обяви  плановете за разполагане на още 1000 войници  в региона заради \"враждебно поведение\" на иранските сили. Медия на иранската  Революционна гвардия  обяви сутринта, че това се е случило в иранското въздушно пространство, недалеч от град Кухмобарак в южната част на страната. Тогава американски представители първочално отказаха коментар, но по-късно отрекоха американски дронове да са прелитали над Иран. Става дума за дрон MQ-4C Triton на американските военноморски сили. Той въведен в операциите на САЩ през май 2018 г. Според последвали изявления на гвардията машината е излетяла \"от американска база в южната част на Персийския залив\" с идключени транспондери - \"нарушение на авиационните правила\", чрез което се е \"придвижвала тайно\". \"Свалянето на американски дрон бе ясно послание до Америка... границите ни са червената линия на Иран и ще реагираме на всяка агресия... Иран не иска война с нито една държава, но сме напълно подготвени да го защитаваме\", каза по държавната телевизия на страната главнокомандващият на гвартията Хосеин Салами, предаде \"Ройтерс\". Миналата седмица САЩ обвиниха Иран, че стои зад нови  атаки срещу танкери в Персийския залив , като дори показаха доказателства за това. Техеран, отричайки информацията, от своя страна  обяви план да надвиши до 10 дни  лимита на запаси от обогатен уран, разрешен от международната сделка отпреди четири години.", "date": "2019.06.20", "title": "САЩ потвърдиха, че техен военен дрон е свален от Иран (допълнена)"}
{"url": "https://www.dnevnik.bg/evropa/2019/06/20/3927602_afganistanec_i_trima_bulgari_sa_osudeni_dojivot_po/", "text": "Четирима трафиканти на хора бяха осъдени на доживотен затвор с окончателното решение на унгарски съд днес заради смъртта на 71 мигранти, чиито разлагащи се тела бяха открити в камион, изоставен на автомагистрала в Австрия преди четири години, предаде \"Ройтерс\". Афганистанец - лидер на групата, и трима български съучастници бяха признати за виновни в организиран трафик на хора и непредумишлено убийство. Те отказали да спрат хладилния камион и да отворят вратите, за да влезе въздух, въпреки молбите на хората, натъпкани вътре. Трима от обвиняемите бяха осъдени без възможност за предсрочно освобождаване, а четвъртият може да излезе от затвора след най-малко 30 години. Присъдата е окончателна и не подлежи на обжалване. По време на изслушване по-рано тази година съдията каза, че пътниците са осъзнали, че са в опасност от задушаване, започнали са да блъскат по вратите и да викат, за да привлекат вниманието на шофьора. Председателят на апелативния съд в Сегед заяви, че тежката присъда отразява тежестта на престъплението. На по-ниска инстанция тримата българи и афганистански гражданин получиха 25 години затвор без право на предсрочно освобождаване, посочва ДПА, цитирана от БТА. Жертвите платили на трафикантите да ги транспортират през Унгария през август 2015 г., когато миграционната вълна по т.нар. Балкански маршрут приближаваше върха си. Те били натъпкани в херметично затворения камион, предназначен за превоз на замразени стоки. Трафикантите не пожелали да спрат и да отворят вратите на камиона, за да влезе въздух, от страх, че ще бъдат заловени. Когато най-накрая спрели в страничното платно на магистралата при Парндорф, след австрийската граница, хората вътре били починали от задушаване. Трафикантите изоставили камиона и избягали. Макар че телата бяха намерени в Австрия, процесът се водеше в Унгария, понеже съдебно-медицинските експерти установиха, че жертвите вече са били мъртви още на унгарска територия.", "date": "2019.06.20", "title": "Трима българи и афганистанец са осъдени доживот по делото за загиналите в камион мигранти"}
{"url": "https://www.dnevnik.bg/sviat/2019/06/20/3927612_bivshiiat_prezident_na_interpol_se_prizna_za_vinoven_v/", "text": "Бившият шеф на Интерпол - китаецът Мън Хунвей, чието  изчезване миналата година от международната полицейска организация  със седалище в Лион предизвика смут, се призна днес за виновен в корупция по време на съдебния процес срещу него, предаде \"Франс прес\". Първоинстанционно съдилище в източния китайски град Тянцзин проведе днес открито заседание по делото за подкупи срещу бившия зам.-министър на обществената сигурност и шеф на китайската морска полиция, уточнява ТАСС, като се позовава на новинарския сайт \"Сина\". Шейсет и петгодишният обвиняем \"от 2005 до 2017 г. е използвал служебното си положение в користен интерес, съдействал е срещу възнаграждение на частни и юридически лица, от които е получил общо над 14 млн. юана\" (14.46 млн. юана или 1.86 млн. евро, уточнява АФП). \"Прокуратурата представи неопровержими доказателства за вината на Мън Хунвей\", информира \"Сина\". \"В последната си дума обвиняемият призна изцяло вината си\", добавя сайтът. Китай активизира борбата с корупцията в страната, след като през 2012 г. дойде на власт \"петото поколение\" ръководители начело със Си Цзинпин. През последните години мащабната антикорупционна кампания свали от постовете им и прати в затвора, понякога доживот, не само обикновени служители, но и високопоставени официални лица, напомня ТАСС. /БТА", "date": "2019.06.20", "title": "Бившият президент на Интерпол се призна за виновен в корупция пред съд в Китай"}
{"url": "https://www.dnevnik.bg/analizi/2019/06/20/3927619_pone_opashkata_da_si_biaha_otriazali/", "text": "Партиите решиха да узаконят политическия рекет. При това даже не благоволиха да си отрежат опашките, стърчащи от черните каси. Не само защото изобщо не се притесняват от тях, а и защото очевидно са убедени, че наглостта им за пореден път ще остане ненаказана. Три години след референдума на Слави и само месец след като той заяви, че ще участва в местния вот, партиите решиха да се състезават с него по популизъм. Маскираха надпреварата като: \"чухме гласа на народа\", т.е. на онези 72% от участвалите в допитването през 2016 година, които поискаха орязване на партийните субсидии до 1 лев на глас. Управляващите обаче решиха освен от държавната хазна да се обогатяват тройно. С нашите пари. Ако досега се финансираха от бюджета официално с 11 лв. (а неофициално с 13 лв.) за глас, както и няма да плащат наем за офисите си. Така щял да се приложи американският опит във финансирането на партиите, като се осигури невиждана прозрачност и отчетност. Идеята фирми да могат да даряват за партии може и да е американска, но изпълнението е побългарено до безобразие. Първо, в САЩ партиите не получават никакви субсидии от бюджета. Второ, не ползват безплатни офиси. И трето, американските фирми дарители не разчитат на изкуствено дишане от държавния бюджет, нито на \"студен резерв\", а отчетността и прозрачността наистина са на изключително високо ниво. Което между другото не ги застрахова срещу скандали с конфликти на интереси. У нас държавата отдавна е от обществени поръчки. По места бизнесмените са дори още по-пряко зависими от партийния феодал и от местната власт, която в много случаи е единственият работодател и платежоспособен партньор. Не трябва да си Ванга, за да прозреш, че всички, които искат даже не да процъфтяват, а просто да съществуват, ще трябва да се отчитат в партийните каси на управляващите партии. Сега го правят тайно, утре ще е и тайно, и явно. Останалите, които са решили да стоят далеч от политиката или, не дай Боже, да подкрепят опозиционна партия, могат да очакват върху тях да се стовари с цялата си тежест държавната репресивна машина – прокурори, следователи, данъчни, ХЕИ, инспекция по труда ... Примери за подобна участ има и сега. На партиите обаче не им стиска финансирането им да остане дори и на този квазипазарен принцип. Затова гледат да се подсигурят и с помощ от бюджета под формата на субсидии и с безплатни офиси. Някои дори поискаха безплатно телевизионно време... Очевидно социалистическото начало в тях няма как да бъде заличено. Веднъж добрали се до софрата, всичко трябва да им е на тепсия. Защо да си правят труда да привличат членове или да събират членски внос? И накрая - най-важният въпрос, слонът в стаята, който никоя партия не вижда. В момента той е чисто символичен – партиите мятат в Сметната палата по един бланков отчет годишно, от който никой нищо конкретно не може да разбере, а и никой сериозно не проверява. Достатъчно доказателство за това е фактът, че нито Сметната палата, нито самите партии са разбрали, че Министерството на финансите е превеждало години наред повече пари, отколкото им се полагат. Докато партиите получават пари и почти не ги отчитат, всеки гражданин, получил някакъв доход извън заплатата си, е длъжен да попълва достатъчно подробна и конкретна данъчна декларация всяка година. За фирмите е още по-строго – огромната част от тях изпращат подробни месечни отчети и подробни дневници на всяка своя продажба! Да не говорим, че всяко заведение, бензиностанция, обикновена закусвалня и други подобни обекти изпращат на НАП в реално време всяка своя продажба! Ето за този двоен аршин иде реч – дребните търговци и гражданите са изрядни и подотчетни до последната стотинка дори когато става дума за стотина хиляди лева оборот годишно, а партиите, които получават десетки милиони годишно от бюджета, ни залъгват с бланкови и неясни \"отчети\". Ясно е като бял ден, че Макар че лесно биха могли да бъдат осветени по разходите, които се правят по време на всяка една предизборна кампания. БСП даже официално признават в отчета си, че имат един милион лева В БРОЙ в сейфа на \"Позитано\" 20. Казано още по-ясно – един милион от черните пари, които не са могли да натъкмят в официалния отчет, са \"писани\", че уж са в касата на партията. Тук-таме има партия, глобена за неподаване на отчет, но няма нито една, наказана за неверен отчет. Дори партиите с доказано фиктивни дарители се измъкнаха от правосъдието. Как при това положение да повярваме, че някой ще следи да не се гази общественият интерес и законът, когато правилата за финансиране бъдат разхлабени? Принципният подход би трябвало да е напълно различен. На първо място всички трябва да имат равен старт - в момента имаме партии-олигарси, които кътат милиони на влог, и партии-парии, които едва свързват двата края. Очевидно е, че битката между тях е неравна и предопределена. Второ, партиите трябва да започнат да си плащат за всичко по пазарни цени. Само така ще се научат да ценят всяка стотинка, която получават. Трето, трябва да има железни гаранции срещу злоупотреби - компании, които финансират политически партии, не би трябвало да могат да участват в обществени поръчки или да получават пряко държавни средства. Защото винаги ще има съмнения как са спечелили. И последно, контролът върху финансирането трябва да е много по-сериозен, публичен и ясен. За да се знае, че питото е платено! Знам, че на всички ни се иска да е така. Въпросът е на кого му стиска?", "date": "2019.06.20", "title": "Поне опашката да си бяха отрязали"}
{"url": "https://www.dnevnik.bg/zdrave/2019/06/20/3927622_parlamentarnata_zdravna_komisiia_sushto_shte_razgleda/", "text": "Парламентарната комисия по здравеопазване ще изслуша днес като извънредна точка управителя на Националната здравноосигурителна каса, изпълнителния директор на Изпълнителна агенция \"Медицински надзор\", изпълнителния директор на болница \"Царица Йоанна – ИСУЛ\" и началника на Клиниката по детска клинична хематология и онкология на болницата. Повод за спешно пренаредения дневен ред стана  случаят с лекувано от левкемия 6-годишно момиче в ИСУЛ  и покриването на възникналите около лечението суми за плащане. 6-годишното дете почина вчера. Въпреки споровете и неяснотите около това кой и как е трябвало да плати за лечението й, дали има забавяне на процедурите за покриване на средствата от здравната каса и т.н. детето е получило лечението и терапията, определена от лекуващите лекари в детската онкофхематология в София. От няколко дни обаче случаят предизвиква остър дебат за това дали касата плаща своевременно за извършеното лечение, доколко се бавят отговорите на заявленията на болни деца и адекватно ли изпълнява функциите на Фонда за лечение на деца, който пое наскоро. И вчера от здравната каса заявиха, че по никакъв начин не е било възпрепятствано провеждането на лечението на детето и то е приложено в определените от лечебното заведение срокове и терапевтична схема. Проблемите идват от това, че дни преди смъртта на детето от болницата предоставят на родителите фактура на стойност 14 000 лв. за покриване на влети лекарства, които не са били платени все още от касата. Тази стойност е трябвало да бъде платена от дарителската сметка на детето, каквато практика има и при предишни подобни казуси. От касата пък дадоха да се разбере, че процедурата по отпускането на парите се е забавила, тъй като от ИСУЛ не са дали навреме документи за цени и разходи за медикаменти. А след предоставянето на тези данни болницата е поискала доста по-различна сума от тази, дадена на родителите - 23 377.40 лв. Касата е взела решение за покриване на исканите средства, но заради разминаването е сезирала медицинския надзор за цялостна проверка. Днес председателят на парламентарната комисия по здравеопазване и на групата на ГЕРБ в парламента Даниела Дариткова каза, че ще инициира изслушване по казуса и в здравната комисия. \"Няма дефицит на средства за лечение на деца в чужбина. Ще поканя всички на заседание на комисията по здравеопазване, ще изслушаме управителя на НЗОК и се надявам това да бъде от полза на всички. Това ще даде възможност, ако има дефицит на административен капацитет, той да бъде запълнен, защото дефицит на средства няма. Средствата за този вид лечение се осигуряват от държавния бюджет, те не са от средствата, които са предвидени за здравноосигурителни плащания. По-скоро трябва да се отпимизират административните процедури, за да може всяко дете да получи най-доброто лечение, което му се полага на най-доброто място\", заяви в предаването \"Здравей, България\" на Нова телевизия. Тя каза, че по време на изслушването ще се разбере още какви проблеми има по отношение преминаването дейността на Фонда за лечение на деца към здравната каса, какви са сроковете за отговор на преписките и какво се случва. В началото на днешното пленарно заседание от левицата пък поискаха изслушване на ръководството на здравната каса и на медицинския надзор по случая в парламента. И обявиха, че заради административни \"безобразия\" детето не е получило навременно лечение. В отговор Дариткова заяви, че изслушване ще има, ще се установява има ли наистина административни нарушения, но смъртта на дете, болно от нелечима болест, не трябва да се използва с политически цели.", "date": "2019.06.20", "title": "Парламентарната здравна комисия също ще разгледа случая с починалото от левкемия дете"}
{"url": "https://www.dnevnik.bg/bulgaria/2019/06/20/3927624_spored_danail_papazov_dogan_e_platil_14_mln_lv_za_70/", "text": "Ахмед Доган е платил около 1.4 млн. лв. за 70% от ТЕЦ \"Варна\". Това каза в предаването \"Тази сутрин\" на Би Ти Ви изпълнителният директор на централата Данаил Папазов. Само преди три дни, по време на  специално организиран Ден на отворените врати в централата,  той отказа да назове точно число с аргумента, че това било търговска тайна. Пак тогава Папазов отрече сумата, платена от почетния лидер на ДПС за откупуване на дяловете на децата му Станислав и Ивелина Папазови в \"Сигда\", да е 3500 лв. Тази стойност на сделката беше посочена в няколко медийни публикации след сделката. ТЕЦ \"Варна\" беше изведена от експлоатация през 2017 г., след което беше продадена от чешката електроразпределителна компания ЧЕЗ на дружеството \"Сигда\", което по това време беше собственост на Папазов, сина му и дъщеря му. През лятото на м.г. 70% от \"Сигда\" бяха придобити от Ахмед Доган. Според него цената от 1.4 млн. лв. е била определена от две одиторски компании - международна и българска. \"Ние придобихме дружеството от ЧЕЗ за 48.5 млн. евро, каза Папазов. От тях 28 милиона са банков кредит а останалите пари са средства, които ЧЕЗ дължеше на ТЕЦ \"Варна\" и ние влязохме в техния дълг. Кредитът продължава да се връща и към този момент\". Драстично по-ниската цена, платена от Доган, той обясни със задълженията на дружеството ТЕЦ \"Варна\". На въпроса как е избрал за свой съдружник именно почетния председател на ДПС Папазов повтори казаното от него и по-рано: \"Преговаряха с доста хора, които имаха интерес за решаването на въпросите на ТЕЦ \"Варна\". Година след това стигнахме до Ахмед Доган. Той беше единственият човек, който не искаше да участват нито офшорки, нито други съмнителни компании. Той застана с името си\", каза още изпълнителният директор на ТЕЦ \"Варна\". Вчера  фондацията \"Антикорупционен фонд\" обяви, че е подала сигнал  до Държавна агенция \"Национална сигурност\" (ДАНС), Министерството на енергетиката и Комисията за енергийно и водно регулиране (КЕВР) заради решението на държавното дружество \"Електроенергиен системен оператор\"да плати милиони левове за поддържане на т.нар. студен резерв на \"ТЕЦ Варна\" ЕАД. Причината за подаване на сигнала е  твърдението на фонда, че техническата изправност на електроцентралата е под въпрос , което предпоставя евентуална заплаха за енергийната сигурност, като част от националната сигурност на България. \"Това са пълни глупости, отговори задочно днес Папазов в интервюто си за Би Ти Ви. Два от блоковете са в отлично състояние, а третият работи според всички норми. \"Антикорупционният фонд\" е подал сигнал и до Националната агенция за приходите (НАП) във връзка със съмнения за избягване на данъци при придобиването на ТЕЦ \"Варна\" от страна на почетния председател на ДПС, Ахмед Доган. Според Папазов обаче повод за такава проверка нямало, тъй като цялата сделка по придобиването и продажбата на дялове от ТЕЦ \"Варна\" е минала по банков път с платени данъци, а \"Сигда\" била дружество за пример в България.", "date": "2019.06.20", "title": "Според Данаил Папазов Доган е платил 1.4 млн. лв. за 70% от ТЕЦ \"Варна\""}
{"url": "https://www.dnevnik.bg/biznes/2019/06/20/3927628_evropeec_stana_tretiiat_v_sveta_chovek_s_bogatstvo_nad/", "text": "Състоянието на президента на корпорацията за луксозни стоки \"Луи Вюитон Моет Хенеси\" (LVMH - Louis Vuitton Moet Hennessy) Бернар Арно надмина 100 млрд. долара, което го направи третия в света притежател на 12-цифрена сума. Това съобщи агенция  \"Блумбърг\" , цитирана от ТАСС и БТА. Агенцията отбелязва, че вчера състоянието на Арно е достигнало 100.4 млрд. долара, което е над 3 процента от брутния вътрешен продукт на Франция. Той е успял да спечели 32 млрд. долара тази година - повече от който и да е от 500-те предприемачи в класацията на \"Блумбърг\" за най-богатите хора в света. Тя оценява личното състояние на бизнесмените според пазарните котировки на активите, които притежават, и макроикономическата конюнктура. Арно е най-богатият човек в Европа. По-рано границата от 100 млрд. долара успяваха да преминат само представители на САЩ - шефът на гиганта в онлайн търговията \"Амазон\" (Amazon) Джеф Безос, чието състояние се оценява на 119 млрд. долара, и основателят на \"Майкрософт\" (Microsoft) Бил Гейтс със 106 млрд. долара.", "date": "2019.06.20", "title": "Европеец стана третият в света човек с богатство над $100 млрд."}
{"url": "https://www.dnevnik.bg/istorii_na_denia/2019/06/20/3927579_kogato_ste_umoreni_-_ne_se_otkazvaite/", "text": "Колко пъти през последните години сте чували, чели, обсъждали тази тема. Въпреки осъзнаването на нуждата от баланс - това често се оказва трудно, а понякога изглежда отчайващо невъзможно. Особено когато сте достижими по всяко време и навсякъде през различни приложения за разговори в мобилния ви телефон.  Подкрепят го и данните. Според изследване на европейската агенция за наблюдение на условията на живот и работа в ЕС Eurofound България и Румъния са на последно място по показателя баланс между работа и лично време. Данните за 2016 г. (последните публикувани) посочват, че 69% от заетите се прибират твърде изморени от работа, заради което не са в състояние да свършат необходимите домашни задължения. Ако през 2011 г. за 39% от българите е трудно да обърнат внимание на семейните задължения, защото прекарват твърде много време на работното място, то пет години по-късно процентът нараства до 47%. Според изследването обаче отговорностите, които българите имат към семействата си, почти не им пречат, за да се концентрират на работното място и да изпълняват задълженията там.  успяват да постигнат заетите хора в северните европейски държави, сред които Дания, Финландия и Швеция, посочва докладът на Eurofound.  В основата на успешното съчетаване стои функционалното разпределяне на времето. От една страна, честото разсейване на работа води до необходимост от наваксване със задачите извън работно време (въпреки че в много компании работно време и работно място вече се различават от традиционно приетите до неотдавна). От друга, постоянният достъп до всякакви технологични устройства в съчетание със социалните мрежи затруднява \"изключването\". Според изследване на компанията RescueTime, която разработва софтуер за управление на времето и подобряване на продуктивността, 40% от хората използват компютрите си след 22.00 ч. Данните сочат още, че над 21% от работния ден служителите прекарват в забавление, четене на новини или в социалните мрежи, което довежда до това, че 26% от професионалните задължения за деня се изпълняват извън работно време. Без значение дали са на работа или не, според данните на RescueTime  Балансът става още по-труден с увеличаването на професионалните отговорности, а свободното време драстично намалява. Според изследване на професори от Харвард един работен ден на изпълнителен директор на голяма корпорация продължава приблизително десет часа. За хората на управленски позиции рядко има и почивни дни. 79% от уикендите през годината те работят по четири часа, а по време на отпуските си прекарват по почти два часа и половина, отмятайки задачи, показва още изследването, публикувано от Harvard Business Review.  Постигането на златната среда между работа и лично време е трудно, а универсална формула за това няма. За някои хора крайната мярка е най-доброто решение, а именно – пълно изключване от ангажиментите с приключването на работния ден, дори това да означава да оставят настрана дигиталните си устройства. За други почивката е ползотворна, когато са на път и далеч от задълженията си. Често психическата умора се лекува и с физическо натоварване. Затова много хора използват времето извън офиса, за да практикуват спорт или друго свое хоби. Възможностите за изключване от работния режим са многобройни и само опитването води до най-добрите решения. Понякога е терапевтично и само да си припомните, че и други заети хора имат същите проблеми.  Често споделян съвет и като картинки в социалните мрежи напоследък е - \"когато сте уморени - не се отказвайте, а си вземете почивка\".  Чуждият опит какво правят други много работещи хора също може да помогне. Затова ще ви представим четирима души - всеки успешен в професионалната си сфера, които въпреки натоварените работни дни са намерили своите начини да се отпускат качествено.  В новата рубрика на \"Дневник\" и BNP Pariba - \"Забави, забави\", ще ви срещнем с Атанас Райков, генерален мениджър на Viber за региона, Стефан Спасов, основател на Spark, Ксавие Марсенак, основател на Nasekomo, и Яни Драгов, изпълнителен директор на Smart Organic. Въпреки че всеки има различни отговорности на работното място, общото между тях е, че са започнали да прилагат на практика, че за да си добър в работата си, трябва да прекарваш добре и времето си извън нея. ", "date": "2019.06.20", "title": "Когато сте уморени - не се отказвайте"}
{"url": "https://www.dnevnik.bg/bulgaria/2019/06/20/3927614_niama_da_se_zakrivat_poshtenski_stancii/", "text": "Няма да се закриват пощенски станции. Текстът в проектозакона за пощенските услуги, предвиждащ пощенски станции да има само в населени места с над 800 жители, отпадна от законопроекта след настояване от БСП, съобщи \"Фокус\". Според правителствения проект операторът, предлагащ универсална пощенска услуга (какъвто в момента е държавното предприятие \"Български пощи\" ЕАД) трябва да поддържа \"най-малко една стационарна пощенска станция в населени места с население от 800 до 15 000 жители\". В сегашния текст на закона няма такава конкретизация като единствено се казва, че гъстотата на точките за достъп до пощенската мрежа отчитат нуждите на потребителите. Това породи опасения, че малките населени места с под 800 жители ще останат без пощальони. Пред БНТ тази сутрин главният изпълнителен директор Деян Дънешки увери, че пощенската мрежа няма да се свива, служители няма да бъдат съкращавани, а възрастните хора в малките населени места ще продължат да получават пенсиите си и други пощенски пратки, както досега. По думите му предлаганият от правителството текст в проектозакона е регламентация, съществуваща в наредби от 2012 г., без да е прибягвано до намаляване на пощенските станции. В хода на дискусиите днес в пленарната зала депутати от БСП извадиха и други аргументи срещу изменението на текста. Зам.-председателят на комисията по транспорт Георги Свиленски попита какъв е смисълът да се поставят ограничения на българския държавен оператор. Според него целта е друга - след като през 2025 г. изтече договорът на \"Български пощи\" за предоставяне на универсална услуга, лицензът да бъде даден на друг оператор като междувременно държавната компания излезе от малките населени места. Колегата му от транспортната комисия и депутат от ГЕРБ Станислав Иванов каза, че действително ще се избере нов оператор, но това отново могат да бъдат \"Български пощи\". Според него притесненията на БСП няма смисъл да се дискутират. В крайна сметка за предложението на БСП текстът да отпадне гласуваха 99 народни представители, 25 гласуваха против, а 50 се въздържаха, съобщи \"Фокус\".  \"Български пощи\" сега имат около 3000 станции в страната, а около 300 хил. души получават пенсиите си в дома си. В селата, където няма поща, доставките стават от междуселищен пощальон.", "date": "2019.06.20", "title": "Няма да се закриват пощенски станции"}
{"url": "https://www.dnevnik.bg/kultura/2019/06/20/3927668_galeriia_struktura_zakriva_izlojbata_v_koiato_biaha/", "text": "Галерия \"Структура\" обяви, че изложбата \"Модернизъм и авангард. Българската перспектива\" се закрива от днес, 20 юни. Съобщението бе публикувано във фейсбук страницата на галерията, която в понеделник обяви публично, че част от картините в експозицията са били предмет на измама и са фалшификати. В него се казва още: \"За измамата с картини, експонирани в рамките на изложбата \"Модернизъм и авангард. Българската перспектива\" в галерия \"Структура\", София, собственикът на колекцията Николай Неделчев уведоми писмено главния прокурор на Република България г-н Сотир Цацаров и Дирекция на Националната полиция. От компетентните органи са образувани преписки, по които се извършва разследване.\" Оттам допълват, че предприемат тази стъпка, за да съдействат за установяване на истината, заради което всички творби от изложбата да бъдат предоставени за изследване по реда на българското законодателство и от компетентните органи. Изложбата бе открита на 30 май. В  анонса преди откриването  бе обявено, че тя представя почти 100 неизвестни произведения на български автори със значителен принос в областта на изкуството. Екипът зад проекта допълни, че чрез показването на непознати произведения и слабо известни имена изложбата поставя въпроса, че в българската история на изкуството все още има големи бели петна, които трябва да бъдат запълнени и изследвани. На 17 юни собственикът на колекцията в изложбата, рекламистът Николай Неделчев, екипът, който стои зад проекта и включва реставратор, както и екипът на галерия \"Структура\"  обявиха , че част от картините са фалшификати и че неволно са подвели публиката, ставайки жертва на \"злоумишлени действия\", за които след това сезираха и прокуратурата. Пред \"Дневник\" по-късно разказа, че определените като фалшиви картини са му били продадени от антиквар на име Александър Александров, който има антиквариат на ул. \"Цар Асен I\" 11 в София, а към него го е насочил реставратора доц. Стефан Белишки, работил по картините с масло в колекцията. От Инепсктората за опазване на културното наследство обявиха след запитване на изданието Club Z, че аантикварят Александров не е вписан в Регистъра на лицата, имащи право да извършват търговска дейност с движими културни ценности. \"Тъй като случаят касае произведения на изкуството, които не са движими културни ценности, Министерство на културата няма отношение към него. Разследващите органи ще преценят дали има извършено престъпление или не, съгласно Наказателния кодекс въз основа подадената жалба от г-н Неделчев\", се казва още в техния отговор. За пазара с фалшификати на произведения на изкуството в България четете повече  тук . Интервю с началника на сектор \"Културно-исторически ценности\" в Главна дирекция \"Национална полиция\" главен инспектор Ангел Папалезов за пазара на изкуство в България, фалшификатите и методите за навлизането им може да откриете  тук .", "date": "2019.06.20", "title": "Галерия \"Структура\" закрива изложбата, в която бяха открити фалшификати"}
{"url": "https://www.dnevnik.bg/sport/2019/06/20/3927657_revansh_mejdu_djoshua_i_andi_ruis_moje_da_ima_prez/", "text": "Антъни Джошуа и  Анди Руис  може да се изправят в мач-реванш за световните титли по бокс в тежката категория до края на тази година. Промотърът на британеца Еди Хърн обяви, че за момента се разглеждат дати през ноември и декември. \"До края на този уикенд ще имаме решение за датата и мястото на реванша. Засега обсъждаме варианти в диапазона между 16 ноември и 14 декември\", каза Хърн. В началото на юни  Руис поднесе сензацията на века , като нокаутира Джошуа в седмия рунд и спечели три от титлите в тежката категория – Международната боксова федерация (IBF), Световната боксова асоциация (WBA) и Световната боксова организация (WBO). Американецът от мексикански произход нанесе и първа загуба на британеца при професионалистите. Още след срещата стана ясно, че в договора между Руис и Джошуа има клауза за реванш, която от щаба на британеца активираха. Смяташе се, че Джошуа ще иска да се бие в родината си за втория мач, но според Хърн той има други намерения. \"Пет държави ни предложиха да бъдат домакини на реванша. Ню Йорк? В момента всяка дестинация е с равен шанс. Мисля, че е най-добре Ей Джей да се бие във Великобритания, но той иска САЩ. Това заслужава уважение, защото целта му е условията да са същите както в първата среща\", добави Хърн. Мексико също е кандидат да приеме мач, като големи консорциуми в страната са готови да платят за провеждането на сблъсък в страната. Руис е първият световен шампион в тежка категория от мексикански произход. Наскоро той беше приет и от президента на страната Андрес Мануел Лопес Обрадор. Реванш между Джошуа и Руис има отношение и към българския боксьор  Кубрат Пулев . Той е претендент за пояса на IBF, като изчаква решение на организацията. Преди ден президентът на IBF Дарил Пийпъл обяви, че целта на всички версии в тежка категория е излъчване на абсолютен световен шампион. Това може да забави евентуален мач на Пулев за световната титла. Според \"Индипентънт\"  вероятният следващ съперник  на българина е Тайсън Фюри.", "date": "2019.06.20", "title": "Реванш между Джошуа и Анди Руис може да има през ноември или декември"}
{"url": "https://www.dnevnik.bg/evropa/2019/06/20/3927580_dobre_che_avstriia_spasi_germaniia_ot_tozi_absurd/", "text": "Малко са нещата, за които германците има защо да са благодарни на Австрия: човек се сеща най-вече за виенския валс или тортата \"Сахер\", за ябълковия щрудел и някои други тамошни вкусотии. Но вторник несъмнено даде на всеки обикновен германец истински важен повод да се радва, че австрийците са негови съседи. Причината: Австрия спаси Германия от един бюрократичен абсурд. А именно: от магистралните такси. След като Австрия подаде жалба срещу германското решение,  Европейският съд в Люксембург оповести  във вторник (18.06), че избраният от Германия модел за събиране на пари противоречи на европейското право, защото дискриминира чужденците. Всъщност според Германския автомобилен клуб (ADAC) изобщо не беше сигурно, че Германия ще постигне целта, заради която трябваше да се въведе тол-таксата по германските аутобани. А тя гласеше:  да се напълни държавната хазна . В проекта за пътните такси германците станаха жертва на онова, в което са просто ненадминати: те са надарени с невероятната способност да решават и най-малкия проблем по особено задълбочен и безумно сложен начин. Една спонтанна баварска идея Идеята за магистралните такси се роди преди шест години в южната част на Германия и по-точно в Бавария. Тамошният бюргер отдавна се гневеше, че когато пътува из всички съседни на Германия държави, баварецът е длъжен да плаща тол-такси, докато чужденците свободно си карали по хубавите германски аутобани, без да вадят от джоба си и стотинка. И тъй като управляващият в Бавария Християнсоциален съюз (ХСС) е популистка партия в пълния смисъл на тази дума, магистралните такси за чужденци моментално се превърнаха в политическа програма. \"Докато аз съм канцлер, няма да има магистрални такси\", обеща Ангела Меркел в кампанията преди парламентарните избори през 2013 година, но малко след тях \"железният\" уж канцлер се отметна от думите си, а искането на ХСС стана част от коалиционното споразумение на предишното федерално правителство. Оттогава насам това малоумие занимава безброй щабове от експерти и работни групи в ръководеното от ХСС министерство на транспорта. Всъщност още тогава можеше да се намери лесно решение за всички - без значение дали са германци или чужденци. Шофьорите просто можеха да си купуват стикери за платената такса и да ги лепят на предното стъкло на колите си. В Австрия, Швейцария и Чехия от години действат именно по този начин. Дори и за приятелите на по-модерните технически решения имаше логична опция: съществуващата система за тол-такси, въведена за товарните камиони, можеше чисто и просто да бъде разширена, така че да обхване и леките автомобили. Съответната чип-карта тогава би отчитала съвсем точно изминатите километри, така че този, който пътува много, да плаща и повече от онзи, който само еднократно преминава през Германия. Чиста проба дискриминация Да, ама не. И нали сме уж суперевропейци, дето все се даваме за пример на останалите в ЕС, решихме, че можем да извъртим нещата - така че тъкмо ние, германците, да не плащаме пътните такси. Понеже хем сме си били платили за аутобаните, хем сме имали най-високите цени на бензина, а и най-високите данъци за автомобилите в Европа. А пък и първоначалната идея всъщност беше да плащат само глупавите чужденци, които ни бъркат в портмонетата, когато ние, германците, преминаваме през техните страни. Пълна загадка е защо никой в Берлин, в еврокомисията или дори в Европейския съд не успя да забележи, че решение, според което ще плащат само чужденците, но не и германците, е чиста проба дискриминация. По споменатите инстанции навярно са смятали, че екологичният камуфлаж на мярката (колите с по-ниски емисии на вредни газове щяха на практика да са изцяло освободени от плащането на тол-таксите) ще успее да прикрие недодялания и дискриминиращ бартер. След шест дълги години най-сетне се слага край на това безумие и това е добре! Благодарение на Австрия!", "date": "2019.06.20", "title": "Добре, че Австрия спаси Германия от този абсурд"}
{"url": "https://www.dnevnik.bg/biznes/2019/06/20/3927675_izdatelstvata_uvelichavat_tirajite_si/", "text": "През 2018 г. са издадени с 2.2% по-малко книжни заглавия, но тиражът им нараства с над 70%. Същата е тенденцията и при вестниците - заглавията намаляват с 2.4%, а тиражът нараства с над 10 на сто. Това сочат данните на Националния статистически институт за издателската дейност. Над половината от преводната литература е на английски език През 2018 г. са издадени 8 650 книги с тираж 9 млн. и 1 192 брошури с тираж 2.3 млн. екземпляра. В сравнение с предходната година през 2018 г. броят на издадените книги и брошури намалява с 226 (2.2%), а средният тираж нараства от 666 на 1 144, или със 71.7%. Една трета от заглавията са художествена литература за възрастни, всяка пета е с учебно съдържание, детските книги са близо 8 на сто. Преводните заглавия са 2 101 с тираж 1.855 млн. като от тях повече от половината са преведени от английски (53.0%), следват преведените от руски - 9.8%, немски - 5.9%, и френски език - 5.3%. Шест вестника са спрели да излизат През 2018 г. са издавани 239 вестника с годишен тираж 216 млн. като спрямо предходната година заглавията намаляват с 6 (2.4%), а тиражът се увеличава с 20 хиляди (10.1%). Всекидневниците са 37 (15.5% от заглавията на всички издавани вестници), а седмичниците - 101 (42.3% от заглавията на всички издавани вестници). Чуждоезичните вестници са пет - два на турски и по един на руски, английски и немски език.", "date": "2019.06.20", "title": "Издателствата увеличават тиражите си"}
{"url": "https://www.dnevnik.bg/sviat/2019/06/20/3927672_sblusuci_izbuhnaha_v_14_grada_v_albaniia_pri_shturm_na/", "text": "Сблъсъци между полицията и протестиращи в цялата страна белязаха вчерашния ден в Албания, след като привърженици на опозицията щурмуваха помещения, предвидени за избирателни секции и пунктове за преброяване, предадоха \"Ройтерс\" и \"Болкан инсайт\". Напрежението в различни части на страната последва спора между премиера Еди Рама и президента Илир Мета дали изборите за кметове и общински съветници трябва да се състоят в страната на 30 юни, както бе предвидено първоначално. Президентът Мета  ги отмени с указ , след като опозицията, напуснала (в по-голямата си част) парламента още в края на зимата, отказа да участва в тях на фона на нестихващи протести. Рама обаче настоява, че вотът трябва да се състои. Доминиращата в парламента социалистическа партия  отмени указа на Мета , тази седмица се очаква да започне и процедура за отстраняването му. Междувременно части от администрацията подкрепят премиера, други - президента, тъй като избирателните комисии съдържат представители и на двете най-големи партии, социалистите на Рама и демократите на опозиционния лидер Лулзим Баша. Вчерашните сблъсъци бяха в 14 града, управлявани от опозиционни кметове. В някои от населените места напрежението се разпали още във вторник. \"Ройтерс\" разказва, че в част от тях към опозиционните поддръжници са се присъединили и представители на общинската полиция, изправили се срещу служители на държавната полиция. Затова властите смятат да разформироват част от общинската. В град Кавая протестиращи щурмуваха сграда, където е предвидено да се броят избори на 30 юни. Има над 10 задържани за повреда на материали, нужни за вота, издирват се и други. В Кукъс полицията използва сълзотворен газ срещу демонстранти, първоначално опитали да щурмуват избирателна секция с камион, но впоследствие отказали се от идеята, пише \"Болкан инсайт\". Според изданието \"Албейниън дейли нюз\" общият брой на задържаните, издирваните и тези, срещу които е започнало досъдебно производство, е над 50 души. Сблъсъците с полицията продължиха часове в град Бурели, на 91 км северно от столицата Тирана, поне двама протестиращи пострадаха. Опозицията във всички засегнати от протеста градове поиска избирателната комисия да не използва тези помещения, тъй като съгласно указа на Мета изборите не трябва да се състоят другата неделя.", "date": "2019.06.20", "title": "Сблъсъци избухнаха в 14 града в Албания при щурм на избирателни секции"}
{"url": "https://www.dnevnik.bg/analizi/2019/06/20/3927679_igrata_na_demokraciia_postepenno_shte_spira/", "text": "Явно абсолютно реалната възможност да се загубят евроизборите и изпитаният неистов, просто панически страх от това, доведе до своеобразен \"катарзис\", до коренна промяна в политическата и икономическата ситуация у нас - така смята мой познат, който успява да поддържа близки отношения с върхушките (върховете) и в ГЕРБ, и в БСП. Според него: Ако доскоро Ахмед Доган и Делян Пеевски тъчаха на два стана - политическа подкрепа за БСП и икономическа подкрепа за ГЕРБ, сега вече и политическата, и икономическата подкрепа ще бъдат за ГЕРБ. Когато говоря \"за ГЕРБ\", всъщност ясно за кого става дума. Единствено не стана дума за цената на компромиса от едната страна и капитулацията - от другата страна. Факт е, че 30 години след 10 ноември, моделът, по който функционира политическата ни система, е напълно изчерпан.  Зависеше от резултатите на изборите  Съществуваше публичност на вземането на решенията Допускаше смяна на управляващите  Даваше шансове на опозицията да влияе на политиката Отсега нататък играта на демокрация постепенно ще спира. Съответно ще се налага  Няма да зависи от резултатите на изборите  Няма да има публичност на вземането на решенията Няма да допуска смяна на управляващите  Няма да дава шансове на опозицията да влияе на политиката По този начин демокрацията ни мина през еднопартийно, двупартийно, трипартийно, многопартийно управление, сега вече тя се изпразва от съдържание и преминава към непартийно, задкулисно управление, т.е. олигархично управление, в което главните фактори няма да бъдат \"приватизаторските\" олигарси, т.е. тези, които плячкосаха огромна собственост благодарение на връзките си с политическите партии (по-скоро с политическия елит), а \"политическите\" олигарси, които освен огромна собственост, натрупана чрез властта и контрола в нея и върху нея, имат и монопол върху властовите ресурси.", "date": "2019.06.20", "title": "Играта на демокрация постепенно ще спира"}
{"url": "https://www.dnevnik.bg/analizi/2019/06/20/3927678_otvoreniiat_model_na_finansirane_v_sasht_i_u_nas/", "text": "В т.нар. отворен модел на финансиране на САЩ от началото на 20-и век до ден днешен има ЗАБРАНА за пряко финансиране на кандидати и партии от корпорации (фирми и профсъюзи). Да го кажа по-ясно - корпорации не могат да даряват на кандидати или партии във федерални кампании в САЩ. Освен това в САЩ от 1974 г. има възможност за сериозна държавна субсидия за президентски кампании - кандидати, които искат, могат да я използват, но тогава трябва да се съобразяват с таван на изразходваните средства. Това, което се случи през 2010 г. в едно дело на Върховния съд (CItizens United v. FEC), e, че на корпорациите им бе дадено право да изразходват (неограничено) пари в политически кампании независимо и некоординирано с кандидати и партии. Т.е. корпорацията може да води своя кампания, да има свои плакати, клипове и т.н., но всичко това трябва да се случва без координация с кандидат или партия. Това бе едно лошо и много критикувано в САЩ решение (в името на корпоративната свобода на словото), но то е далеч от легализация на фирми да даряват пряко на партии, както се иска у нас. Нещо повече, американската икономическа среда е силно плуралистична – огромен пазар с различни икономически субекти. Конкуренцията между тях намалява вероятността от системно \"пленяване\" на политиката от бизнеса. В нашата олигополна икономика прякото корпоративно финансиране от бизнеса на партии ще ги превърне в още по-точни копия на медийната среда, където концентрацията на собственост и влияние на една бизнес империя е огромна.", "date": "2019.06.20", "title": "\"Отвореният\" модел на партийно финансиране в САЩ и у нас"}
{"url": "https://www.dnevnik.bg/bulgaria/2019/06/20/3927689_danail_kirilov_ne_mi_obiasniavaite_che_ierarhiiata_v/", "text": "Има еднакъв \"правен риск\" за водене на разследване както срещу главния прокурор, така и срещу председателите на върховните съдилища. Това заяви министърът на правосъдието Данаил Кирилов пред журналисти преди откриването на кръгла маса. \"Сами разбирате, че не е лесно един първоинстанционен съдия да постанови осъдителна присъда срещу началника си – председател на Върховен съд\", обърна се Кирилов към представителите на медиите и продължи: \"Не, не обяснявайте, че има друга йерархична зависимост. Не искам да водим такива спорове. Може, случвало се е! Може да не е в България, но се е случвало в други правни системи\". Кирилов каза, че не иска да влиза в спор и за това кой иска въвеждане на механизъм в закона, който да позволява разследване срещу \"тримата големи\" в съдебната власт – главния прокурор и председателите на Върховния касационен (ВКС) и Върховния административен съд (ВАС), а не само срещу главния прокурор. Причината за изявлението бе фактът, че миналата седмица  Кирилов представи публично проекта  си за законодателни промени, които позволяват разследване на \"тримата големи\", като обясни, че отговаря на изискванията в докладите на Европейската комисия и препоръките, отправени в тях. В същото време от Комитета на министрите, отговарящ за изпълнението на решенията на Европейския съд по правата на човека (ЕСПЧ), заявиха ден по-рано в официално съобщение, че комитетът \"не е поставял изискване за промяна на процедурата за освобождаване от длъжност (или за разследване) на председателите на върховните съдилища на България\". Проектът за промени в закона на Кирилов бе посрещнат с  критики и от други десет неправителствени организации  малко след като бе обявен публично. \"Аз съм заявил вчера на колегите от европейската мисия, че по този въпрос не бих искал да влизаме в спор. В докладите се говори за главния прокурор и висши магистрати\", каза Кирилов пред журналисти. Малко след това той откри кръгла маса в Националния институт на правосъдието, на която два дни ще се обсъжда изпълнението на решенията на Европейския съд по правата на човека (ЕСПЧ) по дела срещу България. Те са свъзрани основно с неефективното наказателно производство в България и липсата на гаранции за независимо наказателно разследване срещу главния прокурор. Кирилов обясни, че в пътната карта, приета през юли м.г., когато той не е бил министър, на съвет за съдебна реформа с участието на представители на неправителствени организации изрично била записана \"Мярка 40\", в която се говори за главния прокурор и председателите на ВКС и ВАС. \"Също нека да съобразим и Конституцията, в която в частта съдебна власт статутът на тримата големи винаги е бил равно установен. Имаме поне пет норми, които коментират статута на главния прокурор, председатля на ВАС и ВКС\", заяви още Кирилов. \"Действайки систематично, действайки логично, в моето предложение е предвиден режим за \"тримата големи\". Въпрос на дебат е – нека този дебат бъде максимално спокоен, широк и подробен, да вземат участие всички заинтересовани, да изразят становище и българският парламент ще трябва да вземе окончателно решение по отношение на тримата заедно или на главния прокурор\", заяви правосъдният министър. По думите му първата среща миналата седмица, на която бяха представени предложенията за промени, е искал да постигне максимална публичност на обсъждането. Още тогава стана известно, че много от поканените да вземат участие не са получили предварително копие от документа и няма как да изложат компетентно становище, без да са запознати в детайли и навреме с предложенията. Заради това бе определена още една дата – 24 юни, на която ще се проведе повторна среща. \"Създаде се взаимодействие между изпълнителната и законодателната власт. Ежегодно Министерството на правосъдието представя долад за изпълнението на решенията, което е нов механизъм за взаимодействие. Бих казал, че законодателят досега е реагирал адекватно в тази връзка и винаги е давал приоритет на законодателните инициативи за изпълнението на решенията\", заяви при откриването на кръглата маса днес Кирилов. \"За нас е важно да докажем пред партньорите си висок стандарт и сериозност на вътрешния режим за готовност да се изпълняват тези решения, защото бихме искали да бъдем равен, пълноправен член на ЕС и се надявам нашите партньори да ни зачетат за такъв\", добави министърът на правосъдието. Събитието с представители на европейски институции е организирано съвместно с Отдела за изпълнение на решенията на ЕСПЧ към Съвета на Европа и Министерството на правосъдието с цел да подпомогне българската държава при изпълнението на тези решения.", "date": "2019.06.20", "title": "Данаил Кирилов: Не ми обяснявайте, че йерархията в съда и прокуратурата е различна"}
{"url": "https://www.dnevnik.bg/zdrave/2019/06/20/3927699_slojnoto_finansirane_na_lechenieto_na_onkobolni_deca/", "text": "Усложнената процедура за покриване на лечението извън списъка за реимбурсирани медикаменти на Националната здравноосигурителна каса създава напрежение и опасения не само сред близките и обществеността, но и отделя изключителен ресурс от времето на немногото лекари, които работят с една от най-тежките патологии – онкологичните заболявания при деца. Това се казва в позиция на болница \"Царица Йоанна – ИСУЛ\" във връзка със споровете от последните дни покрай  случая с лекувано от левкемия 6-годишно момиче в ИСУЛ  и покриването на възникналите около лечението суми за плащане. От болницата декларираха, че детето е било лекувано по най-добрите стандарти и с най-добрите медикаменти, съобразено с международните стандарти. Лекари, запознати с лечението, коментираха пред \"Дневник\", че на детето са били вливани медикаменти от т.нар. първа линия за лечение на остра лимфобластна левкемия - тоест това са първите възможни медикаменти, които трябва да бъдат влени според световните протоколи и практики. Ако те не дадат резултат, се пристъпва към следващи. Въпреки това тези медикаменти не са одобрени за използване върху деца в България и съответно не се покриват от здравната каса. Затова процедурата при случая на детето, както и при всички аналогични ситуации е родителите да кандидатстват за одобрение пред Фонда за лечение на деца, а сега - пред комисия към здравната каса, която пое функциите на фонда. След извървяване на нужната процедура се взима конкретно решение за покриване на разходите по използването на лекарствата - за всяко дете и за всеки случай поотделно. От години лекарите, работещи с онкоболни деца, настояват тази процедура да се промени и да се намери по-универсален и лесен начин да се лекуват болните деца с публични средства. Днес в позицията си от ИСУЛ отново отбелязват, че досегашните правила са в основата на напрежението по казуса. \"Бихме искали първо да информираме медиите и чрез тях обществеността за най-същественото около обсъждания случай: Детето, независимо от тежкото вродено състояние, предшестващо и усложняващо последвалото онкологичното заболяване, е диагностицирано навреме и е лекувано по най-добрите стандарти и с най-добрите медикаменти. В резултат на това е постигната ремисия от над две години. Настъпилият рецидив преди около два месеца е наложил ново, интензивно лечение, отново съобразено с международните стандарти\", се казва в позицията. От болницата добавят, че за тези повече от две години от родителите не са взети никакви средства за лечение, нито е предявявано искане за такова. \"Дискусията около фактура, цени, дарителски сметки за лечение, дати на внасяне на документи и пр. засягат усложнената процедура за покриване на лечението извън списъка за реимбурсирани медикаменти на НЗОК. Тя създава напрежение и опасения не само сред близките и обществеността, но и отделя изключителен ресурс от времето на немногото лекари, които работят с една от най-тежките патологии – онкологичните заболявания при деца\", отбелязват от ИСУЛ. Вчера от касата отправиха обвинения към болницата за забавени документи за направени разходи, за разминавания в исканите средства за плащане и др. И дадоха да се разбере, че това е забавило отговора на касата дали ще покрие разходите за лекарствата. Обявиха, че ще сезират и медицинския надзор по казуса. \"Не сме съгласни и имаме доказателствата на документи с нито едно от твърденията, отправени в прессъобщението на НЗОК на 19 юни. Съзнавайки, че проблемът е административен; че НЗОК едва от два месеца има отговорността за обезпечаването на този финансов ресурс; че детската онкохематология и осигуряването й с лекарства извън рутинното финансиране изискват специфична компетентност, максимална оперативност и опростеност, ръководството на УМБАЛ \"Ц. Йоанна – ИСУЛ\" предлага среща с ръководството на НЗОК и ръководството на Изпълнителна агенция \"Медицински надзор\" за изясняване на конкретния казус, но и за отстраняване на бъдещи възможни недоразумения\", заявяват в позицията си от болницата. Днес следобед ръководството на касата, на медицинския надзор и на болницата  ще бъдат изслушани по темата от парламентарната здравна комисия .", "date": "2019.06.20", "title": "Сложното финансиране на лечението на онкоболни деца създава напрежение, декларираха от ИСУЛ"}
{"url": "https://www.dnevnik.bg/sport/2019/06/20/3927702_psj_e_postavil_cena_ot_300_miliona_evro_na_neimar/", "text": "Неймар е най-скъпият футболист в света, след като за него бяха платени 222 млн. евро при трансфера му от \"Барселона\" в ПСЖ. Сега, ако някой иска да има бразилеца в състава си, трябва да подобри рекорда, поставен от парижани. Според медиите във Франция ПСЖ е поставил цена на Неймар от 300 милиона евро. По този начин клубът обявява на нападателя, че няма намерение да се разделя с него. Новината беше съобщена от beIN, телевизионния канал, който е собственост на \"Катар спортс инвестмънт\", собственик и на футболния клуб. В последните месеци Неймар постоянно е свързван с трансфер извън \"Парк де Пренс\", като е желан от \"Реал\" (Мадрид), а бившият му тим \"Барселона\" също следи ситуацията. Бразилецът е разследван и по  обвинения в изнасилване . Испанската преса дори разпространи разговор на Неймар с бившите си съотборници в \"Барселона\", на които бразилецът е казал, че иска да се връща. Наскоро президентът на клуба  Насер ал Хелайфи  даде интервю, в което коментира ситуацията с Неймар. \"Разбира се, има договори, които трябва да се уважават. Никой не е принуждавал Неймар да подпише с нас. Той много добре знаеше къде отива\".", "date": "2019.06.20", "title": "ПСЖ е поставил цена от 300 милиона евро на Неймар"}
{"url": "https://www.dnevnik.bg/ot_vas/novini_ot_vas/2019/06/20/3927477_gimnastichka/", "text": "На входа на едно училище в Прага има скулптура на малка гимнастичка.", "date": "2019.06.20", "title": "Гимнастичка"}
{"url": "https://www.dnevnik.bg/evropa/2019/06/20/3927707_vishegradskata_chetvorka_bi_podkrepila_barnie_za/", "text": "Главният преговарящ на ЕС за Брекзит Мишел Барние ще бъде сред кандидатите, които Полша, Унгария, Чехия и Словакия могат да подкрепят за следващ председател на Европейската комисия, заяви висш унгарски представител, цитиран от \"Ройтерс\" и БТА. Запитан на пресконференция днес дали унгарското правителство и неговите съюзници от групата, известна като Вишеградската четворка, биха подкрепили Барние за поста, началникът на кабинета на премиера Виктор Орбан - Гергей Гуяш, отговори: \"Той е сред кандидатите, които ще можем да подкрепим\". Лидерите на ЕС се събират днес и утре, за да обсъдят номинациите си за висшите постове в блока, които се овакантяват до края на годината (в Европейската комисия, Европейския парламент, Европейския съвет, Европейската централна банка и този на върховния представител за външната политика и сигурността). Пробив е малко вероятен заради разногласията между Франция и Германия основно за новия председател на еврокомисията. Миналия месец и френският президент Еманюел Макрон каза, че Барние, който е французин, е \"един от европейските лидери, които имат забележителни качества и може да бъде в списъка (с кандидати за висшите постове в ЕС)\". Той обаче не е сред официалните водещи кандидати. Преди изборите Европейският парламент, който трябва да одобри наследника на Жан-Клод Юнкер, многократно заяви, че ще подкрепи единствено един от водещите кандидати.", "date": "2019.06.20", "title": "Вишеградската четворка би подкрепила Барние за председател на еврокомисията"}
{"url": "https://www.dnevnik.bg/analizi/2019/06/20/3927530_bjurokraciiata_prinujdava_roditeli_da_se_spraviat_sami/", "text": "Това, което не става ясно по случая:  на болници в България за лечение на деца. А по правилник това е същата процедура, която имаше и фондът, когато проблем нямаше. И цитираният случай съвсем не е единствен.    Два месеца чакане са много отвъд регламентираните в правилника срокове. Особено в случаи на спешност.  с лечебните заведения. Колко ли щеше да отнеме, ако от НЗОК бяха звъннали на лекарите в ИСУЛ, за да поискат \"липсващата документация\" на детето, за да дадат по-бърз отговор.  Това са протоколи, които НЗОК изисква от родителите, когато подават заявление за финансиране на лечение. Само че родителите рядко могат да убедят болниците да издадат такива. В НЗОК или не приемат заявленията, или ги броят за непълни и спират разглеждането им без такъв протокол, въпреки че в правилника е записано, че ако такъв липсва, НЗОК го осигурява по служебен път. принуждава родители да се справят сами с лечението на децата си, като започват дарителски кампании. Кампаниите помагат на много деца. На още повече не успяват. Кампаниите обаче освобождават от отговорност институциите да се променят и да стават адекватно работещи. Не казвам да спрем кампаниите, но е важно родителите да адресират проблемите, с които се сблъскват - с жалби, споделени истории, репортажи, сигнали до институции и организации, защото само тогава ще има шанс за промяна на системата.", "date": "2019.06.20", "title": "Бюрокрацията принуждава родителите да се справят сами с лечението на децата си"}
{"url": "https://www.dnevnik.bg/bulgaria/2019/06/20/3927709_prokuraturata_predade_na_sud_grupa_pechatala_falshivi/", "text": "Специализираната прокуратура внесе в Специализирания наказателен съд обвинителен акт срещу четиримата души, обвинени за участие в организирана престъпна група за производство на фалшиви банкноти в евро и долари в хотел \"Кантилена 2\" в курортния комплекс Слънчев бряг, както и за разпространяването им в страната. Те  бяха задържани на 20 октомври 2018 г.  при операция на Специализираната прокуратура и Главна дирекция \"Борба с организираната престъпност\" в Слънчев бряг и в Пловдив, съобщиха от прокуратурата. В подземния гараж на хотел \"Кантилена 2\" в курортния комплекс бе открита оборудвана печатница. В акцията участваха и  служители на \"Сикрет сървис\" и Европол . На мястото бяха задържани ръководителят на групата Иван Тодоров и съдържателят на хотела Александър Крихтин в момент на производство на фалшиви банкноти. По време на акцията бяха намерени 23 009 листа с отпечатани и изображения на фалшиви банкноти с номинал 50, 100 и 500 евро и 50 щатски долара и заготовки за тях. Тодоров е предаден на съд за престъпления по 8 текста от Наказателния кодекс - за ръководене на групата от създаването й през януари 2018 г. до арестите. Той лично е контролирал производството на фалшификати и разпространението – при 4 сделки продал на служител под прикритие общо 301 фалшиви банкноти от по 100 евро и 297 банкноти от по 50 долара. В дома му в Пловдив бяха открити 23 009 готови фалшиви банкноти в евро и долари на обща стойност 2 170 000 евро и над 100 000 щатски долара. Участникът в групата Крихтин, който предоставил помещение за нелегалната печатница, бил ангажиран пряко в производството на фалшивите банкноти, включително и осигуряване на консумативи за изработката им. Иван Тодоров и Александър Крихтин са с мерки за неотклонение задържане под стража. На 19 юни 2019 г., след внасянето на обвинителния акт срещу тях, е разпоредено превеждането им в Софийския затвор. Другите двама предадени на съд участници в групата са с определени парични гаранции от по 5000 лева. Предстои Специализираният наказателен съд да насрочи разпоредително заседание по делото.", "date": "2019.06.20", "title": "Прокуратурата предаде на съд група, печатала фалшиви банкноти"}
{"url": "https://www.dnevnik.bg/biznes/2019/06/20/3927708_poskupvaneto_na_jilishtata_v_bulgariia_e_nad_srednoto/", "text": "Ръстът на цените на жилищата в България е над средния в ЕС, но в последната година се успокоява. Пикът на поскъпване е през 2017 г. - 8.7%, докато през миналата е 6.6% при 4.4% средно за ЕС. Това сочат данните на Евростат. Страните с около 10-процентно увеличение на цените през миналата година са Ирландия, Португалия и Латвия. Поевтиняване Евростат отчита в Италия и Швеция. Като цяло между 2010 и 2018 г. цените на жилищата в ЕС са нараснали средно с 15 процента и с 11 на сто - в еврозоната. Сред държавите-членки най-голямо поскъпване през този период има в Естония (+83 процента), Латвия (+61 процента), Австрия (+56 процента), Швеция (+55 процента) и Люксембург (+50 процента). На другия полюс най-голямо намаление на цените на жилищата е отчетено в Италия - минус 17 на сто, Испания - минус 12 на сто и Кипър - минус 8 на сто. Данните за България сочат, че най-голям спад в цените на жилищата е имало през 2009 г. - минус 20 на сто, през следващите две години той се забавя, а 2012 г. е преломната, от която следва поскъпване.", "date": "2019.06.20", "title": "Поскъпването на жилищата в България е над средното за ЕС"}
{"url": "https://www.dnevnik.bg/sport/2019/06/20/3927710_voleibolistkite_izpadnaha_ot_ligata_na_nacii_sled_13-a/", "text": "Женският национален отбор на България не успя да запази мястото си в елита на световния волейбол. Българките завършиха на последното 16-о място в Лигата на нациите и изпадат още при първото си участие в турнира. В последния си мач тимът на Иван Петков отстъпи с 0:3 (21:25, 20:25, 13:25) срещу Германия в китайският град Нинбо. Поражението остави българките последни, които завършиха Лигата на нациите с 2 победи и 13 загуби. С два успеха в последните си два мача Южна Корея се спаси, като успя да изпревари тима на Петков. За финалния турнир в Лигата на нациите се класират домакина Китай, Бразилия, Италия, САЩ, Турция и Полша. Догодина българките ще играят в Златната европейска лига. Те ще могат да се върнат в Лигата на нациите, ако са сред двата финалиста в континенталния шампионат и по-късно спечелят купа \"Чалънджър\", където ще премерят сили с първенците от другите континенти.", "date": "2019.06.20", "title": "Волейболистките изпаднаха от Лигата на нациите след 13-а загуба"}
{"url": "https://www.dnevnik.bg/razvlechenie/2019/06/20/3927398_sibusile_kaba_pravi_chetiri_afro-djaz_spirki_po/", "text": "София, Пловдив, Бургас и Варна ще бъдат спирки в концертната обиколка The Bulgarian Sunrise Tour на едно от обещаващите нови имена на британската музикална сцена, който идва от ЮАР. В четири последователни дни - от 28 юни до 1 юли - музикантът Сибусиле К'аба ще се срещне с публиката в четирите български града, вървейки по следите на слънцето, съобщават организаторите от \"Аларма Пънк Джаз\" и Stretch. Сибусиле К’аба (Sibusile Xaba) е родом от провинция КваЗулу-Натал. В интернет има твърдения дори, че е \"пряк потомък на легендарен зулуски цар\", но по-надеждните медии от родината му, както и от Великобритания и Финландия например обръщат внимание най-вече на музиката му. Тя успява да впечатли дори един от най-извесните британски продуценти, радиоводещи от BBC и основател на два музикални лейбъла Джайлс Питърсън. В музиката му покрай определението афро се нареждат още джаз, госпъл, соул, фолк и дори блус, а за познавачите се чуват дори нюанси на африканските жанрове масканди и маломбо. Много са културните събития в последния юнски уикенд в  ,  ,   и  . Рядко обаче автентичен и завладяващ музикант от Южна Африка, влязъл в годишните класации на музикални законодатели като Джайлс Питърсън от BBC 6 Music, избира точно тях за турне. И то в самите дни преди появата си на един от титаничните европейски летни фестивали – датския Roskilde, в един и същи ден с  ,   и  . Тук, а след това и на един от най-големите летни фестивали - датския Roskilde, той излиза пред публиката не само с китарата и гласа си, но и подкрепян на сцената от беквокалите, хармониката и перкусиите на своя духовен брат Naftali (Нафтали). Билети за събитията в София и Пловдив се предлагат предварително в мрежата на EasyPay. Датите и местата са съответно: София - 28 юни, петък от 21 ч. в \"Гьоте институт\" Пловдив - 29 юни, събота от 22 ч. в \"Петното на Роршах\" Бургас - 30 юни, неделя от 22 ч. в Barbossa Варна - 1 юли, понеделник от 19 ч. в Studio 21", "date": "2019.06.20", "title": "Сибусиле К'аба прави четири афро джаз спирки по следите на слънцето"}
{"url": "https://www.dnevnik.bg/sport/2019/06/20/3927633_fotogaleriia_emocii_i_nastroenie_v_izpitanieto_vitosha/", "text": "С подскоци, добро настроение и много емоции премина състезанието  . Близо 2700 участници тестваха физическите си възможности и силата на психиката.", "date": "2019.06.20", "title": "Фотогалерия: Емоции и настроение в изпитанието \"Витоша 100\""}
{"url": "https://www.dnevnik.bg/biznes/2019/06/20/3927739_sled_prekusvane_ot_tri_godini_sofiiskiiat_the_mall/", "text": "След прекъсване от три години заради фалита на \"Карфур\" (Carrefour) софийският мол The Mall от днес отново има супермаркет. Днес на част от площта отвори 127-ия в България и 51-ия в София магазин от веригата \"BILLA България\", съобщи компанията. Планът за това  беше обявен още преди година. Супермаркетът се намира на ниво -2. Площта на магазина е 1911 м, което го прави най-големия обект от веригата в момента. Все пак тя е далеч по-малка от заеманите в миналото от \"Карфур\" 15 хил. кв. м. В съобщението на веригата се казва, че в новия магазин се предлагат месни и безмесни грил специалитети, прясно изцедени сокове и свежи салати, суши и живо пиво. Предлага се и нова услуга - мелене, овкусяване и опушване на месо. Търговската верига вече присъства в 7 мола в София. Освен в The Mall, BILLA има магазини и в Paradise Center, Serdika Center, Mall of Sofia, Park Center, Bulgaria Mall и Mega Mall.", "date": "2019.06.20", "title": "След прекъсване от три години софийският The Mall вече отново има супермаркет"}
{"url": "https://www.dnevnik.bg/politika/2019/06/20/3927747_v_niakoi_administracii_ne_znaiat_za_promeni_v_zakoni_i/", "text": "В някои администрации не знаят за промени в закони и нормативни документи и продължават да изискват справки и документи, което вече не се налага. На много места администрациите продължават да изискват от гражданите документи, с които всъщност те разполагат. Това са част от изводите от проучване по метода \"Таен клиент\", проведено в 13 структури на държавната администрация по проект за по-добро качество на обслужването, финансиран от ЕК. \"Вчера изпратих писма до проверените администрации, в които им давам срок до един месец, за да отстранят всички констатирани проблеми и да ми докладват какво е свършено. Предстоят нови проверки\",  каза вчера вицепремиерът Томислав Дончев . Според Красимир Божанов, директор \"Модернизация на администрацията\" в Министерския съвет, за да се отстранят всички, но за три месеца може да се направи много. В Агенцията за социално подпомагане (АСП) при услуга за гражданите за освобождаване на лица с над 50% нетрудоспособност от плащане на винетка \"таен клиент\" е установил, че се изискват документи, които не би трябвало, като голям талон на колата, застраховка и т.н. Пак в АСП при отпускане на еднократна помощ за раждане на дете се изискват допълнителни документи, които не са в нормативната уредба, като акт за раждане и документ от банка за сметка. В столичния район \"Триадица\" при издаване на скица за поземлен имот и презаверяване на скица е установено, че времето за чакане е над 20 минути, колкото е максимумът, а сроковете за издаване са по-дълги от тези, предвидени в Административно-процесуалния кодекс. Дори имаме издаване на скица, която не отговаря не актуалното състояние на имота, каза Здравко Сечков, който е служител на фирмата, изпълнител на проекта. Най-тежко е положението в МВР при подмяна на книжка. Проучването е \"открило\", че медицинското се издава формално. \"Тайният клиент\" е чакал 6 часа, за да подаде документи, и са забелязани проблемите при организация на работа, чакане на различни гишета и връщане на предишни. Липсва опция за уведомяване за готов документ по електронна поща. При издаване на разрешително за продължително пребиване на чужденци в МВР е констатирано, че дълго се чака, формулярите са трудни за попълване, а отношението на служителите не е любезно и отзивчиво. \"Имаме много случаи, в които служителите са любезни и отзивчиви и са склонни да помагат. Има места с добра организация\", каза Сечков. Според авторите на проучването почти винаги има сериозна причини за чакането и бюрократичното размотаване на гражданите. Такива причини са остаряла нормативна уредба, технологични проблеми, голям проблем е непознаването на промените в нормативната уредба. Алеко Джиджов, който е държавен експерт в дирекция \"Модернизация на администрацията\", каза, че Както хората се нервират на опашките, така се нервират и на електронното обслужване, каза Джиджов. За това ще бъдат променени стандартите на административно обслужване и за обратна връзка. Стандартите включват местоположение на звеното за административно обслужване, осигуряване на паркинг за достъп, система за управление на чакащи клиенти, задължителен брой на гишетата, дистанционно обслужване на потребители със специфични нужди, стандарт за предоставяне на указателна информация за предоставяните услуги и за намаляване на броя на изискваните от потребителите документи. Сред идеите за нови стандарти за обслужване са подходящи условия и техническо оборудване в администрацията. Липсата на технологична свързаност и познаване на възможностите на регистрите на електронното правителство са част от проблема, заради който се изискват документи, до които чиновниците би трябвало да имат достъп. Ще се въведе и обслужване на чужд език, както и чатове със служители, дори и чатботове.", "date": "2019.06.20", "title": "В някои администрации не знаят за промени в закони и нормативни документи"}
{"url": "https://www.dnevnik.bg/bulgaria/2019/06/20/3927746_1000lv_globa_za_agresivni_kucheta_razhojdani_bez/", "text": "От 100 лв. на 1000 лв. да скочи санкцията за собственици на агресивни кучета, които ги извеждат без повод и намордник. С 500 лв. да бъдат глобявани тези, които разхождат кучетата си на детски площадки и на места, обозначени от общините със забранителни знаци. А 300 лв. да е санкцията за собственици на кучета над 5 килограма, които ги пускат свободно или ги извеждат без каишка. Това предвиждат промени в Закона за ветеринарномедицинската дейност, внесени от депутати от ГЕРБ днес. Досега всички санкции за подобно поведение бяха 100 лв. Повод за иницииране на промяната  става трагичният случай край село Владо Тричков в Искърското дефиле , където агресивни кучета нахапаха и убиха млад мъж. За да се обхване и този казус, депутатите от мнозинството предлагат и промяна във формулировката на текстовете. Вече ще се санкционират и хората, които свободно пускат домашните си любимци. Вносителите посочват, че при събитията във Владо Тричков собственикът всъщност не е извел животните си без каишка, а ги е пуснал свободно и не е осигурил гаранции, че те няма да напуснат собствеността му. Домашните любимци ще могат да бъдат пускани свободно в обозначените за това места в урбанизираните територии, както и извън урбанизираните територии. А също и когато се ползват за лов, ако биват обучавани или участват в състезания. Вносителите отбелязват, че \"агресивността при кучетата може да се определи като действие, предизвикващо травматизъм на човек, куче или друго животно\". За агресивно поведение се смята включително ръмжене, оголване на зъбите.", "date": "2019.06.20", "title": "1000 лв. глоба за агресивни кучета, разхождани без каишка и намордник, иска ГЕРБ"}
{"url": "https://www.dnevnik.bg/biznes/2019/06/20/3927750_durjavata_plasira_dulg_za_300_mln_lv_pri_silen/", "text": "Първият аукцион на ДЦК от година и половина насам приключи при силен инвестиционен интерес, съобщи  \"Капитал\". Министерството на финансите предложи в сряда две емисии – 10.5- и 20-годишни облигации от по 200 млн. лв. Инвеститорите подадоха поръчки за 720 млн. лв., но държавата одобри само за 300 млн. лв., като в крайна сметка от първия матуритет бяха пласирани всички книжа, а от по-дългосрочните - 100.6 млн. лв. Доходността по книжата е рекордно ниска – за 10.5-годишните тя е 0.41%, а за другите е 1.6%, което е колкото по 20-годишните облигации по външния дълг. От 10.5-годишните книжа най-голям обем са закупили банките и пенсионните фондове, а от 20-годишните - застрахователите. В публикацията се напомня, че обявяването на аукциона идва изненадващо предвид големия бюджетен излишък към май. Едно от обясненията може да е престоящата сделка за американските изтребители F-16 и искането плащането за тях да е наведнъж.", "date": "2019.06.20", "title": "Държавата пласира дълг за 300 млн. лв. при силен инвеститорски интерес"}
{"url": "https://www.dnevnik.bg/evropa/2019/06/20/3927765_germanski_kmetove_nastroeni_polojitelno_kum_migrantite/", "text": "Най-малко двама кметове на германски градове, настроени положително към приема на мигранти, са били заплашени със смърт. Това съобщи вчера полицията, няколко дни след предполагаемото  убийство на  благоразположен съм мигрантите политик,  извършено от симпатизант на неонацизма , предаде \"Франс прес\". Кметовете на Кьолн Хенриете Рекер и на градчето Алтена във федералната провинция Северен Рейн-Вестфалия Андреас Холщайн вече са били жертва на нападения с нож по политически причини. \"Госпожа кметът получи смъртни заплахи\", потвърди за АФП говорител на полицията в Кьолн, като посочи, че разследването вече е поето от берлинската съдебна полиция. Холщайн потвърди пред агенция ДПА, че е получил във вторник смъртни заплахи. През октомври 2015 г. Рекер беше тежко ранена с нож от симпатизант на крайната десница, който се обявяваше срещу пристигането на търсещи убежище мигранти в града. Оттогава тя е под постоянна полицейска охрана. В края на 2017 г. Холщайн - консервативният кмет на селище със 17 хил. жители, представяно като \"град модел\" за интеграцията на мигрантите, избегна на косъм нападение с нож. Тогава извършителят също беше враждебно настроен към приема на бежанци в страната. Тези заплахи се появиха няколко дни след като беше застрелян Валтер Любке - член консервативната партия на Ангела Меркел. На 2 юни 65-годишният високопоставен регионален служител беше намерен мъртъв на терасата на къщата си във Волфхаген, близо до град Касел. 45-годишен заподозрян, свързан с неонацисткото движение, беше задържан през почивните дни. Любке стана известен с позицията си по мигрантския въпрос, която отстояваше ясно в името на християнските ценности и подкрепяше решението на канцлера да отвори през 2015 г. вратите на страната за търсещи убежище чужденци. През октомври същата година той дори покани германците, които не споделят неговите ценности, да напуснат страната, с което си навлече гнева на крайнодесните и получи смъртни заплахи. Съобщението за неговото убийство беше приветствано с език на омразата в социалните мрежи в Германия, но беше категорично осъдено от всички политически партии. Ангела Меркел определи новината за смъртта на Любке като \"потискаща\" , докато министърът на вътрешните работи Хорст Зеехофер квалифицира станалото като \"терористична атака\", която е \"предупредителен сигнал\".", "date": "2019.06.20", "title": "Германски кметове, настроени положително към мигрантите, получиха смъртни заплахи"}
{"url": "https://www.dnevnik.bg/bulgaria/2019/06/20/3927767_gerb_i_bsp_sa_vnesli_kandidati_za_miastoto_na_ivo/", "text": "ГЕРБ и БСП са внесли по една кандидатура за нов член на Съвета за електронни медии (СЕМ) на мястото на бившия депутат от социалистическата партия Иво Атанасов, чийто мандат изтича през юли, съобщава сайтът на вестник  \"Сега\".  Срокът за представяне на номинациите изтече вчера. По информация на изданието предложението на ГЕРБ е за нов представител от парламентарната квота в СЕМ да бъде избрана Галина Георгиева, чието име не е много познато в публичните среди. Кандидатурата на БСП е шеф на маркетинга и рекламата на НДК Ия Петкова-Гурбалова, пише \"Сега\". Иво Атанасов беше единственият член на регулатора, гласувал против кандидатурата на Емил Кошлуков за временен директор на БНТ. Останалите членове на съвета са председателят София Владимирова (от квотата на ГЕРБ), Бетина Жотева (президентска квота - на Росен Плевнелиев), Розита Еленова (парламентарна квота, предложена от Български демократичен център на Христо Ковачки) и Ивелина Димитрова (президентска квота на Румен Радев). Предстои документите на кандидатите да бъдат публикувани на специален подсайт на Народното събрание. Това ще стане до седем дни преди избора им. Преди това те ще бъдат проверени за съответствие с поста и за принадлежност към бившата Държавна сигурност. Съсловните организации ще имат право да изразяват становища, а медиите ще могат да зададат писмено въпроси към кандидатите. ", "date": "2019.06.20", "title": "ГЕРБ и БСП са внесли кандидати за мястото на Иво Атанасов в медийния регулатор"}
{"url": "https://www.dnevnik.bg/morski/2019/06/20/3927783_beniamin_shmid_shte_otkrie_muzikalnoto_varnensko_liato/", "text": "Бенямин Шмид - един от цигуларите с най-широкобхватен репертоар, ще открие на 23 юни Международния музикален фестивал \"Варненско лято\" 2019. Той ще излезе в неделя на сцената в Зала 1 на Фестивалния и конгресен център във Варна заедно с Варненската филхармония, дирижирана от маестро Георги Димитров. Бенямин Шмид ще бъде солист в Концерт за цигулка и оркестър №1 в ре мажор от Прокофиев, а в изпълнение на Варненската филхармония ценителите ще чуят и балетната сюита \"Благородно видение\" на Паул Хиндемит, вдъхновена от фреските на Джото, пресъздаващи живота на Свети Франциск, в базиликата \"Санта Кроче\" във Флоренция. Шмид е определян от критиката като един от най-всестранните съвременни цигулари – брилянтен и в класиката, и в джаз интерпретациите, музикант с впечатляваща индивидуалност и широк репертоар. Неговата кариера започва през 2001 г., когато изпълнява версията на Фриц Крайслер на Цигулковия концерт №1 от Паганини под диригентството на Валери Гергиев на концерт, излъчен в над 60 страни и издаден на CD и DVD от Deutsche Grammophon. Паметен остава и концертът, с който през 2004 г. Шмид и Виенската филхармония откриват Залцбургския фестивал. Той е артист-ин-резидънс в Casa da Música в Порто, като изпълнява всички концерти за цигулка от Моцарт. Програмата му включва изяви с оркестъра на \"Концертгебау\", както и състави от Торонто, Санкт Петербург, Неапол. Шмид е свирил и с Джаз оркестъра на Неаполската филхармония. \"Бенямин Шмид е един от най-интересните цигулари на нашето време, казва артистичният директор на фестивала \"Варненско лято\" проф. Марио Хосен. Неговият ярък интерпретационен почерк е доказан в огромен репертоар и звукозаписи, включващи творби от барока до импровизацията в джаза. Цигуларят съвместно с големия диригент и легенда в съвременната българската музика маестро Георги Димитров могат да сътворят чудеса на сцената.\" Концертът ще започне в 20 ч. и ще бъде записан от БНТ. По традиция в неговото начало ще прозвучи Рапсодия \"Вардар\" от Панчо Владигеров – музикалната емблема на фестивала. Тя е символ на запазената традиция, водеща началото си от основателите на първия български фестивал за класическа музика.", "date": "2019.06.20", "title": "Бенямин Шмид ще открие музикалното \"Варненско лято\" в неделя"}
{"url": "https://www.dnevnik.bg/kultura/2019/06/20/3927794_plovdivskata_mitropoliia_se_sdobi_s_edin_ot/", "text": "Пловдивската света митрополия е купила т.нар. Гръцко училище на склоновете на Джамбаз тепе над \"Понеделник пазара\", съобщи сайтът  \"Под тепето\" . Митрополитският храм \"Св. Марина\" е платила 750 хиляди лева за по-голямата част от имота - собственост на наследниците на Гръцкото училище, показват документите, с които разполага \"Под тепето\" от Агенцията по вписванията. Сделката е между \"Св. Марина\", представлявана от дясната ръка на Николай Пловдивски- Знеполския епископ Арсений със светско име Атанас Лазаров, в качеството му на купувач, и наследниците Петър Братанов, Живко Братанов, Васил Братанов, Маргарита Гегова и Иванка Стоицова, в качеството им на продавачи. Покупко-продажбата е изповядана от нотариус Теодора Кашилска на 18 април тази година, отбелязва \"Под тепето\". Двадесетина дни по-рано \"Св. Марина\" придобива другата част от бившето Гръцко училище под формата дарение от \"Пълдин туринвест\". На същата дата - 27 март, дарение на църквата прави и бизнесменът и член на БСП Георги Гергов. В качеството си на председател на съвета на директорите на \"Стария Пловдив\" АД, той дарява дворно място в съседство с гореописания имот с обща площ от 250 квадратни метра. Там митрополията има намерение да построи нова църква. \"Св. Марина\" купува от наследниците поземления имот с обща площ 1029 кв. метра и приземния етаж на съществуващата сграда с площ от 402 кв.м. На 750 хил. лв. е изповядана сделката, а в извършения нотариален акт става известно, че данъчната оценка на имота е 558 933.90 лв. \"Под тепето\" припомня, че преди изненадващото развитие около този парцел, той се е продавал от агенция за недвижими имоти за милион и половина евро. И двете дарения се извършват на една и съща дата - 27 март, като и двата нотариални акта съставя нотариус Светла Йорданова. В едното Веска Пищялова дарява на църквата \"Св. Марина\" трети и четвърти етаж от сградата в качеството си на представител на дружеството \"Пълдин Туринвест\", като председател на Съвета на директорите на \"Международен панаир Пловдив\" АД. Обектът с предназначение \"обществено хранене\" е с данъчна оценка 574 551 лв. Другото дарение е за дворно място с обща площ от 250 квадратни метра на ул. \"Хемус\" 16, което църквата \"Св. Марина\", представлявана от Знеполския епископ Арсений, приема от Георги Гергов в качеството му на председател на Съвета на директорите на \"Стария Пловдив\" АД. Според нотариалния акт, данъчната оценка на дарения имот е 13 484.80 лв. Към момента на проверката на \"Под тепето\" днес, земята под бившето Гръцко училище вече е със статут за религиозна дейност. При все, че сградата отгоре е с предназначение \"обществено хранене\".  За плановете, свързани със сградата, до този момент няма подадени проектни документи към Националния институт за недвижимо културно наследство, който трябва да даде своето одобрение. ", "date": "2019.06.20", "title": "Пловдивската митрополия се сдоби с един от най-атрактивните имоти в града (допълнена)"}
{"url": "https://www.dnevnik.bg/sport/2019/06/20/3927815_veselin_ovcharov_shte_predizvika_nai-dobrite/", "text": "Българинът  Веселин Овчаров  ще събере на едно място най-добрите парапланеристи в света. Това ще се случи на състезание в България, което ще се проведе на 30 август и 1 септември в Сопот. В надпреварата ще бъде представена изцяло нова дисциплина, наречена \"акро крос\". Тя е съвкупност между двете главни направления в този спорт - крос кънтри и акробатика. До момента потвърдилите участие са пилоти от близо десет държави, сред които Бразилия, Испания, Франция, Англия, Германия, Русия и Турция. Сред тях са няколко световни шампиони, като организаторите от \"Ред бул\" съобщиха, че скоро ще дадат по-подробна информация около събитието, което ще има награден фонд. Овчаров е  световният рекордьор  в акробатичния парапланеризъм. През есента на 2018 г. българинът подобри върховото постижение за най-голям брой последователни превъртания (infinity tumbling), след като направи  613 превъртания . Овчаров е един от двамата спортисти на \"Ред бул\" заедно със сърфиста  Никола Абаджиев . ", "date": "2019.06.20", "title": "Веселин Овчаров ще предизвика най-добрите парапланеристи в света"}
{"url": "https://www.dnevnik.bg/evropa/evropeiski_parlament/2019/06/20/3927816_socialisti_i_liberali_izhvurliha_veber_ot_nadprevarata/", "text": "Ръководителите на групата на социалистите и демократите в Европейския парламент и на центристката група \"Обнови Европа\" казаха на водещия кандидат на Европейската народна партия Манфред Вебер, че няма мнозинство в подкрепа на кандидатурата му за председател на Европейската комисия, предаде EurActiv, позовавайки се на свои източници. \"Двете групи ще продължат да работят по стратегическата платформа и ще продължат доброто сътрудничество с Манфред Вебер като ръководител на групата на ЕНП в Европейския парламент\", заявиха няколко източника. Според тях лидерът на социалистите и демократите  Ираче Гарсия  и  Дачиан Чолош , който оглави \"Обнови Европа\", са уведомили лично Вебер за решението тази сутрин. По-рано евродепутат социалист, пожелал анонимност, каза, че има \"общо разбиране също така с либералите и Зелените\", че Вебер не трябва да бъде кандидатът. Преди днешната среща на върха на ЕС в Брюксел, на която ще се обсъждат възможните нови ръководители на европейските институции, френският президент Еманюел Макрон се срещна с испанския премиер Педро Санчес и с португалския му колега Антонио Коща. Макрон е открито против кандидатурата на Вебер. На същата позиция е и Коща. Според други източник има два варианта за днешната среща. Лидерите да подкрепят или да отхвърлят процедурата с водещия кандидат или да дадат една седмица отсрочка, за да може Европейският парламент да договори следващата коалиция. Най-очакваната новина от  днешното заседание  трябваше да е предложението за следващ председател на Европейската комисия, който да наследи на поста Жан-Клод Юнкер. Европейският съвет може да избере име от списъка на предварителните водещи кандидати, предложени от Европейския парламент, но има право да направи и друго предложение. Европейският съвет взима решението си с мнозинство (най-малко 21 от 28-те държави членки, представляващи 65% или повече от населението на блока), но определеният за председател на ЕК се нуждае от 376 гласа в Европейския парламент. Слаба подкрепа и от лидерите Според \"Файненшъл таймс\" Вебер се бори, за да спаси кандидатурата си. Изданието припомня, че Европейската народна партия спечели най-много гласове на евроизборите през май, а амбициите на Вебер бяха подкрепени от германския канцлер Ангела Меркел. ФТ посочва, че ръководителите на либералния и лявоцентристкия блок са посъветвали бавареца да се оттегли, като са му казали, че никога няма да получи достатъчна подкрепа от националните лидери. Надеждите на Вебер да спечели се основаваха на това да събере достатъчно мнозинство в Европейския парламент и да притисне лидерите на ЕС да го приемат. По думите на Филип Ламберц, съпредседател на парламентарната група на Зелените, провалът на Вебер може да доведе до \"домино ефект\", в който и други водещи кандидати като Франс Тимерманс от Партията на европейските социалисти също ще бъдат отхвърлени по време на днешните дискусии. Според официални лица в Брюксел Вебер засега е успял да събере подкрепа от едва седем от общо 28 национални лидери, доста под необходимото мнозинство. Жозеф Дол, президент на ЕНП, каза пред репортери, че не се бърза за завършване на преговорите за висшите постове. Правилата на ЕС позволяват на Юнкер да остане на позицията си, докато не бъде намерен негов приемник. Петте главни поста в ЕС (в Европейската комисия, Европейския парламент, Европейския съвет, Европейската централна банка и този на върховния представител за външната политика и сигурността) се овакантяват по-късно тази година след изборите за европарламент преди близо един месец. Новият Европейски парламент трябва да се събере официално за първи път на 2 юли, за да избере новия си председател. Ако няма сделка в края на тази седмица, дипломати от ЕС смятат за възможна нова среща на върха на съюза на 30 юни, през юли или дори към края на август, за да се постигне съгласие за имената.", "date": "2019.06.20", "title": "Социалисти и либерали изхвърлиха Вебер от надпреварата за наследник на Юнкер"}
{"url": "https://www.dnevnik.bg/zelen/2019/06/20/3927826_bager_e_unishtojil_djuni_v_kamchiia_signaliziraha/", "text": "Багер е унищожил част от дюните в намиращия се на около 25 километра от Варна курорт Камчия, съобщиха на своите \"Фейсбук\" страници организации от екокоалицията \"За да остане природа в България\". \"И докато правителство и парламент се борят с къмпингарите, неизвестен булдозер се бори и заравнява дюните на Камчия!\", гласи публикацията на \"За да остане природа\", в която са тагнати премиерът Бойко Борисов и министърът на околната среда и водите Нено Димов. \"Това трябва да спре. Асоциацията на парковете призовава всички свои членове и привърженици да се включат в протестите в защита на Черноморското крайбрежие - за София днес, четвъртък, от 18.36 между президентството, Министерския съвет и Народното събрание\", се казва пък в поста на Асоциацията на парковете, която е един от членовете на коалицията от неправителствени организации и граждански групи \"За да остане природа в България\". \"Няма кой друг освен ние, гражданите, да защитим конституцията и природата на България. Отбелязваме, че съгласно последните изменения на ЗУЧК това разкарване с багер из дюните не подлежи на глоба или санкция\", допълват от организацията. Публикациите визират  последните промени в Закона за устройство на Черноморското крайбрежие , който ограничава възможностите за къмпингуване, но не забраняват категорично строителството, включително и върху дюни. Вчера  президентът Румен Радев обяви , че експерти от администрацията му обмислят дали на текстовете да бъде наложено вето. Стефан Аврамов от фондация \"Биоразнообразие\", също член на екокоалицията, каза за \"Дневник\", че сигналът е получен вчера, а днес е пратен човек, който е направил снимките. Той е видял следи от тежка машина, но тя не е открита в района. Стефан Аврамов допълни, че пред разораното място има стари бунгала, които видимо се реновират, но няма информация дали заличаването на дюната има нещо общо с това. За момента не е ясно каква площ е засегната. Аврамов каза, че е подаден сигнал до Регионалната инспекция по опазване на околната среда и водите (РИОСВ) - Варна. Потърсени за коментар от \"Дневник\", около 15 часа оттам казаха, че по случая се работи, и поискаха да получат въпроси по електронната поща, за да бъде подготвен отговор от техните експерти. Екоинспекцията: Не са засегнати части от Натура 2000 Няколко часа по-късно на сайта на РИОСВ-Варна се появи съобщение, че по разпореждане на министъра на околната среда и водите Нено Димов експерти са извършили проверка. Установено било, че на плажната ивица, в района на местност \"Бункера\", на територия с приблизителна обща площ около 1.7 дка, има следи от преминаване на превозно средство и отъпкване на единична сухолюбива растителност. По време на проверката, на терен не е установена техника и извършване на дейности. Предприети били действия за изясняване на обстоятелствата, снети са координати на засегнатата територия и е поискана информация от Службата по геодезия, картография и кадастър, гр. Варна за наличие на дюни. За случая е уведомена Окръжна прокуратура гр. Варна и било информирано Министерството на туризма. След направена проверка в Регистъра на защитените природни обекти в териториалния обхват на РИОСВ-Варна, и наличната към момента цифрова информационна система за защитените зони от Екологичната мрежа Натура 2000, е установено, че засегната територия не попада в границите на защитени територии по смисъла на Закона за защитените територии, но частично попада в защитена зона за опазване на дивите птици \"Галата\". От агенцията съобщават също, че на 17 юни при планова проверка в защитена местност \"Лонгоза\" експерти от РИОСВ - Варна, са установили извършване на незаконни изкопни дейности със специализирана техника в коритото и по устието на река Камчия и е било дадено предписание за незабавно преустановяване на дейностите. Към днешна дата извършителят е установен и му е връчен акт за установяване на административно нарушение. С цел възстановяване на засегнатите природни местообитания както и естествения облик на защитена местност \"Лонгоза\" днес РИОСВ- Варна издала предписание на извършителя да премахне новообразуваната дига от пясък и каменини блокове, която възпрепятства естественото оттичане на река Камчия.. По късно през деня министърът на туризма Николина Ангелкова разпореди проверка на морския плаж. Екипи на ведомството на място ще проследят има ли и какви са нарушенията по крайбрежието. Камчийски пясъци Разораните дюни са насевер от устието на река Камчия. Наюг от него се намира \"Камчийски пясъци\" - защитена зона от мрежата \"Натура 2000\", която опазва както местообитания от няколко вида дюни, така и лонгозните гори в зоната край устието на реката. Плажът на Камчия засега се е спасил от застрояване благодарение както на европейската мрежа \"Натура 2000\", така и на действията на българските природозащитни организации. Статутът на плажа обаче вследствие на заменки е на частни \"гори и земеделски земи\" и за него има проекти за застрояване - виж  тук . След последните промени в Закона за Черноморското крайбрежие, почивка на туристи върху дюните е забранена, но достъпът с моторни превозни средства и строежите са възможни.", "date": "2019.06.20", "title": "Багер е унищожил дюни в Камчия, сигнализираха екоорганизации (допълнена в 19 часа)"}
{"url": "https://www.dnevnik.bg/bulgaria/2019/06/20/3927830_petima_sa_zadurjani_za_lihvarstvo_v_berkovica/", "text": "Специализираната прокуратура, Жандармерията и служители на Главна дирекция \"Борба с организираната престъпност\" задържаха над петима души, които са заподозрени за лихварство в Берковица. Всички задържани до момента са роднини, а акцията продължава в Берковица и във видинското село Арчар. Извършват се претърсвания в жилища и в автомобили. Арестуваните са от квартал \"Раковица\", а разследването срещу тях се води близо година. То е срещу организирана престъпна група, която се занимава с лихварство и насилствени действия. \"Давали са пари срещу висока лихва. Съответно дават един лев днес, а в края на месеца дължиш няколко хиляди\", обясни зам. главният прокурор Иван Гешев, цитиран от \"Нова телевизия\". \"Лицата са криминално проявени за най-различни престъпления – кражби, телесни повреди, съставяне на неистинни документи, в роднински връзки са всичките\", допълни главният секретар на МВР Иван Иванов. \"Ако отидете да им видите къщите, много хора биха им завидели на стандарта. Друг е въпросът, че най-вероятно ще се окаже, че са построени незаконно и не са спазени никакви строителни изисквания\", смята Гешев. Очаква се по-късно днес или утре прокуратурата да съобщи кои са задържаните, какви обвинения ще им бъдат повдигнати и за какви престъпления.", "date": "2019.06.20", "title": "Петима души са задържани за лихварство в Берковица"}
{"url": "https://www.dnevnik.bg/sviat/2019/06/20/3927840_london_nezakonno_e_razreshil_iznos_na_orujiia_za/", "text": "Британски съд постанови днес, че правителството на Великобритания е действало незаконно, като е позволило износ на оръжия за Саудитска Арабия, които може да са използвани в конфликта в Йемен, предаде \"Ройтерс\". \"Апелативният съд стигна до заключението, че процесът на вземане на решения от правителството е бил погрешен от законова гледна точка в едно важно отношение\", заяви съдът. Според него правителството \"не е направило завършена оценка дали оглавяваната от Саудитска Арабия коалиция е извършвала нарушения на международното хуманитарно право в миналото, по време на йеменския конфликт\". Съдът каза, че решението му \"не означава, че лицензите за износ на оръжия за Саудитска Арабия трябва да бъдат незабавно прекратени\", а че \"правителството на Великобритания трябва да преразгледа въпроса, трябва да направи необходимите оценки за минали епизоди, предизвикали тревога\". Правителството ще поиска позволение да обжалва съдебното решение, каза търговското министерство. \"Това постановление не се отнася за това дали самите решения са били правилни или погрешни, а дали процесът на стигане до тези решения е бил правилен\", заяви говорителка на министерството. \"Ние не сме съгласни с постановлението и ще търсим позволение да обжалваме\", каза тя. Министърът на международната търговия Лиъм Фокс каза пред британския парламент, че засега Лондон преустановява процеса на издаване на нови разрешителни за продажба на оръжия на Саудитска Арабия и на нейните партньори в коалицията, които могат да бъдат използвани в конфликта в Йемен, предаде \"Франс прес\".", "date": "2019.06.20", "title": "Лондон незаконно е разрешил износ на оръжия за Саудитска Арабия, реши британски съд"}
{"url": "https://www.dnevnik.bg/sviat/2019/06/20/3927938_polskata_sudebna_reforma_narushava_zakonite_na_es/", "text": "Европейският съд трябва да отсъди, че полската реформа, променила възрастта за пенсиониране на съдиите, нарушава европейското законодателство. Това смята генералният адвокат на съда в Люксембург. В публикуваното днес  становище  на Евгени Танчев (бивш председател на Конституционния съд) се говори за промяната, въведена от консервативната партия \"Право и справедливост\" през юли 2017 г. Тя засили контрола на политиците върху съдебната власт и разпали остра вражда между Варшава и Брюксел. Част от нея бе решението за понижаване на пенсионната възраст - от 67 на 65 години за съдиите (във Върховния и други съдилища) и прокурори мъже и от 67 на 60 за жените. След това министърът на правосъдието съгласно новите правила има право да реши дали мандатът на отделен магистрат да бъде продължен. Становището не означава, че съдът в Люксембург ще вземе същото решение, защото не е обвързващо. Съдът обаче следва позицията на генералния адвокат в повечето случаи. Еврокомисията оспори тази реформа с тезите, че тя е акт на полова дискриминация и подронва независимостта на полската съдебна система. Миналата година Полша направи отстъпки, като изравни възрастта за пенсиониране на съдиите мъже и жени. Брюксел обаче настояваше, че това не решава всички проблеми в новото законодателство и поиска Съдът на Европейския съюз да се намеси въпреки поправката. Според  адвокат Танчев  нарушения на законодателството в ЕС са както разликата в пенсионната възраст, така и самото намаляване на възрастта и правото на правосъдния министър да реши дали да удължава мандата. Последното е в разрез със задължението на Полша да гарантира, че съдиите не могат да са обект на политическа намеса и да бъдат отстранявани. Критици на реформата видяха в нея инструмент за политически контрол върху работата на магистратите.", "date": "2019.06.20", "title": "Полската съдебна реформа нарушава законите на ЕС, смята генералният адвокат на Европейския съд"}
{"url": "https://www.dnevnik.bg/bulgaria/2019/06/20/3927983_sudut_prekrati_deloto_na_turgovci_na_grafa_sreshtu/", "text": "Софийският градски съд прекрати делото по колективния иск срещу Столичната община, което собствениците на търговски обекти на ул. \"Граф Игнатиев\" заведоха заради пропуснати ползи от продължителния ремонт. Основният мотив на магистратите е, че искът не отговоря на законовите условия за колективно дело, съобщиха от Софийския градски съд, а определението на магистратите ще бъде публикувано по-късно днес. Решението не е окончателно и може да бъде обжалвано. В началото на месец май търговци, работещи по столичната ул. \"Граф Игнатиев\",  заведоха колективен иск срещу Столичната община  за пропуснати ползи и вреди. Стойността на иска е за 387 хиляди лева, като основната сума е за пропуснати ползи, а 22 876 лева са за претърпени вреди. Като вина на Столичната община в иска са изредени следните мотиви: Никъде в документацията по провеждане на обществената поръчка за ремонта на ул. \"Граф Игнатиев\" Столичната община не е отчела, че това е търговска улица, и не е поискала фирмата изпълнител да се съобрази с този факт. \"Някои от точките на ремонта са затворени от първия до последния му ден, който ще настъпи неизвестно кога, и щетите върху търговските обекти там надхвърлят и най-песимистичните очаквания. Такива точки са площад \"Гарибалди\" и площад \"Славейков\", се отбелязва в мотивите за колективния иск. Процедурата при колективните искове е по-различна и изисква съдът първо да направи проучване на обстоятелствата и след това да прецени дали да започне съдебният процес, обясни още при завеждането на иска адвокатът на търговците Ивана Мурджева.", "date": "2019.06.20", "title": "Съдът прекрати делото на търговци на \"Граф Игнатиев\" срещу Столичната община"}
{"url": "https://www.dnevnik.bg/sport/2019/06/20/3928000_levski_produlji_selekciiata_s_arjentinski_half_video/", "text": "\"Левски\" привлече трети нов футболист по време на лятната пауза, след като представи аржентинеца Франко Масурек. Той е халф на 25 години и идва от гръцкия \"Панетоликос\". За Масурек няма да бъде плащана трансферна сума, след като договорът му е изтекъл. Аржентинецът е третият нов на \"Герена\" след гръцкия  защитник Янис Каргас  и черногорския вратар  Милан Миятович . Договорът на Масурек с \"Левски\" е за срок от две години. Халфът е юноша на \"Бока Хуниорс\", а в родината си играе за \"Ол Бойс\" и \"Колон\". Масурек има престои още в Еквадор и Чили, а в Европа играе само за \"Панетоликос\", за който вкарва седем гола през миналия сезон. \"Радвам се, че съм в \"Левски\", ще дам най-доброто от себе си за отбора\", каза халфът след подписването на дговора си. На \"Герена\" той ще играе с №10, а още тази вечер Масурек ще се присъдини към подготвителния лагер на сините в Австрия. \"Левски\" обяви и нов директор на детско-юношеската си школа. Това е Йончо Арсов, който дълги години беше помощник на Красимир Балъков. Арсов заема мястото на освободения Даниел Боримиров.", "date": "2019.06.20", "title": "\"Левски\" продължи селекцията с аржентински халф (видео)"}
{"url": "https://www.dnevnik.bg/sviat/2019/06/20/3927913_religiozna_policiia_no_bez_brada_-_sauditska_arabiia/", "text": "Страховитата саудитска религиозна полиция беше изтласкана встрани в рамките на политиката на относително либерализиране, подета от ултраконсервативното кралство, но нов закон за \"благоприличие на публичните места\" поражда опасения за връщане към строги морални порядки. Престолонаследникът Мохамед бин Салман искаше да отърве Саудитска Арабия от нейния имидж на ултраконсервативна страна с повторното отваряне на киносалоните, с концерти със смесена публика и други представления. Нови относително облекчени социални норми в страна, където досега всяко отклонение беше забранено, бяха добре приети от много саудитци в държава, където две трети от населението е под 30-годишна възраст. Но кралството, изглежда, не се е отказало напълно от надзора на поведението и през април кабинетът одобри нов закон за \"благоприличието на публични места\". Законът цели налагането на саудитските \"ценности и принципи\", като забранява например облекло, смятано за \"обидно за общоприетия вкус\", особено къси панталони за мъжете, според местни медии. Нарушителите може да бъдат глобени до 5000 риала (1333 долара). Наречена официално Комитет за насърчаване на добродетелта и предотвратяване на порока, \"Хая\" (религиозната полиция) се завръща, само че без брада\", написа в \"Туитър\" университетският преподавател Султан ал Амер. В страна, управлявана от радикална версия на исляма, членовете на тази полиция следяха понякога брутално за зачитането на ислямския морал, по силата на който например мъжете и жените трябва да са отделени един от друг на обществени места. Промяната е изкуство Законът, който е неясно формулиран, може да се поддава на различни тълкувания и да води до произволни санкции, подчертават критиците му. Той е коментиран със сарказъм в социалните мрежи. Хаштагът на арабски \"късите панталони не засягат обществения морал\" бързо стана изключително популярен. \"Саудитска Арабия следва примера на Сингапур\", коментира Кристин Дуан от Института за арабските държави от Залива във Вашингтон. \"Саудитските лидери искат да подкопаят ислямистките основи на обществото, като същевременно съхранят абсолютната си власт в сферата на политиката и обществения ред\", каза тя за АФП. Проправителствените медии посочиха, че законът трябваше да влезе в сила от 25 май, като на министерството на вътрешните работи и на органа по туризма е разпоредено да осигурят спазването му. Но на 27 май същите медии заявиха, че той още не е влязъл в сила, без да посочват нова дата. Новият закон е \"усилие за облекчаване на натиска на консерваторите в обществото, които обвиняват правителството в небрежност\", обяснява Али Шихаби от просаудитския мозъчен тръст \"Арабия фаундейшън\". \"Направляването на социална промяна е изкуство, защото трябва да отидете възможно най-далеч, без да предизвикате реакция. А това не е лесно!\" Усилие за модернизация Принц Мохамед, у когото е съсредоточена цялата власт, намали политическата роля на ултраконсервативната религиозна институция, насърчавайки ясно изразения национализъм като част от историческо преустройство на саудитската държава. Фактическият лидер на кралството си изгради образ на реформатор, като арестува религиозни дейци, някои смятани за умерени, и като държи изкъсо религиозния дискурс. Много други религиозни дейци, изглежда, сега следват официалната линия. Салафитът Айед ал Карни наскоро се извини по телевизията за предишни свои тълкувания на исляма и изцяло подкрепи младия принц. Адил ал Калбани, бивш имам на Голямата джамия в Мека, оспори забраната за смесване на мъже и жени на публични места. И все пак социалната трансформация, изглежда, предизвиква злоба в консервативните среди. Миналата година популярно видео със забулена саудитка и мъж, танцуващи на оживена улица, предизвика ярост в социалните мрежи. \"Къде е религиозната полиция?\", питаха някои потребители. Подобни призиви могат само да се засилят с проекти, насочени към създаване на развлекателен сектор, сравним с този в Дубай. Но за да видят какви са реакциите, самопровъзгласили се духовници започват да се противопоставят на затварянето на магазините по време на молитва и подкрепят отварянето на нощен клуб, който е халал (отговарящ на нормите на исляма), по време на културния фестивал в западния град Джеда. /БТА", "date": "2019.06.20", "title": "\"Религиозна полиция, но без брада\" - Саудитска Арабия се връща към благоприличието"}
{"url": "https://www.dnevnik.bg/sport/2019/06/20/3927446_legendaren_bolid_na_shumaher_shte_bude_prodaden_na/", "text": "Шампионският болид на Михаел Шумахер във Формула 1 от 2002 г. ще бъде продаден на търг през ноември, съобщи аукционната къща Sotheby's. F2002, с който седемкратният шампион спечели своята пета корона и изравни рекорда на Хуан Мануел Фанджо, ще бъде предложен на търг в Абу Даби. Това ще се случи преди последния  състезателен уикенд  за сезона във Формула 1. От Sotheby's уточняват, че това е шаси #219, с което Шумахер триумфира в Гран при на Франция на пистата \"Маникур\", за да си гарантира световната титла при пилотите. Малко по-късно шасито беше използвано и в Гран при на Германия, след което никога повече не било ползвано в състезания. През последните години болидът е бил притежаван от частни колекционери. Началната цена все още не е обявена, но аукционната къща добави, че процент от сумата ще бъде дарена на фондацията на седемкратния световен шампион Keep Fighting. Шумахер пострада по време на ски инцидент през декември 2013 г. и оттогава не се е появявал публично. Сезон 2002 е един от най-успешните в историята на \"Ферари\" и кариерата на Шумахер. Германецът спечели 11 победи и подобри собствения си рекорд от 9, записан три пъти (1995, 2000 и 2001). През 2002 г. Шумахер спечели и най-ранната титла в историята на Формула 1 – още през август, при оставащи шест старта до края на сезона. Тогава германецът триумфира с 67 точки преднина пред съотборника си Рубенс Барикело. Болидът F2002 спечели 15 от всички 17 старта през годината, след като Барикело взе четири успеха. Това не е първи шампионски болид на Шумахер, който се продава на търг. През 2017 г. аукционната къща Sotheby's  продаде за 7.5 милиона долара  F2001, с който германецът взе девет победи през въпросния сезон. Засега сумата е рекордна за съвременен болид от Формула 1.", "date": "2019.06.20", "title": "Легендарен болид на Шумахер ще бъде продаден на търг в Абу Даби"}
{"url": "https://www.dnevnik.bg/biznes/2019/06/20/3928022_evrohold_kupuva_bulgarskiia_biznes_na_chez_za_335_mln/", "text": "Българският холдинг \"Еврохолд България\" АД се споразумя да придобие бизнеса на чешката енергийна компания ЧЕЗ Груп в България. Двете страни подписаха договор днес, съобщи пресцентърът на финансовия холдинг.  \"Еврохолд\" ще плати 335 млн. евро за придобиването на активите на ЧЕЗ в България, което е с 15 млн. евро повече от цената, която се твърдеше, че е предложила Гинка Върбакова. Парите ще бъдат осигурени чрез собствен и заемен капитал, уточняват от холдинга. \"Еврохолд\" вече е подписал мандат с две глобални инвестиционни банки с богат опит в осигуряването на финансиране за подобни сделки, които да обезпечат необходимия заемен капитал\", се казва в съобщението. Вече повече от две години ЧЕЗ опитва да продаде електроразпределението си вече над две години, като това реално е вторият подписан договор, припомня \"Капитал\". За разлика от предишния опит, при който Комисията за защита на конкуренцията не разреши на \"Инерком\" на Гинка Върбакова да придобие дружествата на ЧЕЗ, този път сделката трябва да бъде одобрена и от КЕВР. Енергийният регулатор получи новото правомощие заради силния публичен отзвук при предишния избор на купувач на най-голямото електроразпределително дружество в България. Чешката компания обаче изглежда очаква да се раздели с активите си в България до 30 юни 2020 г., тъй като в заявлението им към регулатора за промяна на тарифите от 1 юли тази година е посочила и предстоящи разходи за ребрандиране на компанията - факт, който повдига съмнения за получено предварително одобрение от властите за купувача, отбелязва \"Капитал\". Към края на миналата година консолидираните активи на \"Еврохолд\", чийто най-голям бизнес е застраховането, са 1.4 млрд. лв., отчетените приходи са 1.3 млрд. лв., а нетната печалба е 18 млн. лв. През април бе взето решение за увеличение на капитала с нови 154 млн. лв., чрез емитирането на акции, припомня \"Капититал\". Тъй като \"Еврохолд\" няма никакъв опит в енергийния сектор от холдинга сега посочват, че вече е сформиран консултативен съвет от експерти с международен опит в бизнеса с дистрибуция на електроенергия, който ще консултира компанията в процеса на интеграция на енергийните дружества в структурата на холдинга. Имена не се посочват. Евентуалният бъдещ собственик се е договорил с висшия мениджмънт на \"ЧЕЗ България\", включително и с изпълнителния директор Карел Крал, да остане в компанията, за да има плавен преходен период. Консултанти на \"Еврохолд\" по самата сделка са базираната в Лондон международна адвокатска кантора Morrison & Foerster и българската - \"Стоева, Чомпалов и Знеполски\". ЧЕЗ ползва услугите на адвокатските дружества Skils s.r.o. и \"Пенков, Марков и партньори\". Какво следва До две седмици \"Еврохолд\" трябва да внесе уведомление в Комисията за защита на конкуренцията (КЗК) за предстоящата концентрация. След като образува производство комисията има 25 работни дни, за да излезе с решение, освен ако не започне задълбочено проучване. Паралелно сделката ще се разглежда и от енергийния регулатор, който обаче няма ясни критерии, по които да се произнесе. Затова се предполага, че в конкретния случай ролята на КЕВР ще бъде по-скоро формална и няма да има обструкции по смяната на собствеността. ", "date": "2019.06.20", "title": "\"Еврохолд\" купува българския бизнес на ЧЕЗ за 335 млн. лв."}
{"url": "https://www.dnevnik.bg/razvlechenie/2019/06/20/3927754_donald_sudurland_ozvuchava_angliiskata_versiia_na/", "text": "Канадският актьор Доналд Съдърланд и един от синовете му, също актьор, Росиф Съдърланд са записали гласовете на бащата и сина в английската версия на анимацията по книгата на Георги Господинов \"Физика на тъгата\", съобщи българският аниматор Теодор Ушев във \"Фейсбук\" профила си. \"Всичко е възможно, когато има добра воля и отдаденост! Гласовете на английската версия на \"Физика на тъгата\" бяха записани и завършени след серия от сесии в Ню Йорк и Монреал. Благодарение на тези невероятни хора, актьори и вече съмишленици в Тъгата - Росиф Съдърланд и Доналд Съдърланд (в ролите на сина и бащата), които доказаха, че колкото по-голям артист си, толкова си по-човечен и скромен\", гласи част от съобщението на твореца. Пред \"Дневник\" Ушев определи филма като най-амбициозния си проект досега. Анимиран е изцяло на ръка чрез техниката \"енкаустика\", а целият процес му отнема осем години. \"В момента работим по звука. Би трябвало да излезе есента\", каза той и допълни, че анимацията има и френска версия с гласа на режисьора и актьор Ксавие Долан и баща му Мануел Тадрос. \"В моята версия фабулата е доста особена... Затова се спряхме на дуети баща - син. Росиф и Доналд Съдърланд бяха естествен избор, особено невероятните им гласови тембъри\", допълни режисьорът. Георги Господинов също сподели новината в социалната мрежа с думите: \"Всичко тръгна преди 7-8 години с едно писмо на Тео, с който не се познавахме, след прочитането на романа. Казвам го заради убеждението, че всяка книга сама си намира пътя, не помагат скандали, конспирации, амбиции и реклама, което е най-хубавото. На добър път на филма. Сляпата Вайша само знае какво ще му се случи.\" Работещият за Канада български аниматор Теодор Ушев, който през 2017 г.  бе номиниран за \"Оскар\"  за късометражния си филм \"Сляпата Вайша\" по разказа на Георги Господинов, обяви, че ще режисира  подобен, но среднометражен проект , свързан с романа на същия автор \"Физика на тъгата\" през 2016 г. Проектът се финансира от европейския канал \"Арте\" и Националния филмов борд на Канада. \"Физика на тъгата\", вторият роман на писателя Господинов, пожъна успех в чужбина, спечели и бе номиниран за няколко престижни награди и бе преведен и издаден в множество държави. През 2018 г. \"Физика на тъгата\" се появи още в Турция, Хърватия, Гърция, Полша и Испания. Испанският бе 15-ият език, на който романът бе преведен. През юли 2018 г. романът бе поставен и на театралната сцена на македонския град Куманово от младия режисьор Милош Б. Андоновски. През 2017 г. в Благоевград гостува и словенска театрална адаптация на книгата.", "date": "2019.06.20", "title": "Доналд Съдърланд озвучава анимацията по романа \"Физика на тъгата\" (допълнена)"}
{"url": "https://www.dnevnik.bg/sport/2019/06/20/3928007_del_potro_propuska_uimbuldun_sled_nova_kontuziia_v/", "text": "Аржентинецът Хуан Мартин дел Потро няма да участва в третия турнир от Големия шлем за годината \"Уимбълдън\". Той обяви, че има нова контузия на коляното, която го принуждава да се подложи на хирургическа намеса. Дел Потро се отказа от турнира в \"Куинс\", независимо че преодоля първия кръг след победа над Денис Шаповалов със 7:5, 6:4. В четвъртък Дел Потро трябваше да се изправи срещу Фелисиано Лопес, но обяви, че няма да излезе на корта. След като премина прегледи в Лондон, стана ясно, че аржентинецът има проблеми с пателата на дясното коляно (фрактура на капачката). Същият проблем сложи край на сезона му през 2018 г. и го извади от финалите на АТП. Заради травмата Дел Потро не игра в първия турнир от Шлема през 2019 г. Australian Open. Кулата от Тандил се върна на \"Ролан Гарос\", където стигна до четвърти кръг, но там беше победен от Карен Хачанов. На \"Уимбълдън\" аржентинецът има полуфинал през 2013 г.", "date": "2019.06.20", "title": "Дел Потро пропуска \"Уимбълдън\" след нова контузия в коляното"}
{"url": "https://www.dnevnik.bg/sviat/2019/06/20/3928032_sblusuci_v_tbilisi_zaradi_incident_s_ruski_pravoslaven/", "text": "Пред парламента на Грузия избухнаха сблъсъци между полиция и хиляди грузинци, недоволни от провокативното според тях присъствие на руски депутати на заседание на Междупарламентарната православна асамблея. Според изданието \"Грузия online\" част от протестиращите са проникнали в сградата, но въпреки напрежението полицията не използва палки или специални средства и се опитва да ги изтласка мирно от територията на парламента. По-късно множеството се увеличи на десетки хиляди и полицията употреби сълзотворен газ пред парламента, за да разпръсне събралите се. Има  пострадали от вдишване на газ , на място са десетки линейки. Според \"Ройтерс\" малко преди полунощ са се разнесли изстрели и полицията използва гумени куршуми срещу гражданите.  Тази вечер опозицията поиска предсрочни парламентарни избори и постави ултиматум на управляващите като им даде 1 час за обявяване оставките на председателя на парламента Ираклий Кобахидзе, министъра на вътрешните работи Георгий Гахария и директора на Службата за национална сигурност Вахтанг Гомелаури. Грузинската телевизия \"Първи канал\" цитира данни от министерството на здравеопазването за пострадали 52-ма - 14 протестиращи и 38 служители на полицията. Към протестиращите се обърна и посолството на САЩ в Тбилиси, като дипломатите ги призоваха към спокойствие, сдържаност и действия, които не противоречат на конституцията на страната. Повод за избухналото недоволство е днешният инцидент заради руския депутат от компартията Сергей Гаврилов. Като председател на заседанието и президент на православната асамблея той седна в стола на председателя на грузинския парламент. Това възмути опозиционните кандидати от \"Европейска Грузия\" и \"Единно национално движение\", които в знак на протест решиха да напуснат залата. Преди това според Гаврилов някой от тях го е залял с чаша вода и се е опитал да издърпа от ръцете му документи. Руската делегация се е върнала в хотела си, докато събиращите се пред парламента настояха за извинение от Гаврилов. Според \"Европейска Грузия\" Русия е окупатор на грузинска територия и няма право да изпраща делегация и да ръководи заседанието. След кратък военен сблъсък през 2008 г. с Русия заради Южна Осетия и Абхазия - откъсналите се от властта на Тбилиси грузински проруски територии - между Москва и Грузия няма дипломатически отношения. Двете територии обявиха независимост, призната на практика единствено от Русия, който крепи с финансови инжекции техните икономики, докато е разположила на там свои войски. На митинга започнаха да говорят представители на опозиционни сили, докато органите на реда събираха специални машини за борба с безредици, съобщи  телевизия \"Рустави\" . Според нейн иизточници в сблъсъците има и ранени, но не уточнява от коя страна. Григорий Карасин, зам.-министър на външните работи на Русия, заяви, че е възмутен от действията на радикални грузински сили, прекъснали работата на Общото събрание на православната асамблея. Според него те са \"използвали важен международен форум, обединяващ православните държави по света, за да демонстрират антируските си настроения\". Гаврилов: Това е предварително подготвена провокация Гаврилов е председател на парламентарната комисия за развитие на гражданското общество и по въпросите на обществените обединения и религиозни организации. Според РИА \"Новости\" недоволни грузинци са се събрали и пред хотел \"Радисън\", където е руската делегация, и са хвърляли по сградата яйца и бутилки. Няма независими източници за тези твърдения. Представител на грузинското външно министерство се дистанцира от формата, който е придобил протестът, а Мамука Мдинарадзе, лидерът на управляващата партия \"Грузинска мечта\", коментира, че исканията на протестиращите са неадекватни. Пред руското издание РБК Гаврилов твърди, че конфликтът, в който попадна, е бил предварително подготвен, защото десетки хора се появили да протестират \"с плакати срещу Русия, нейния президент и православието\". \"Според нас това е опит да се използва международен форум с участието на повече от 23 държави за решаване на вътрешнополитически въпроси, включително за смяна на властта. (...) Това е опит да бъде дискредитирана Грузия като страна, провеждаща международни форуми, да бъде изолирана и компрометирана като страна с установени права на човека\", добави руският депутат. Каква е тази организация Междупарламентарната асамблея на православието (МАП) е организация, основана през 1993 г. по инициатива на гръцкия парламент с водеща роля на Гърция и Русия. Централата ѝ е в Атина. В работата ѝ участват делегации от 25 държави, включително от България, но също групи депутати от Йордания, Египет, Конго, Мозамбик, Уганда и др. Главната ѝ задача е \"координиране на законодателната дейност и съдействие по всякакъв начин за приемане от националните парламенти на закони, отговарящи на интересите на православието в обществото, където то е станало културно- и етнообразуващ фактор, съдействие за междуцърковнот ообщение, усилване на политическите мерки за защита духовните цености на православието\".", "date": "2019.06.20", "title": "Сблъсъци, газ и гумени куршуми в Тбилиси заради инцидент с руски православен комунист (видео)"}
{"url": "https://www.dnevnik.bg/bulgaria/2019/06/20/3928048_protestirashti_iskat_prezidenta_da_naloji_veto_na/", "text": "Протестен лагер беше разположен пред президентството заради  последните промени в Закона за Черноморското крайбрежие . Общо 20 организации, обединени в групата \"Бетономорие\", настояват държавният глава да наложи вето върху гласуваните текстове, съобщи БНТ. Протестиращите блокираха движението в района на президентството за около час. Те ланират да оставят палатковия си лагер пред сградата на президентството в следващите три денонощия, или докато президентът не наложи вето на промените в закона. С новите текстове на закона се ограничава дивото къмпингуване и срещу него вече има протести. Вчера  Радев обяви, че обмисля вето , като посочи, че приетите промени са във вреда на гражданите, като в същото време обслужват \"варварското бетониране на Черноморието\". Искане за налагане на вето по-рано през седмицата дойде  от представители на гражданската група \"Бетономорие\" .", "date": "2019.06.20", "title": "Протестиращи искат президента да наложи вето на Закона за Черноморското крайбрежие"}
{"url": "https://www.dnevnik.bg/evropa/2019/06/20/3928050_zaradi_centralna_evropa_liderite_na_es_ne_se/", "text": "Лидерите на страните от Европейския съюз не успяха да се договорят за общи усилия до 2050 г. всички да постигнат т.нар. вътлероден неутралитет - състояние, в което икономиките произвеждат толкова вредни за климата емисии, колкото и поглъщат и преработват. Съпротивата дойде от група държави, предвождани от Полша, Чехия, Унгария и Естония. За решението е нужно единодушие, но още при пристигането за срещата на върха в Брюксел лидерите на Полша и Чехия заявиха, че имат серизони несъгласие по текста. В крайна сметка срокът до средата на века бе записан като бележка под линия. В нея се казва, че \"за голямо мнозинство от страните членки климатичният неутралитет трябва да бъде постигнат до 2050 г.\" Дори в този вид позицията може да се окаже силен сигнал към бизнеса и да остави възможност ЕС да се върне към дискутиране на темата по-късно тази година. Международната организация \"Грийнпийс\" веднага реагира с разочарование. \"Меркел и Макрон не успяха да убедят Полша и останалите, а климатичният неутралитет на ЕС бе сбутан в бележка под линия. Лидерите на ЕС имаха шанс да направят завой от курса, водещ към срив на климата и го изпуснаха\", написа организацията в профила си в \"Туитър\". В навечерието на световната среща за климатичните промени през септември Франция и Германия поведоха усилията за постигане на единна и амбициозна европейска позиция. Но Париж и Берлин не успяха да убедят страни, в които енергетиката е силно зависима от въглища и ядрена енергия, допълва \"Ройтерс\". \"Не можем да се ангажираме с нещо без да знаем цената за него. Никой не успя да представи икономически изчисления към тази идея\", казва пред агенцията дипломат от една от несъгласните държави. В крайния вариант на текста се призовава Европейската инвестиционна банка да увеличи подкрепата си за климатични политики така, че да се съхрани конкурентоспособността като се имат предвид и различията в т.нар. енергиен микс в отделните части на континента.", "date": "2019.06.20", "title": "Заради Централна Европа лидерите на ЕС не се договориха за \"неутрални\" въглеродни емисии"}
{"url": "https://www.dnevnik.bg/bulgaria/2019/06/20/3928053_ofertata_na_sasht_kum_bulgariia_za_8_iztrebitelia_f-16/", "text": "Два милиарда и 200 милиона лева искат САЩ за доставката на 8 изтребителя F-16. Това съобщи днес в Брюксел премиерът Бойко Борисов, цитиран от БНР. България планира да плати цялата сума.  Част от парите ще бъдат емитирани като държавен заем . \"Два милиарда и двеста милиона\" - това беше краткият отговор на премиера Бойко Борисов за сумата в изпратения в понеделник проектодоговор за новите американски изтребители. Тя почти съвпада с очакванията на Министерството на отбраната,  което обяви, че два милиарда лева се добра цена . Т.нар. таван за парите до момента не беше известен. Милиард и 800 милиона лева е сумата, одобрена от Народното събрание, като в началото на годината парламентът  даде мандат за преговори със САЩ  и разреши промяна на тази пределна цена. 300 милиона  ще бъдат емитирани като заем . \"Целта на емитирането на този дълг е във връзка във връзка с евентуалното разплащане, при условие че има сделка за самолетите Ф-16. И, при условие че има сделка, ще бъдат предприети действия за актуализация на Закона за бюджета\", заяви зам.-министърът на финансите  Росица Велкова . Новата актуализация може да бъде направена най-рано през юли, допълни тя. Софтуер, ремонт и обучение са част от сферите, в които САЩ ще търсят индустриално сътрудничество по програмата за нов изтребител,  каза министърът на икономиката Емил Караниколов .", "date": "2019.06.20", "title": "Офертата на САЩ към България за 8 изтребителя F-16 е 2.2 млрд. лв."}
{"url": "https://www.dnevnik.bg/photos/2019/06/20/3927937_fotogaleriia_svetovnite_snimki_na_denia_-_20_juni_2019/", "text": "Плашило в царевично поле пред електроцентрала на германската компания RWE западно от Кьолн, Германия.", "date": "2019.06.20", "title": "Фотогалерия: Световните снимки на деня - 20 юни 2019 г."}
