{"url": "https://www.dnevnik.bg/sviat/2018/04/30/3171752_atentatut_v_kabul_e_nai-smurtonosniiat_za_jurnalistite/", "text": "Днешният понеделник се превърна в най-смъртоносният ден на журналистите в Афганистан от влизането на американската армия през 2001г. Десет представители на медиите бяха убити в атентат в Кабул и нападение в провинция Хост. В столицата бе взривена бомба и когато журналисти се събраха да отразят събитието, до групата се приближи атентатор самоубиец и взриви скритата под дрехите му бомба, разказват очевидци. Седмина са убити на място и още двама починаха по-късно в нападението, убило общо 26 души. Терористът най-вероятно се е целел именно в хората от медиите, защото на контролния пункт показал прескарта. Сред загиналите журналисти са Шах Марай - фоторепортер ветеран на \"Франс прес\", работил за агенцията от 22 години. С леки наранявания се отърва фотографът на \"Ройтерс\" Омар Собхани, който е стоял до Марай в момента на взрива. Другите жертви сред журналистите са Яр Мохамад Тохи от TOLO News, Гази Русали и Навруз Али Раджаби от телевизия 1TV, Али Салеми и Салим Талаш от телевизия Mashal TV, както и трима от \"Радио Азади\" (това е афганистанското поделение на Радио \"Свобода\") - Абдула Хананзия, Сабавун Какар и Фарища Мухарам Дурани, млада продецунтка на програми за жени, започнала работа едва преди седмица. Дурани бе студентка последна година и е отивала на работа, когато се е спряла след първата експлозия, за да види може ли да помогне с нещо. В покрайнините на Хост бе убит Ахмад Шах, който работеше за редакцията на Би Би Си на пащу, както и за \"Ройтерс\". Според комисията за сигурност на афганистанските журналисти от 2001г. насам в страната са били убити поне 80 журналисти. Но никога не е имало толкова кървав ден за медиите. Отговорност пое \"Ислямска държава\". Това е и най-тежкото нападение срещу журналисти в света от 2009г. насам, когато 31 репортери и фоторепортери бяха избити в Южните Филипини.", "date": "2018.04.30", "title": "Атентатът в Кабул е най-смъртоносният за журналистите от 2001г. насам"}
{"url": "https://www.dnevnik.bg/analizi/2018/04/30/3171482_mostut_i_robskiiat_homot_silata_na_metaforite/", "text": "От \"Мостът на Дрина\" на Иво Андрич, през \"Мостът с трите свода\" на Исмаил Кадаре или мостовете с много сводове на уста Колю Фичето, та чак до реалния мост между Европа и Азия в Истанбул, балканските народи, или поне тези от тях, които не са били в Австро-Унгария, мислят за себе си като за мост между Изток и Запад.  За разлика от метафората \"робски хомот\" метафората визуализираща културата ни като \"мост\" има положителна конотация, тя създава национално самочувствие и усещане за уникална историческа мисия. Метафората \"робски хомот\", изиграла своята положителна роля по време на борбата ни за национално освобождение, има днес определено негативен ефект - създава национални комплекси, усещане, че сме обречени да бъдем поробвани за векове (от културно чужди завоеватели) и освобождавани (от културно близкия Голям брат), че от нас нищо не зависи в света на Великите сили. За съжаление и метафора \"мост\", както и метафората \"робски хомот\", макар да дава далеч по-оптимистична представа за националната ни култута и да има далеч по-позитивен смисъл за националната ни психология, за разбирането ни за нашата история, също е неадекватна в днешния свят.  Тогава се появява самолетът. Макар че в Балканската война ние участваме и с бойна авиация, самолетът е емблемата на едно ново време, в което не се пътува с конски каруци по прашни пътища и каменни мостове.  Пътуването от Европа към Близкия или Далечен изток днес обикновено се осъществява със самолет. Така че пътниците от Европа за Индокитай може и да не минат над Балканите, или ако минат, дори да не знаят това. А едни от най-удобните и евтини полети от София за Ню Йорк минават през Истанбул. Балканският мост между култури, мостът над Дрина или над Янтра, вече е само историческа забележителност. След Втората световна война Европа бе разделена с Желязна завеса (една друга важна не само за нас историческа метафора) на Западен и Източен лагер. Тези лагери водеха, и изглежда продължават да водят, Студена война помежду си. Макар че границите се преместиха и ние вече сме в западния, европейския \"лагер\", а източният се стесни до територията на Русия. Студената война между Изток и Запад през втората половина на миналия век не беше религиозна или етнокултурна война (каква е етнокултурната връзка на Чехословакия и Източна Германия с Туркменистан или Якутия?), а чисто идеологическа — война между Западната либерална демокрация и Източната тоталитарна диктатура.  Комунистическата диктатура поощряваше робското самочувствие и преклонението пред Големия брат, който ни завладя на 9 септември 1944 година, но беше представян като \"двоен ни Освободител\" - от Турско и от Фашистко \"робство\". Мостовата метафора не беше на мода по комунистическо време. София беше не по средата, не мост, като Югославия, а твърдо отсам Желязната завеса - най-верният съюзник на Москва. Москва, но не и София, се споменаваше в българския национален химн от онова време: \"Дружно, братя българи!/С нас Москва е в мир и в бой!/ Партия велика води/нашия победен строй\" България на практика стана съветска колония.  Изключително депресиращо е да осъзнаем с почти 30-годишно закъснение, че пипалата на КГБ (или българския му филиал КДС) са проникнали така дълбоко в тялото и душата на нацията: били са вербувани, или са правени опити да бъдат вербувани дори университетски светила и видни интелектуалци. А много от тези, които са ги вербували, на практика продължиха да управляват страната след 1989 година. Някои от тях хамелеонски смениха съветското с европейското знаме.  Днес обаче по-важни са икономическите лостове за влияние: енергийната зависимост, олигархическото задкулисие на политическата власт. Волен Сидеров вижда днешна България като мост между ЕС и Русия. Днес, когато България е член на Европейския съюз и дори домакин на европредседателството, да се възражда метафората за България като \"мост\" (този път между Европа и Русия) и така да се постави страната ни в невъзможен разкрачен стоеж между ЕС и Евразия - това е удобна за Русия позиция, но за нас тя е равностойна на самоубийство.  В новата фаза на Студената война няма видима Желязна завеса. Физическите граници се преминават свободно. Няма ясна граница и за руското влияние. По-ясно очертана, понеже е граница на Европейския съюз, е границата ни с Турция, през която минава мигрантският поток от Близкия изток към Европа. Много се говори за охраняването на тази граница. Чудесно е да имаме добросъседски отношения с Турция, но все пак ние не искаме да се поставим в позиция на \"мостова\" държава, балансираша между Европа и Близкия изток. Не можем да бъдем и \"мостова държава\" между Европейския съюз и путинова Русия. Ние сме в Европейския съюз. За хибридната война няма ясно очертана фронтова линия - тя се води с бойни отровни вещества в Сирия или във Великобритания, води се като реална война с много човешки жертви и страдание в Сирия и Украина. Но войната има и по-невидим, \"тих фронт\" в електронното пространство.  Войната се води навсякъде - дори в САЩ и в Западна Европа по време на избори и референдуми през последните години. Войната се води от компютърния екран, чрез медии разпространяващи като вируси фалшиви новини и подмолна пропаганда, тя е дори в приятелските ни кръгове във фейсбук, води се всекидневно в собствените ни домове. Информационните технологии дават възможност да се атакува всеки отделен човек персонално, и с реклами и с пропаганда, без той дори да съзнава това. Мостът е метафора за толерантност и сътрудничество. Тя е мирна метафора, метафора за взаимоотношенията в свободния глобален свят. Но при война (топла или студена, физическа или психологическа) мостовете (реални или виртуални) се използват от нашествениците. И се изгарят от тях при отстъпление. Мостът е средство, а не цел. Искаме ли да бъдем мост в този смисъл, като държава в Европейския съюз? Това е нещо съвсем различно от мира и добросъседството. Ако се прехвърли от оригиналния й исторически контекст в контекста на съвременната политика, метафората \"държава-мост\" може да бъде не по-малко опасна за нас от метафората \"робски хомот\". Някои дори ни виждат като троянски кон в Европейския съюз.  Всяка култура има свои основополагащи метафори и митове. \"Мост\" и \"робски хомот\" са две метафори основополагащи за новата ни държава през 19-и век. Те са свързани с края на османското владичество на Балканите. Но в контекста на новия тип психологическа студена война в информационната епоха, в която съзнанието се атакува с фалшиви новини, а подсъзнанието - със \"значещи образи\", пред които разумът е безсилен, тези метафори могат умело да бъдат използвани срещу нас. ", "date": "2018.04.30", "title": "Мостът и робският хомот (силата на метафорите)"}
{"url": "https://www.dnevnik.bg/evropa/regioni/2018/04/30/3171605_brjuksel_pritesni_iztochna_evropa_s_plan_da/", "text": "Докато Европейската комисия се готви да обяви предложенията си за следващия  многогодишен бюджет на ЕС  в сряда, източните държави членки са обезпокоени от новия начин, по който Брюксел планира да изчислява кохезионните фондове, предаде EUobserver. Досега отпускането им се основаваше на брутния вътрешен продукт на глава от населението в ЕС, но еврокомисията сега планира да въведе социални индикатори, като младежка безработица и прием на мигранти, и такива, свързани с опазването на околната среда. Източните държави членки се притесняват, че като резултат от това ще получават по-малко пари от кохезионните фондове, които се планира да бъдат орязани с поне 6% в следващия дългосрочен бюджет. Някои източни страни мислят, че това може да отклони потока на средствата на юг. За тази възможност писа и \"Файненшъл таймс\"  миналата седмица . На фона на  условието за спазване върховенството на закона  (което се очаква да бъде въведено в бюджета за периода 2021-2027 г.) и промяната в индикаторите, някои страни в източната част на ЕС подозират комисията в политически цели. \"Обезпокоени сме. Чувстваме се сякаш ни се подиграват\", каза дипломат от ЕС пред EUobserver. \"Ако придадем много голяма тежест на друг критерий, това е значителна промяна и тя се прави без анализ или консултация\", допълни дипломатът, според когото промените са \"много политически\", а не технически. \"Трудно е това да не бъде интерпретирано като отмъщение\", коментира друг дипломат, имайки предвид, че някои държави в Централна и Източна Европа не искат да приемат бежанци и имат спорове с Брюксел относно върховенството на закона,  например Унгария и Полша . Еврокомисията твърди, че иска да модернизира кохезионните фондове, за да се справи с нови предизвикателства като миграцията. \"Не става въпрос за санкции, а за факта, че дадена държава членка прави много (по отношение на миграцията) и трябва да плаща много пари, тогава това трябва да играе определена роля в изчисляването на правото й да получава кохезионни фондове\", каза служител от ЕС. На срещата си в сряда миналата седмица някои посланици от ЕС са изразили безпокойство от възможността кохезионни фондове да бъдат пренасочвани на юг, след като генералният секретар на еврокомисията Марин Зелмайер е представил бюджетните планове пред тях. Зелмайер е защитил комисията и е нарекъл писаното от \"Файненшъл таймс\" \"фалшиви новини\", твърдят източници, запознати с разговорите. Според някои източни дипломати е спорно дали е законно добавянето на нови индикатори за кохезионната политика, защото нейната цел, икономическо сближаване между регионите, се съдържа в договора на ЕС. \"Ако добавим нов критерий, то това вече не е кохезионната политика\", коментира дипломат, добавяйки, че \"това е начин да се използва кохезията за други средства\". Друг дипломат каза: \"Разбираме, че нашите южни партньори са изправени пред проблеми. Но кохезионната политика има за цел да помогне на региона ни. Те имат структурни проблеми, които изискват друг тип помощ.\"", "date": "2018.04.30", "title": "Брюксел притесни Източна Европа с план да изчислява по нов начин кохезионните фондове"}
{"url": "https://www.dnevnik.bg/video/novinite_na_bnt/2018/04/30/3171626_video_drugite_novini/", "text": "Законодателни предложения срещу двойния стандарт в храните Преместването на трасето на АМ \"Струма\" може да забави строежа с две години Завършиха усуканата кула в Милано Археологическите находки от София и региона в празнична изложба Ариана Гранде наруши мълчанието \"Екуинокс\" направиха първата си репетиция на конкурсната сцена", "date": "2018.04.30", "title": "Видео: Другите новини"}
{"url": "https://www.dnevnik.bg/evropa/2018/04/30/3171556_idva_kraiat_na_dvoiniia_standart_pri_hranite_uveri/", "text": "Мисля, че целта, която си поставихме като организатори на този форум, ще бъде постигната, а именно ясното послание до всички европейски граждани, че идва краят на двойните стандарти при храните.\" Това заяви омбудсманът Мая Манолова след срещата  \"Двойният стандарт при храните в ЕС - да сложим проблема на масата\".  Ценното на този форум е, че очертахме решенията - промяна в европейското законодателство, която всички подкрепяме, каза още тя. Участниците във форума се обединиха около приемането на общ документ за необходимостта от законодателни предложения в пакета \"Нова сделка за потребителите\" и за прекратяване на измамните маркетингови практики с хранителни продукти, свързани с двойните стандарти, предаде БТА. Новият законодателен пакет на Европейската комисия \"Нова сделка с потребителите\" е разработен след проучване на политиката за защита на потребителя, с презумпцията, че потребителят е по-слабата страна в отношенията между търговец и потребител и затова трябва да се защитава, обясни еврокомисарят за правосъдието, потребителите и равенството на половете Вера Йоурова. Тя информира, че чрез нов механизъм потребителите ще могат да подават колективни искове, когато има нанесени вреди от търговци или производители. Йоурова добави, че ще има по-строги определения за всички продукти, които са с една марка, но с различно съдържание и цена. Еврокомисарят посочи, че в случаите на разлики в състава и характеристиките на храните от производителите може да се поиска обосновка за причините за тези двойни стандарти, с посочване на обективни причини за това. Ако те не могат да обяснят или предоставят доказателства, тогава отговорният орган ще образува производства срещу тях, като от правна гледна точка това се определя като нелоялна практика, допълни Йоурова. По време на форума т.нар. Нов търговски механизъм на потребителите е бил обсъден от еврокомисаря заедно с председателя на Комисията за защита на потребителите (КЗП) Димитър Маргаритов и министъра на икономиката Емил Караниколов. Решено е да се въведат и по-точни определения за двойни стандарти за всякакви продукти, които се произвеждат под една и съща марка, но са с различно качество, разясни Йоурова. Освен това в този нов механизъм ясно са описани и всички права на потребителите, когато сключват договори от разстояние. В Европейския съюз няма място за двойни стандарти и потребителите трябва да бъдат защитени от нелоялна търговска практика, единодушни бяха всички участници в срещата. Те се разбраха за изменение на Европейската директива за нелоялните търговски практики на еврокомисията, съгласно което всяко предлагане на продукт, който е идентичен с друг, предлаган на пазара на няколко държави - членки на ЕС, и в него има различно съдържание в състава и характеристиките, ще се счита за заблуждаваща, нелоялна практика. Подобна практика е забранена от европейското законодателство. В заключителния документ се настоява за силна европейска подкрепа от националните компетентни органи, отговарящи за храните и потребителите, по отношение контрола над маркетинговите практики, свързани с хранителни продукти. Участниците в срещата настояват още Съвместният изследователски център на комисията да усъвършенства своя подход за хармонизирано сравнително провеждане на тестове, както и да координира тестовете в целия ЕС. Евродепутатът Момчил Неков призова до края на 2018 г. всички анализи да бъдат приключени, за да може през 2019 г. да се премине към конкретните законодателни промени и влизането им действие. Той определи като притеснителен факта, че България не е изпратила своевременно своите анализи в еврокомисията за създаването на обща методология за определяне на критериите за двойния стандарт.", "date": "2018.04.30", "title": "Идва краят на двойния стандарт при храните, увери Мая Манолова"}
{"url": "https://www.dnevnik.bg/sport/2018/04/30/3171650_i_roben_propuska_revansha_s_real_madrid/", "text": "Ариен Робен е поредният ключов футболист на \"Байерн\", който ще пропусне реванша с \"Реал\" в полуфиналите на Шампионската лига. 34-годишният холандец получи контузия в аддукторите и беше заменен още в осмата минута на първия двубой с мадридчани. Има голяма вероятност той да не играе до края на сезона. \"Байерн\" допусна oбрат в първия мач с \"Реал\" и  загуби с 1:2 на \"Алианц арена\" . Другият футболист, който получи контузия по време на двубоя в Мюнхен - централният защитник Жером Боатенг, също няма да е на разположение на треньора Юп Хайнкес. Освен Робен и Боатенг извън сметките са още Артуро Видал, Кингсли Коман и Мануел Нойер. Под въпрос ще бъде Давид Алаба, който пропусна първата среща заради разтежение. Очакванията са австриецът все пак да бъде на линия заедно с Хави Мартинес, който също беше сменен принудително в първия мач с \"Реал\". \"Реал\" ще трябва да се справя без титулярния си десен бранител Дани Карбахал. Той получи травма в бедрото в първия мач с \"Байерн\" и ще се възстановява между две и три седмици. Иско и Начо Фернандес, които също се оплакваха от контузии, подновиха тренировки с отбора и се очаква да бъдат на разположение на Зинедин Зидан. Реваншът между \"Реал\" и \"Байерн\" е във вторник от 21.45 ч. на стадион \"Сантяго Бернабеу\".", "date": "2018.04.30", "title": "И Робен пропуска реванша с \"Реал\" (Мадрид)"}
{"url": "https://www.dnevnik.bg/biznes/2018/04/30/3171679_nad_500_hil_danukoplatci_obiaviha_dohodite_si_za_2017/", "text": "Кампанията за деклариране на доходите на физическите лица приключи в офисите на Националната агенция за приходите (НАП) с края на работния ден. Задължение да обявяват доходите си за предходната година имат всички, които получават доходи и извън трудовите договори. Подадени са над 500 000 декларации. Приблизително половината от тях са изпратени по интернет, подписани с електронен подпис или с безплатния персонален идентификационен код - ПИК. До полунощ остава възможността за потаване на декларация онлайн. Централната поща в София ще приема декларации до 20 ч. \"Всяка втора декларация за доходите е получена онлайн тази година. Интересът към е-услугите на НАП е разбираем, тъй като те спестяват разходи и време както на гражданите, така и на администрацията\", коментира по повод края на кампанията Боряна Георгиева, директор \"Обслужване\" в НАП. ", "date": "2018.04.30", "title": "Над 500 хил. данъкоплатци обявиха доходите си за 2017 г. пред държавата"}
{"url": "https://www.dnevnik.bg/sviat/2018/04/30/3171654_podvodnata_chast_na_turski_potok_dostigna_turskiia/", "text": "В понеделник край черноморския бряг на Турция приключи полагането на дълбоководния участък от газопровода \"Турски поток\",  обяви \"Газпром\" . Първата от проектираните тръби е завършена и реализацията на проекта с високи темпове продължава успешно, допълва руската компания. В текста се допълва, че строителството спазва графика и се извършва едновременно на бреговете на Русия, Турция и във водите на Черно море. Специалният кораб Pioneering Spirit е полагал тръбите със средна скорост от 4.3 км на ден, като в два дни през февруари е било достигнато максималното темпо от 5.6 км на ден. Според ръководителя на \"Газпром\" Алексей Милер за година са построени 1161 км от морската част, което е 62% от цялата му дължина. Плановете са през 2019 г. да заработи първата от двете договорени тръби. Първата ще доставя само за турския пазар (през 2017 г. за Турция - вторият по големина външен клиент на газ от Русия, бяха изнесени рекордните 29 млрд. куб.м), а втората е под условие, че ще има интерес към суровината в страни като Гърция, България и Италия. Въпреки това тя вече се изгражда и \"Газпром\" твърди, че завършването ѝ започва през третото тримесечие на 2018 г. Pioneering Spirit е достигнал на 29 април бреговете на Къйъкьой. Льок Ферненгел, капитанът на най-големия в света подобен кораб, обясни пред журналисти, че са спускали във водата по една тръба на всеки 8 минути. След приключването на първата тръба екипажът ще получи 10-дневна почивка и ще се прибере в Ротердам, допълни той. \"След това започваме втората тръба в Черно море.\" Зандер ван Рустелар, говорител на компанията South Stream Transport B.V., съобщи, че от втората тръба са положени 224 км и разполагат с разрешителни за офшорния участък, докато ифраструктурата на сушата не е техен ангажимент, а на \"Газпром\" и турската държавна компания \"Боташ\" (BOTAŞ). Двете компании още преговарят за съвместно дружество за продължаването на втората тръба до границите на Турция. \"Турски поток\" бе изненадващо обявен през 2014 г. лично от президента Владимир Путин при посещение в Турция, където той каза, че Москва се отказва от \"Южен поток\", който бе предвидено да преминава през България. Проектът временно бе замразен заради рязкото влошаване на отношенията между Анкара и Русия през ноември 2015 г. След началото на нормализацията двете страни го съживиха и строителството на подводната част започна преди година - на 7 май 2017 г. Но в същото време първоначалният проект бе свит 4 пъти - вместо четири тръби с капацитет по 15.75 млрд. куб.м газ годишно на една тръба и само за турския пазар. \"Газпром\", който е 100% собственик на дружеството South Stream Transport B.V., продължи да полага втора тръба, без да има яснота какво ще стане с нея, когато достигне турския бряг.", "date": "2018.04.30", "title": "Подводната част на \"Турски поток\" достигна турския бряг"}
{"url": "https://www.dnevnik.bg/kultura/2018/04/30/3171622_nobelova_nagrada_za_literatura_prez_2018_g_moje_i_da/", "text": "Шведската академия обмисля дали да връчва Нобеловата награда за литература през 2018 г., след като  скандалът за сексуален тормоз , който раздели журито и предизвика оставката на шефа й Сара Даниус, стигна до обвинения в посегателство срещу шведската принцеса, предава Би Би Си. Според вестника \"Свенска дагбладет\" Жан-Клод Арно, съпруг на една от членките на журито, опипал наследничката на шведския трон на събитие през 2006 г. Според една от свидетелките помощничка на принцесата буквално се хвърлила между двамата, за да отблъсне ръката на Арно. \"Беше доста странна гледка\", коментира Еба Вит-Братстрьом пред вестник \"Експресен\". От ноември миналата година над 18 жени са обвинили Арно в сходни посегателства, извършени в голямата си част на събития и в помещения, собственост на Шведската академия. Фотографът е съпруг на бившия й виден член Катарина Фростенсен и заедно държат един от най-популярните литературни клубове в Стокхолм. Скандалът разкъса Нобеловия комитет отвътре, след като Фростенсен бе изключена от 18-членния му състав. Това доведе до безпрецедентна вълна от оставки - срещу и в нейна подкрепа, в резултат на която в момента журито има само 11 членове. Това ги поставя в особена ситуация, тъй като по устав членовете на комитета са такива доживот и не могат да напуснат. Съответно няма и процедури, по които да бъдат заменени. Затова академията разсъждава дали изобщо да връчи наградата през 2018 г. В такъв случай през 2019 г. ще бъдат дадени два приза, обясни един от останалите й членове пред \"Гардиън\". Решението ще бъде обявено в четвъртък.", "date": "2018.04.30", "title": "Нобелова награда за литература през 2018 г. може и да няма"}
{"url": "https://www.dnevnik.bg/politika/2018/04/30/3171701_agenciiata_po_vpisvaniiata_otkaza_da_registrira/", "text": "Агенция по вписванията е отказала да регистрира движението на Божидар Димитров \"Български надпартиен съюз Кан Кубрат\". Това заяви историкът пред \"Фокус\". Той беше избран за  председател на движението  в началото на март, като даде заявка, че ще се бори за президентска република. По думите на Димитров, който е бивш директор на Националния исторически музей, искането за регистрация не е било за партия, а за \"най-обикновена неправителствена организация, независимо от това, че тя ще се занимава с решаване и на политически проблеми\". Той посочи и какви са мотивите на Агенцията по вписванията, за да постанови отказа. \"Основната ни цел беше да сменим формата на управление на България от парламентарна на президентска република, смятайки нея за по-добра по ред показатели. Най-неочаквано получихме отказ. Аргументите за това са от няколко изречения, за които, честна дума, се чудех дали да се смея, или да плача. Аргументите са, че ние желаем да променим конституционния ред в България, а това е незаконно и едва ли не ще извършим държавен преврат или държавна измяна\", подчерта историкът. Той уточни, че вече няколко пъти е променяна конституцията, но с текстове, които не са от такава важност. \"Очевидно сме уплашили част от сегашния политически елит, който знае, че няма да има място в това, което сме предвидили като втора точка – съставени от президента \"професорски правителства\", допълни Димитров. Той подчерта, че решението за отказ от регистрация ще бъде обжалвано в 7-дневен срок пред Софийския градски съд, както изисква законът. \"Съзнателно ни тласкат, дявол да го вземе, към нещо, което се нарича политическа партия, избори и т.н.\", завърши историкът.", "date": "2018.04.30", "title": "Агенцията по вписванията отказа да регистрира политическото движение на Божидар Димитров"}
{"url": "https://www.dnevnik.bg/sviat/2018/04/30/3171695_tuitur_prodala_danni_na_ucheniia_zad_skandala_s_feisbuk/", "text": "Компанията \"Туитър\" обяви, че също е дала достъп до данни на Александър Коган - изследователя от Кеймбриджкия университет, чието име нашумя покрай скандала с \"Фейсбук\" и консултантската фирма \"Кеймбридж Аналитика\". Това съобщи \"Блумбърг\", като се позова на съобщение на компанията. Коган , събрал данни за милиони потребители чрез анкета,  предлагана от \"Фейсбук\" , създал собствена фирма - \"Глобъл сайънс рисърч\" (GSR). Тя получила за един ден през 2015 г. достъп до данни от \"Туитър\", обхващащи публикации, създавани в продължение на месеци. Според \"Туитър\" става въпрос за \"еднократен\" достъп до публични туитове за петмесечен период между декември 2014 г. и април 2015 г. Компанията изрично посочва, че след развитията с \"Кеймбридж аналитика\" е провела собствено вътрешно разследване и не е открила \"никакъв достъп до лични данни\". Със софтуер за заявка и предоставяне на информация \"Туитър\" дава на компании, разработчици и потребители достъп до конкретни публични данни. Те често биват използвани за анализи на събития, реакции на потребителите или поддръжка на продукти. Корпоративни клиенти трябва да обяснят за какво са им данните и кои ще бъдат крайните потребители. Заради  скандала с \"Фейсбук\"  и личните данни на десетки милиони потребители американски конгресмени поискаха от изпълнителните директори на \"Туитър\" и \"Гугъл\", Джак Дорси и Сундар Пинчай, да свидетелстват, както направи  Марк Зукърбърг .", "date": "2018.04.30", "title": "\"Туитър\" продала данни на учения зад скандала с \"Фейсбук\""}
{"url": "https://www.dnevnik.bg/sport/2018/04/30/3171699_levski_planira_da_privleche_samo_1-2_igrachi_prez/", "text": "Левски\" планира да привлече само един или двама футболисти през лятото, обяви изпълнителният директор Красимир Иванов. На този етап сините няма намерение да правят мащабна селекция, след като взеха 21 нови играчи през настоящия сезон - 14 през лятото и седем през зимата. От клуба изразиха намерение да се намесят много по-сериозно в битката за титлата. За тази цел на \"Герена\" се надяват да задържат основните състезатели от настоящия състав. \"По-скоро нови трансфери са възможни дотолкова, доколкото спортно-техническо ръководство прецени, че са ни нужни нови попълнения, за да може да сме още по-успешни. Водени си някакви разговори, но ако вземаме нови през лятото, ще са един-двама. Поне на този етап това е настроението\", каза Иванов  на пресконференция по повод предстоящите чествания  на 75-ата годишнина от рождението на Георги Аспарухов-Гунди. По думите му \"Левски\" няма да се разделя с играчи на всяка цена. \"Надяваме се през следващия сезон доста по-сериозно да участваме в борбата за шампионската титла и сме много наясно, че това може да се случи само при наличието на качествени играчи. Т.е. не сме си поставили за самоцел всичко, каквото имаме, да го разпродадем и да почнем наново през лятото.\" Иванов все пак допълни, че клубът може да продаде всеки при правилната цена. \"На този етап нищо официално в клуба не е постъпвало. Чувам от агенти на футболисти, че има интерес към някои играчи, но това е част от футболния бизнес. Всички водят разговори за всички.\" Изпълнителният директор изрази надежди, че изтичащите договори на Роман Прохазка и Васил Панайотов ще бъдат подновени. \"Искрено се надявам и двамата да останат. До момента, след като им дадохме индикации, че не искаме да напускат клуба, активни преговори не сме водили, защото не искахме, грубо казано, те да се разсейват преди важните мачове, които минаха за нас. Надявам се в рамките на няколко дни тези два разговора да бъдат приключени\", обясни Иванов.", "date": "2018.04.30", "title": "\"Левски\" планира да привлече само 1-2 играчи през лятото"}
{"url": "https://www.dnevnik.bg/sviat/2018/04/30/3171509_datchanin_e_purviiat_osuden_v_malaiziia_za_falshiva/", "text": "Обвиняваш в интернет полицията, че е дошла на местопрестъпление безобразно късно, но тя доказва, че това е станало само за 8 минути. Извиняваш се, но това не стига в Малайзия, където могат да те осъдят, че разпространяваш фалшиви новини. Това не е хипотеза, а реалност от днешния ден. Датчанин от йeменски произход беше осъден в Малайзия на една седмица затвор за дезинформация и стана първият човек, наказан по спорен нов закон, предвиждащ до шест години затвор за разпространяване на фалшиви новини, предаде \"Франс прес\". Пред съда в Куала Лумпур Салах Салем Салех Сулайман призна, че е заснел и публикувал видео в YouTube, в което обвинява спешните служби, че са реагирали бавно за спасяването на палестинец, член на \"Хамас\", застрелян на 21 април в столицата. Властите оспориха твърденията. Авторът на видеото обясни пред съдиите, че е бил в Малайзия само за десетина дни на почивка и не е знаел за новия закон, реагирал е така, защото се ядосал, и се извинява на всички в Малайзия - не само на полицията. Законът, приет в началото на април, беше критикуван остро от правозащитници, които се опасяват, че ще бъде използван против опозицията в навечерието на парламентарните избори на 9 май. Съдът наложи на 46-годишния датски гражданин наказание от една седмица затвор, покриваща престоя му в предварителния арест след задържането му на 23 април, и глоба от 10 000 рингита (2100 евро). Тъй като той нямал пари да плати глобата, ще трябва да излежи още един месец в затвора, допълва \"Асошиейтед прес\", цитирана от БТА. Законът позволява максимално наказание от 128 000 щатски долара и до половин година затвор. Убитият палестинец Фади ел Бач, експерт по производство на ракети според малайзийските власти, беше застрелян от двама неизвестни мъже, движещи се с мотоциклет. Роднини обвиниха за убийството му \"Мосад\", но Израел отрече да е замесен. Законът за борба с фалшивите новини определя, че под това се разбират \"новини, информация, данни или съобщения, които са частично или изцяло фалшиви\". Това включва не само текстове, но и видео- и звукови записи. Законът обхваща и публикации в дигитални платформи и социални медии и действа срещу нарушители извън Малайзия, включително чужденци, ако действията им засягат Малайзия или нейни граждани.", "date": "2018.04.30", "title": "Датчанин е първият осъден в Малайзия за фалшива новина"}
{"url": "https://www.dnevnik.bg/sviat/2018/04/30/3171713_selianite_v_afganistan_ne_se_otkazvat_ot_otglejdaneto/", "text": "Събирането на поредната реколта от опиумен мак в Афганистан започва като доказателство, че се провалят усилията на правителството да убеди или принуди селяните да отглеждат жито и земеделски култури, разказва \"Ройтерс\". Страната дава огромна част от световното производство на опиум, от който се създава хероин. Годишният добив е около 9 хиляди тона, разпределяни по световния пазар. Изчисления на ООН показват, че стойността им е приблизително 3 млрд. долара и голяма част от тези средства отиват в ръцете на талибани и антиправителствени бунтовници. Те не само охраняват маковите полета, но и осигуряват връзки с местни и международни трафиканти. \"Ройтерс\" разговаря с 35-годишния Мохамед Надир, който от 8 декара в южната провинция Кандахар ще изкара годишно 3000 долара. Ако беше засял жито, щеше да спечели около една трета от тази сума. Правителството раздаде безплатно през 2017г. над 10 000 тона семена и 20 000 тона торове с надежда селяните да изоставят традиционното си занимание. Най-много опиумен мак се отглежда в съседната провинция Хелманд. Части на афганистанската и американската армия издирват и унищожават обекти на наркотрафикантите, но по данни на ООН през миналата година добивът на опиум в страната е достигнал рекорд след скок от 87% спрямо 2016г. Повече от 3000 кв. км са били засети с опиумен мак за новия сезон.", "date": "2018.04.30", "title": "Селяните в Афганистан не се отказват от отглеждането на опиумен мак"}
{"url": "https://www.dnevnik.bg/zelen/2018/04/30/3171677_premestvaem_basein_e_prichinata_za_golemiia_izkop_na/", "text": "Басейн ще бъде монтиран в т.нар част 1 от плажа \"Каварна\", точно пред хотел \"Роял гранд хотел\". Това са установили от екоинспекцията на Варна при проверка на място в понеделник. Поводът за проверката е  направеният този уикенд голям изкоп на плажа , за който сигнализира бившият кмет Цонко Цонев.  От РИОСВ - Варна, отговориха на \"Дневник\", че \"поставянето на басейна\" е съгласно одобрена \"схема за поставяне на преместваеми обекти и съоръжения, в това число и допълнителни търговски площи\". Не става ясно обаче как един басейн влиза в дефиницията на \"преместваем обект\". Според Цонко Цонев изкопът ще бъде бетониран, за да бъде изграден басейнът. Ако е преместваем, би трябвало басейнът да е надуваем, за да може да се премести, коментира още Цонев. \"Това не е преместваем обект, става дума за строителна дейност, която е абсолютно забранена на плажа\", обясни пред \"Дневник\" Цонев. Схемата за поставянето му е разписана от министъра на туризма Николина Ангелкова и е свързана с концесията на плажа.  Концесионер на плажа е Валентин Николов-Цуцко, който е и собственик на хотела и ресторанта на плажа. Той е местен бизнесмен, приближен на бившия депутат от ГЕРБ Живко Мартинов от скандала \"Суджукгейт\". Територията не попада в границите на защитени територии, са установили проверяващите, като се позовават на справка в Регистъра на защитените природни обекти в териториалния обхват на РИОСВ - Варна, и наличната към момента цифрова информационна система за защитените зони от екологичната мрежа \"Натура 2000\" по смисъла на Закона за защитените територии и защитени зони, обявени по реда на Закона за биологичното разнообразие. \"Дневник\" очаква отговори на въпроси по темата от община Каварна и от Министерството на туризма.", "date": "2018.04.30", "title": "\"Преместваем басейн\" е причината за големия изкоп на плажа на Каварна"}
{"url": "https://www.dnevnik.bg/bulgaria/2018/04/30/3170416_dnes_e_posledniiat_den_za_podavane_na_danuchna/", "text": "Днес е последният ден за подаване на годишната данъчна декларация от физическите лица, получавали доходи извън тези по трудов договор. Глобата при неподадена в срок декларация е до 500 лева, а за некоректна информация - до 1000 лв. От Националната агенция по приходите (НАП) предупреждават, че е добре гражданите да подадат декларацията си до обедните часове, за да може тя да пристигне до края на работния ден. Декларациите и документите за доходите могат се подават във всички офиси на НАП. Могат също така да се изпратят по пощата или електронно, чрез електронен подпис. Днес е и последната възможност собствениците на недвижими имоти и моторни превозни средства да платят местните си данъци и такси с 5% намаление. За целта обаче дължимите суми трябва бъдат платени наведнъж.", "date": "2018.04.30", "title": "Днес е последният ден за подаване на данъчна декларация"}
{"url": "https://www.dnevnik.bg/biznes/2018/04/30/3170818_sofiia_shte_e_nai-blizkata_stolica_do_nai-goliamoto/", "text": "София може да стане най-близката столица до най-голямото летище в света след като стане факт проектът на Турция за ново мегалетище край Истанбул, първият етап от което се очаква да бъде открит през октомври. След като то започне да действа, ще има повече възможности за пътуване от София до стотици точки на света, трафикът в българското въздушно пространство ще се увеличи, а това означава, че страната ще има повече приходи, а и ще бъдат разкрити нови работни места, показа допитване на \"Дневник\" до български експерти. И макар че инициативата за международен въздушен транспортен хъб очевидно й е иззета, България ще черпи ползи дори и от това, че е най-близо до турския мегапроект. След като новото летище започне да действа, ще има по-голям капацитет за връзки между балканските столици, коментира в отговор на въпрос на \"Дневник\" вицепрезидентът на Турските авиолинии (Turkish Airlines) за Източна Европа и Балканите Емре Меневше. Имаме много работа в региона и той е важен за нас, увери експертът на националния превозвач на Турция като уточни, че компанията поставя на първо място близостта до Турция и търговско-икономическите отношения . Сегашното летище на най-големия турски мегаполис Истанбул - \"Ататюрк\", вече е надхвърлило капацитета си с 68 млн. пътници годишно и държавата, уловила тенденцията за преориентиране на пътникопотока от САЩ на Изток, си е поставила за задача да влезе в топ 10 на света по брой пътници до 2023 г., когато страната ще отбележи 100-годишнината от провъзгласяването на републиката, коментира Меневше. Какво печели България от турския мегапроект През октомври ще бъдат открити първият терминал и три писти, кулата и станцията за зареждане. До 2028 г. се очаква да влязат в експлоатация общо 6 писти, 4 терминала, а цялото летище ще обслужва 200 млн. пътници годишно по над 350 дестинации и ще разкрие 225 хил. работни места. За сравнение сега летище \"Ататюрк\" обслужва около една трета от планирания брой пътници. \"Откриването на новото летище на Истанбул в Турция ще се отрази изключително положително на България. Това ще увеличи трафика над въздушното ни пространство, което ще доведе до повече приходи към държавата\", коментира пред \"Дневник\" генералният директор на BULATSA Георги Пеев. Той увери, че българските ръководители на полети вече сe подготвят за новото предизвикателство, като за целта бяха проведени тренировъчни симулации в реално време в тренажора на \"Авиационния учебен център\" на BULATSA за въвеждане на системата AMAN (Arrival Manager) за подреждане на кацащите самолети за новото летище. Експерти от двете страни участват в интензивни работни срещи и до края на месец август ще бъдат финализирани и подписани оперативните процедури и подготвени тренировъчни упражнения за ръководителите на полети. В процес е и подписването на договор между BULATSA и доставчика на аеронавигационно обслужване на Република Турция - DHMI, за инсталирането в двете оперативни зали на система AMAN (Arrival Manager) за подреждане на кацащите самолети. Сътрудничеството на двете служби означава и повече работни места в България. \"Това е и една от основателните причини BULATSA да продължава да набира кандидати за професията ръководител на полети\", подчерта Пеев. България трябва да се възползва от опита на Турция и да развива софийското летище като свързващо (хъб) и това трябва да бъде главно условие на концесията, коментираха за \"Дневник\" от Асоциацията на българските авиокомпании. Според организацията навлизането на ниско разходните авиокомпании в България предизвика значителен ръст на пътническите превози от София до точки в Европа и обратно, но вероятно скоро ще се достигне до насищане, а и ще бъде възпряна от изчерпването на капацитета на летищата в София и Бургас. Затова, за да стимулира пътническите превози страната трябва да реализира идеята за хъб аналогично на новото летище в Истанбул, летищата в Персийския залив и Баку. Новата възможност ще насърчи и туристопотока към Турция и транзитния трафик. Всяка година Турция е посетена от 32 млн чужди туристи като като българите са 1.8 млн. - близо 6% от всички, а в последните години броят им се увеличава, коментира пред български журналисти експерт Турските авиолинии (Turkish Airlines). Всяка година Истанбул е посетен от 27 млн. туристи, 7 млн. отн които са транзитни пътници, сочат данните на турската страна. Какво ще представлява летището Името на новото летище все още не е определено, макар че до деня на откриването, планирано за националния празник на страната 29 октомври, остава половин година. Строител е консорциум от пет големи турски компании (Cengiz-MAPA-Limak-Kolin-Kalyon) с по 20% всяка, който спечели държавния търг през 2013 г. с оферта от 22.15 млрд. евро за проекта за строителство на обекта и право на концесия за 25 г. - до 2043 г. Всеки от участниците е специализиран в свързана с въздухоплаването област - строителство, минно дело, туризъм, енергетика, управление на пристанищна и летищна инфраструктура. Строителните работи са за около 11 млрд. долара като по-голямата част са собствени средства на компаниите в консорциума, а останалото е заем от турски банки. Досега са изпълнени 85% от работата, а когато летището заработи с пълен капацитет се очаква да формира 4.5% от брутния вътрешен продукт на страната. То ще има общо 6 писти с дължина между 3.5 и 4.1 км, над 500 гишета за чекиране, 143 ръкава, 500 самолетни стоянки, и 1.3 млн. кв. м площ на терминалите и паркинг от 700 хил. кв. м., хотел с 450 легла. Летището се намира на 40 км от деловия център на Истанбул - площад \"Таксим\". На първо време до там ще се стига по автомагистрала, но до 2045 г. ще бъде пуснат високоскоростен влак и метро. Карготерминалът е замислен като най-големия в света с площ от 1.4 млн. кв. м и капацитет 5.5 млн. тона. Аеропортът се строи на брега на Черно море като е избран слабо заселен район и така се избягват неблагоприятни въздействия върху местното население. При проектирането е взет под внимание маршрутът на миграция на птиците, уточниха в отговор на въпрос на \"Дневник\" от националния турски превозвач. Десет хиляди фиданки са били преместени в училищни дворове и обществени градинки. Изсечените дървета ще бъдат компенсирани двойно. Част от електрозахранването ще е със слънчеви панели. Строителите живеят в специално изградено за тях селище с футболно и баскетболно игрище, фризьорски салони, библиотека, пералня и две джамии. Архитектите са се придържали към турско-ислямската традиция. Контролната кула е във формата на лале - един от символите на Истанбул. Докъде се лети  И в момента международното летище \"Истанбул\" е с най-много международни връзки, изпреварвайки Франкфурт, Амстердам и Париж. То осъществява пряка връзка с 60 световни столици - всички в Европа, Близкия изток, Централна Азия, Северна и Източна Африка. Новате дестинации, планирани от Турските авиолинии за тази година са Акуадила (Пуерто Рико), Богота (Колумбия), Хюстън (САЩ), Маями (САЩ), Тайпе (Тайван), Торонто (Канада), Сарагоса (Испания). Данните за капацитета на 15-те авиокомпании с най-голям пазарен дял в света показват, че капацитетът на лидерите от САЩ и Европа намалява, докато източните превозвачи расте през последните 12 г. ", "date": "2018.04.30", "title": "София ще е най-близката столица до най-голямото летище в света"}
{"url": "https://www.dnevnik.bg/sviat/2018/04/30/3170664_armenskiiat_parlament_izbira_premier_utre_sled_sedmici/", "text": "Депутатите в Армения ще изберат наследника на Серж Саргсян на поста, след като бившият президент го заемаше в продължение едва на дни. Вотът се провежда малко над седмица след оставката, която Саргсян подаде след ежедневни улични протести срещу преизбирането му. Никол Пашинян, един от лидерите на опозицията и лице на протестите, започнали в средата на април, обяви, че ще е кандидат за премиер и че ако не бъде избран, никой друг не може да заеме поста. Това поискаха и привържениците му по време на демонстрацията, която част от опозицията определи като \"гражданско неподчинение\". Проблемът е, че Пашинян няма достатъчна парламентарна подкрепа. Той успя да привлече на своя страна втората по-големина партия, \"Процъфтяваща Армения\" на един от най-богатите хора в страната, Гарик Царукян, разчита на гласовете на коалиция (\"Елк\") \"Изход\", на която е съпредседател като лизер на движение \"Граждански договор\", и националистите от \"Дашнакцутюн\" (Арменска революционна федерация), които напуснаха управляващата коалиция. Изпълняващият длъжността премиер Карен Карапетян обаче предупреди, че не се очаква депутати от управляващата Републиканска партия на Армения (РПА) да му дадат гласове, за да получи мнозинство. Без подкрепа от тяхна страна на Пашинян не биха му достигали няколко места в 105-местния парламент. РПА има 58 места в парламента. Пашинян миналата седмица поиска преговори с Карапетян за изход от кризата, но искането му беше отхвърлено в последния момент, като го обвини, че поставя \"ултиматуми\", които не съответстват на конституцията. От Ереван до Москва и обратно Междувременно представители на арменските и руските власти са в постоянен диалог от няколко дни - делегация от Ереван посети Москва и обратното в края на работната седмица. Руска делегация поиска и среща с Пашинян, който от своя страна увери в петък, че Армения няма да напусне нито Организацията на договора за колективна сигурност (военен съюз в Общността на независимите държави), нито Евразийската икономическа общност (Евразийски съюз), ако получи властта. Лидерът повтори това пред чужди медии на пресконференция няколко дни по-рано, като увери, че не търси \"никакви резки геополитически движения\", а по-късно - че мнението му за Евразийския съюз, което сега е отрицателно, може да се промени и да стане положително, ако дойде на власт.", "date": "2018.04.30", "title": "Арменският парламент избира премиер утре след седмици на протести"}
{"url": "https://www.dnevnik.bg/tehnologii/2018/04/30/3170626_nasa_izprashta_tazi_sedmica_robot_seizmolog_na/", "text": "Американската аеро-космическа агенция е планирала за събота изстрелването на \"Инсайт\" (InSight) - поредният робот към Марс, който обаче за пръв път ще изследва от повърхността каква е вътрешността на Червената планета. \"Прозорецът\" за старт на ракетата Atlas V-401 от базата Вандебърг в Калифорния се отваря на 5 май и приключва на 8 юни. Това ще е първото начало на междупланетна мисия от западния бряг на САЩ. Ако всичко започне добре, би трябвало сондата да се спусне на планетата на 26 ноември в долината Елизиум, разположена на марсианския екватор. Проектът е мисията да продължи малко над две години - 728 земни дни. Името на сондата идва от съкращение на  . С нея учените искат да направят първото подробно изследване на кората, мантията и ядрото на Марс, откакто планетата се е формирала преди 4.5 млрд. години. По този начин може да се получат отговори за начина, по който са се оформили и другите близки планети - Меркурий, Венера, Земя - както и скалистите екзопланети. На борда на InSight има апаратура, която ще отчита тектоничната активност, ударите на метеорити и топлинните потоци под повърхността. С ракетата носител ще бъдат изпратени и други два апарата, обединени под името Mars Cube One или MarCO. Те са с големината приблизително на куфар и ще тестват нов тип миниатюрно оборудване за комуникации в космоса по проекта CubeSat. То ще опита да преодолее проблема с т.нар. радио сянка - прекъсването на комуникацията със Земята, когато небесното тяло се завърти и роботът на повърхността не може да изпраща сигнала си към нашата планета. Ако след това те се спуснат към Марс, ще изпратят данни за атмосферата и повърхността. Двете мисии са независими една от друга.", "date": "2018.04.30", "title": "НАСА изпраща тази седмица робот сеизмолог на повърхността на Марс"}
{"url": "https://www.dnevnik.bg/sviat/2018/04/30/3170665_gurciia_i_makedoniia_obsujdat_trudnite_vuprosi_za/", "text": "Подтиквани от европейски и регионални представители, първите дипломати на Гърция и Македония, Никос Коциас и Никола Димитров, ще продължат да обсъждат в Солун, в четвъртък и петък, решението за името като част от забързания диалог от последните седмици. Форумът всъщност е четиристранен - на външните министри на Гърция, Македония, България и Албания - но според двамата първи дипломати се очаква да предложи възможност темата да влезе в дневния ред. Идеята, че \"трудните въпроси\" в спора ще се засегнат на срещата в Солун, се появи при разговорите между външните министри на двете страни в Охрид. Тогава Димитров и Коциас  очертаха различията си , но обявиха, че точките на несъгласие като начина на употреба на името ще бъдат обсъдени на 3 и 4 май. Македония се надява да реши въпроса за името до седмици, за да може да получи покана за членство в НАТО на срещата на върха на Алианса през лятото. В петък генералният секретар на НАТО Йенс Столтенберг потвърди, че поканата може да бъде факт. След като обясни, че е бил известен от гръцкия външен министър Никос Коциас за хода на преговорите, Столтенберг добави, че позицията на НАТО не се е променила: \"Щом спорът е решен, сме готови да поканим (Македония) да стане членка.. Това много зависи от проблема за името.\" По-рано, след срещата в Охрид, Коциас  се усъмни, че е възможно  Македония да влезе в НАТО през юли, предвид бавния ход на преговорите. Само няколко дни по-късно бе организирана среща между него, Димитров и  специалния пратеник на ООН в спора , Матю Нимиц, който събра гръцки и македонски представители за подновяване на преговорите през декември и впоследствие проведе няколко срещи както с тях, така и с лидерите в Скопие и Атина. Надежда Европейски и американски представители коментират все по-често въпроса в последните две седмици. В обръщение пред гръцкия парламент председателят на Европейската комисия каза, че спорът \"трябва да се реши\", тъй като на Западните Балкани им е нужна \"европейска перспектива\". На среща с него гръцкият премиер Алексис Ципрас каза, че за пръв път Атина полага толкова усилия да реши въпроса. Те не коментираха твърденията на еврокомисаря за разширяването Йоханес Хан, според когото  спорът може да се реши до две седмици . Македонският премиер Зоран Заев е казвал, че би искал подобен сценарий, но не вярва, че той е възможен. Дни преди срещата за \"голям напредък\" говори и посланикът на Съединените щати в Гърция, Джефри Пайът, според когото е \"в интерес и на двете страни\" да намерят трайно решение. Надежда за успех изрази и българският премиер Бойко Борисов, почетен гост на западнобалканските президенти и срещата им в Скопие. За това сега съществува истинска възможност, каза премиерът. Той дори направи паралел със Севера и Южна Корея и историческата им среща и каза, че след като дори тези държави успяват да постигнат съгласие, страните от региона могат да се справят с разликите. \"Да сближат хората\" Миналата седмица кметът на Атина Йоргос Каминис посети колегата си Петре Шилегов в Скопие и така върна визитата в гръцката столица. Каминис и Шилегов казаха, че не могат да обсъждат въпроса за името, но за тях важното е да \"сближат хората си\" и да \"помогнат за по-доброто разбирателство между двата народа\". Те подписаха и Договор за сътрудничество между Скопие и Атина - част от размразяването между двете страни, което започна с новия македонски кабинет миналата година.", "date": "2018.04.30", "title": "Гърция и Македония обсъждат \"трудните въпроси\" за името тази седмица"}
{"url": "https://www.dnevnik.bg/evropa/2018/04/30/3170204_mejdunarodna_konferenciia_za_dvoiniia_standart_pri/", "text": "Международна конференция на тема \"Двойният стандарт при храните в ЕС – да сложим проблема на масата\" ще се проведе днес в НДК. Събитието е част от програмата на българското рпедседателство на Съвета на ЕС и е под патронажа на премиера Бойко Борисов. Организатор е омбудсманът Мая Манолова в партньорство с Министерството на икономиката, Министерството на земеделието, храните и горите, Министерството на здравеопазването, Комисията за защита на потребителите и Българската агенция по безопасност на храните. В различните държави членки на ЕС се предлагат едни и същи хранителни продукти, под една и съща търговска марка, с различни съставки. Тази практика е неприемлива, тъй като високото качество на храните е приоритет за всеки потребител и гражданин на ЕС, независимо в коя страна живее, се посочва в  съобщението  за събитието на сайта на българското европредседателство. Събитието е опреелено като естествено продължение на  започналата дискусия по темата в ЕС , в контекста на вече заявените позиции на страните от Вишеградската четворка, както и на председателя на Европейската комисия Жан-Клод Юнкер от септември 2017 г., че \"в един Съюз на равнопоставени не може да има второ качество потребители\". Целта на срещата в София е да се обсъди възможността за решаване на проблема с двойния стандарт при храните в ЕС, като се приеме ново законодателство или промени в сега действащите директиви на ниво ЕС, които да забранят разпространяването на храни под един и същи бранд с различни съставки. На масата ще бъде поставена и темата за създаването на единен европейски орган, който да следи за наличието на двойни стандарти при храните. На срещата на високо равнище ще присъстват еврокомисарят по правосъдие, потребители и равнопоставеност между половете Вера Юрова, еврокомисарят по цифрова икономика и цифрово общество Мария Габриел, министри на икономиката, на земеделието и на здравеопазването на държавите членки на ЕС, както и ръководители на съответните национални органи за защита на потребителите и за безопасност на храните, евродепутати, депутати от националния парламент, посланици и др. В края на миналата седмица омбудсманът Мая Манолова и министърът на европредседателството Лиляна Павлова  излязоха с обща инициатива  срещу двойния стандарт за храните. През последните осем месеца бяха направени три изследвания на състава на популярни хранителни продукти, произведени от световни концерни като всички показаха различия в съставките и отклонения в цените на различните пазари.  При последното  са изследвани 11 групи храни  и 53 хранителни продукта, като са взети 106 проби. В изследването участваха храни, продавани в седем държави: Германия, Италия, Австрия, Чехия, Унгария, Румъния и България. Установени са разминавания на информацията в етикетите, различия в съставките и хранителната стойност.", "date": "2018.04.30", "title": "Международна конференция за двойния стандарт при храните в ЕС ще се проведе в София"}
{"url": "https://www.dnevnik.bg/sviat/2018/04/30/3170666_livan_izbira_parlament_za_pruv_put_ot_9_g/", "text": "След години отлагане и политически блокаж парламентът в Ливан успя да свика избори, на които ще се гласува по нови правила. Именно несъгласията за реформата на сложната изборна система и периодичната липса на консенсус за президент бяха причина за трикратното изместване на вота - веднъж за 2014 г., по-късно за миналата и накрая за тази година. През това време Ливан нямаше изпълнителна власт 2 г. (до 2016-а), работи с парламент, удължил 2 пъти мандата си, изпита ефекта от прелялата в страната сирийска криза (включително заради множеството бежанци) и превърна кризата с боклука си в световна новина. Изборите създават неизвестни за премиера Саад Харири, чието последно правителство на националното единство включва шиитската организация \"Хизбула\". Те идват няколко месеца след  изненадващата му оставка , която той обяви, докато беше на посещение в Саудитска Арабия и  която по-късно оттегли , обвързвайки непряко действията си с ролята на \"Хизбула\" в страната. Агенция \"Ройтерс\" същевременно отбелязва, че Харири се очертава като най-важната фигура от сунитския блок с движ, но според много анализи неговото Движение на бъдещето ще загуби места. Сянката на \"Хизбула\" \"Хизбула\" в момента е четвъртата сила в парламента с 12 от 128 места (Движението на бъдещето на Харири има 26). Политическите ѝ противници призовават гражданите да не позволят тя да засили влиянието си в страната, каквото вече има и отвъд границите на Ливан - например в Сирия, където се сражава на страната на президента Башар Асад и на подкрепящия я Иран. Те обръщат внимание и на оръжейния ѝ арсенал, който създава предизвикателства за ливанската сигурност. Неин съюзник във властта е президентът и основател на Свободното патриотично движение (втора сила в парламента) Мишел Аун,  чийто избор за президент  беше резултат от компромис след месеци блокаж в парламента. Сделката с \"Хизбула\", превърнала Аун в държавен глава, направи и Харири премиер. Голямата въпросителна за вота обаче сега не е ролята на \"Хизбула\" - на дневен ред са икономиката и бежанците, тъй като около един милион сирийци в момента са в малката страна с население около 6 млн. души. Новият вот и бързото съставяне на правителство са необходими не само политически, а и икономически - в тази област Ливан бележи слаб напредък в последните години, нуждае се от реформи и  овладяване на публичните финанси  и търси свежи инвестиции, отбелязва \"Ройтерс\".", "date": "2018.04.30", "title": "Ливан избира парламент за пръв път от 9 г."}
{"url": "https://www.dnevnik.bg/detski_dnevnik/2018/04/30/3168358_mladejite/", "text": "Европейската филмова академия и Международният филмов фестивал \"София Филм Фест\" канят младите зрители да изберат носителя на  Наградата на младата публика . На 6 май Домът на киното в София ще бъде едно от местата в Европа, на което ще се прожектират трите номинирани филма пред младата публика. Всеки от филмите ще бъде на разположение и в платформи за VOD за гласуване за тези, които нямат възможност да гледат филмите на кино в София. Говорителите на журито ще предадат резултатите от съответната държава на живо чрез видеоконферентна връзка към Ерфурт (Германия). Там победителят ще бъде обявен на церемония, която ще се предава пряко на специалния уебсайт  yaa.europeanfilmawards.eu , където има допълнителна информация за номинираните филми и за градовете, участващи в гласуването. На 6 май младежи на възраст от 12 до 14 години ще гласуват в 36 държави за своите фаворити след прожекциите. Ден след церемонията (от 7 май) филмите от последните няколко издания вече ще могат да бъдат намерени онлайн. Ето и филмите: Силвия е самоуверена 11-годишна девойка от малък град в Тоскана, която се качва сама на влака за Рим. Там тя среща Емина – умна и оправна 13-годишна циганка. Двете пристигат в Рим, където Силвия следва Емина и двете буквално изчезват в огромната централна гара на града. Забавен и трогателен филм за тийнейджъри с болезнени проблеми по време на растежа им, които откриват себе си чрез хобито да яздиш и да се \"грижиш\" за кончета-играчки. 3/.  Едно 13-годишно момче е изпратено от дома си във Франция да живее със семейство нейде в Буркина Фасо.", "date": "2018.04.30", "title": "На 7 май младежите избират филм за Наградата на младата европейска публика"}
{"url": "https://www.dnevnik.bg/razvlechenie/2018/04/30/3170642_ot_dnes_igrata_otmustitelite_voina_bez_krai_e_vuv/", "text": "Играта \"Отмъстителите: Война без край\" , свързана с едноименния филм, вече е във второто си ниво. Супергероите на \"Марвел\" шестват по българските кина от петък, а \"Дневник\" дава шанс на читателите да спечелят оригинални награди и билети за прожекции. Любопитни материали около филма може да намерите в специалната метатема на \"Дневник\"  \"Отмъстителите: война без край\".", "date": "2018.04.30", "title": "От днес играта \"Отмъстителите: война без край\" е във второто си ниво"}
{"url": "https://www.dnevnik.bg/photos/2018/04/30/3171200_fotogaleriia_koi_ne_sveti_e_cherven_i_oshte/", "text": "Редакторският подбор сред най-препоръчваните комикси в \"Дневник\" от изминалата седмица.", "date": "2018.04.30", "title": "Фотогалерия: \"Кой не свети е червен\" и още препоръчвани комикси"}
{"url": "https://www.dnevnik.bg/evropa/2018/04/30/3171255_britanskiiat_vutreshen_ministur_podade_ostavka_sled/", "text": "Британският министър на вътрешните работи Амбър Ръд подаде оставка, след като правителството се опита да отговори на общественото възмущение от отношението на ведомството й към живеещи от години във Великобритания карибски имигранти, определени по погрешка като незаконно пребиваващи, предаде \"Ройтерс\", като се позова на Би Би Си. Говорител на \"Даунинг стрийт\" съобщи, че снощи министър-председателят е приела оставката на Ръд. От около две седмици 54-годишната Амбър Ръд е подложена на критики след разкритието, че нейните служби са имали набелязан брой нелегални мигранти, които трябва да експулсират годишно. Пред парламентарна комисия министърът отрече да е знаела за съществуването на такива целеви депортации и беше обвинена, че е заблудила депутатите, отбелязва \"Франс прес\". Оставката беше огласена само часове след като министърът каза, че ще остане на поста си, за да гарантира, че британската имиграционна политика е \"хуманна\". Политици от опозицията обаче я призоваха да се оттегли, предаде \"Асошиейтед прес\". Оттеглянето на Ръд, вътрешен министър от 2016 г. и един от най-преданите хора на Тереза Мей, е тежък удар за министър-председателя, на която на 3 май предстоят местни избори, смятани за тест за нейното консервативно правителство. Ръд плаща за т.нар. скандал \"Уиндръш\". В страната се надигна възмущение, след като в. \"Гардиън\" съобщи, че на хора, дошли от Карибите в десетилетията след Втората световна война, наскоро са били отказани медицински грижи и че те са били заплашени с депортиране, тъй като не могли да представят документи, доказващи правото им да живеят в страната. Хиляди имигранти, пристигнали от страни от Общността на нациите между 1948 г. и началото на 70-те години, за да участват във възстановяването на страната след войната, са получили правото да останат завинаги. \"Уиндръш\" е името на първия кораб, с който имигрантите от Карибите пристигнали близо до Лондон. Много от тях всъщност имали британско поданство, тъй като били родени в колониалната епоха. Онези, които така и не се опитали да получат лични документи по надлежния ред, се оказаха третирани като незаконни имигранти и са застрашени от експулсиране, ако не докажат правото си на пребиваване за всяка година, прекарана във Великобритания. След избухналото възмущение Тереза Мей беше принудена да се извини на ръководителите на тези страни на среща на върха на Общността на нациите, състояла се преди две седмици в Лондон. В понеделник Амбър Ръд каза, че дълбоко съжалява за създалата се ситуация, изтъкна значителния принос на поколението \"Уиндръш\" за Великобритания и заяви, че тези хора могат да получат националност, без да доказват правото си. /БТА", "date": "2018.04.30", "title": "Британският вътрешен министър подаде оставка след скандал с карибски имигранти"}
{"url": "https://www.dnevnik.bg/evropa/2018/04/30/3171264_protestirashti_v_malta_poiskaha_istina_polovin_godina/", "text": "Хиляди хора излязоха на протест по улиците на малтийската столица Валета и поискаха истина и справедливост  половин година след убийството  на журналистката и блогърка Дафне Каруана Галиция, предаде \"Франс прес\", цитирана от БТА. Протестът е организиран от групите Awturi (\"Автори\") и #OccupyJustice (\"Окупирай правосъдието\") след разкритията на \"Проекта Дафне\".  45 журналисти от 18 медии по света  се включиха в този проект и се заеха да проучат огромния масив от документи, оставени от Дафне Каруана Галиция. Тя бе убита на 16 октомври 2017 г. от бомба, заложена в колата й. Според организаторите на протеста тези проучвания са извадили наяве връзки между малтийския министър на туризма Конрад Мици и шефа на премиерския кабинет Кийт Схембри с компания в Дубай на име \"17 Black\", както и връзки на тази компания с други фирми с централи в Панама. \"Престъпници, лъжци, мястото ви е в затвора\", скандираха протестиращите и настояха да бъде разкрита истината за убийството на Дафне Каруана. Следствието за убийството продължава. Трима мъже, обвинени на 5 септември, заявиха, че нямат нищо общо нито с изработката на бомбата, убила журналистката, нито с участие в престъпна организация. Дафне Каруана хвърли светлина върху най-мрачните тайни на малтийската политика. Тя обсипа с яростни нападки и премиера Джоузеф Мускат, и лидера на опозицията, с което си спечели много неприятели, отбелязва АФП.", "date": "2018.04.30", "title": "Протестиращи в Малта поискаха истина половин година след убийството на Дафне Галиция"}
{"url": "https://www.dnevnik.bg/na_put/2018/04/30/3169871_otkus_ot_ekspediciia_do_krainata_tochka_na_rainhold/", "text": "\"Експедиция до крайната точка\" е разказ за това изкачване, за първите, често трагични, опити за изсачване на върха и за всички знайни и незнайни герои от миналото, осмелили се да устремят поглед към Покрива на света. Но книгата е и яростна критика на все по-комерсиалните съвременни експедиции и призив за завръщане към изконните ценности на алпинизма. Книгата на Меснер излиза на пазара тази седмица. Предлагаме ви откъс от нея, предоставен от издателство \"Вакон\".  \"Тогава снегът стигаше до бедрата\" – казва Дауа Тенсинг и става, за да покаже как в онези далечни дни са прокарвали пъртина. Жестикулира, леко навежда напред тялото си и прави няколко стъпки, сякаш бута снежната маса пред краката си. Движенията му са като на забавен каданс. Той знае какво означава да се качиш до 8000 метра без маска, да прокарваш път и да мъкнеш багаж. Преживял го е и е оцелял през 1924 г., когато Нортън се е опитал да изкачи Еверест без кислородни апарати; през 1933 г. при експедицията на Рътледж и отново през 1953 г. – с швейцарците. Дауа Тенсинг през целия си живот е бил височинен носач. Роден някъде в края на XIX век, той остава силно свързан с традициите на шерпите. Лицето му е като от гранит. В горната му челюст стърчи един-единствен зъб. В долната зее дупка, където зъбът влиза. Бялата му брада е рядка, а посивелите му коси са събрани на възел. Носи носията на шерпите, шарени, тъкани обувки и като остатък от кой знае коя експедиция, пухени панталони. Той, който не знае на колко е години, днес живее в Соло Кхумбу. Над покрива на къщата му се извисяват Еверест и Ама Даблам. Високият до глезените пролетен сняг ме заслепява, когато излизам от двуетажната каменна колиба и градината с размери десет на десет метра. Тази къща и градината са всичко, което му е останало. Полята в Кумджунг, където е израснал, отдавна е отстъпил на децата си. Дауа Тенсинг живее тук, близо до манастира Тянгбоче, за да се моли, да гледа Еверест и да си спомня за отминалите дни. Вече не може да се наслаждава на живота. Никога не е бил лек, животът му, но пък много вълнуващ. И както сега е застанал пред мен, жестикулиращ с ръце и крака, говорещ с очите си, скрити зад тънките процепи, образите от него оживяват. Придружавал е над 30 експедиции, многократно е бил на Еверест. Включително и през 1953 г. с Джон Хънт, когато за първи път е катерен турът по Южното седло. В къщата му на купчини стоят писма и снимки. Но всичките тези спомени не са важни за него. Освен това смесва експедициите, не може да се сети съответният човек в коя година е водил експедиция. Но си спомня за отделни катерачески пасажи и сега съвсем точно разказва как човек се движи над 8000 метра височина. Стои приведен и пристъпя през градината си. Да, той го знае и тези спомени завинаги ще си останат в него. Казва, че с Петер трябва да сме бързи и освен това горе на високото да ядем. \"И най-горе, когато разберете, че не можете повече, трябва да ядете и още по-важно – да пиете. Но не вода, и освен това не бива да ближете сняг.\" Да ядем цампа (смлян ечемик) и да пием чай, много чай. – Как беше навремето на Северната стена, откъм тибетската страна? – питам аз. – Мелъри и Ървин не се върнаха. – Защо? – Те продължиха все нагоре, в дълбок сняг все по-нататък и по-нататък. Не слязоха повече. Пауза. – Вятърът трябва да ги е издухал, вятърът – казва той след известно време. Питам дали са стигнали върха. Няма отговор. Или може би не са? Той свива рамене. Безучастно. Дауа Тенсинг не смята, че е важно дали са стигнали до самия връх, или не. Те са изчезнали. – Вятърът трябва да ги е издухал – повтаря той. Дали ще успеем да изкачим Еверест без кислород, питам го пак. Мълчание. Дали по принцип е възможно? – Да, трябва да е възможно. Аз често съм се качвал до най-горния лагер, без да дишам от бутилката, и съм издържал седмици на Южното седло. На всички останали шерпи и сахиби след няколко дни горе им ставаше лошо, повръщаха, не издържаха повече, залитаха на слизане. Книгата \"Експедиция до крайната точка\" от Райнхолд Меснер може да поръчате на  сайта на издателството .", "date": "2018.04.30", "title": "Откъс от \"Експедиция до крайната точка\" на Райнхолд Меснер"}
{"url": "https://www.dnevnik.bg/na_put/2018/04/30/3171035_novi_sad_razlichniiat_srubski_grad/", "text": "Сърбия е една от любимите чуждестранни дестинации за кратки съботно-неделни пътувания на много българи. Северно от Белград се намира по-рядко посещаваната от български туристи автономна област Войводина. Тя е значително по-различна от Централна Сърбия, но не е по-скъпа за приятни посещения през уикенда. Войводина – другата Сърбия  Войводина става част от Кралството на сърби, хървати и словенци след края на Втората световна война. В областта днес живеят десетки различни етнически групи. Официалните езици са шест, като местните ежедневници излизат и на сръбски, и на унгарски. Днес областта се управлява автономно. Тя е вторият най-развит икономически регион след Белград. Зеленият \"нов\" град  Нови Сад е най-големият град във Войводина, като в него почти навсякъде може да се види архитектурното наследство на Австро-Унгария. Впрочем, то се вижда в цялата област. Градът е разположен на брега на Дунав. В него живеят около 280 000 души и е вторият по големина град в страната. Непременно слезте и до Дунавския парк, който без съмнение се нарежда сред на най-красивите паркове на Балканите. А ако искате да се разхладите през лятото, може да го направите на дунавския плаж Щранд. В ресторантите в близост може да опитате и вкусна риба. Доброто настроение по нищо не се различава от това в който и да било морски курорт. Името му в превод означава буквално \"нова градина\". И то наистина много му отива. Освен че градът сам по себе си е много зелен, в неговите покрайнини няма необработваемо парче земя. По всичко личи, че мнозинството от местните са много работливи и се занимават със земеделие. В същото време са и изключително любезни към чужденците и искрено се радват, когато имат възможност да общуват с тях. Духът на Австро-Унгарската империя  Нови Сад е тих, цветен и красив крайдунавски град. Архитектурата на сградите не се различава по нищо от тази в Будапеща или Виена. Движението от автомобили не е интензивно, като придвижването с велосипед е нещо обичайно. Кафенетата, ресторантите и магазините в центъра са подредени красиво. Градът е прекрасно място за разходки. На съвсем малко разстояние една от друга в центъра са разположени католическата катедрала \"Дева Мария\", православният храм \"Свети Георги\" и синагогата. На десния бряг на реката се намира крепостта Петроварадин, издигната в края на 17 век. Тъкмо на това място се провежда и ежегодният музикален фестивал \"Exit\", който е много популярен и у нас. Град на културата При посещението си в Нови Сад не пропускайте да посетите и Музея на Войводина, където може да се запознаете подробно с много интересната история на областта. Може да посетите също Градския музей, Музеят на приложните изкуства и този на театъра. Всичко в Нови Сад напомня за любовта, при това не само в летните месеци. По мостовете над Дунав влюбените двойки заключват любовта си с катинарчета, изписвайки върху тях своите имена. В града дори има малко площадче, което се казва \"Волим те\" (Обичам те). Посещавайки Нови Сад, не се колебайте да се отдадете и на пазаруване. Цените на дрехите и храната като цяло са по-ниски, отколкото в България, като някои стоки (например ризи и вратовръзки) може да бъдат закупени почти на половин цена в сравнение със София. Продавачите са много любезни. Може да им заплатите и в евро, в случай че не разполагате с достатъчно динари. Безплатният Wi-Fi Eдна от неприятните емоции при път в страна извън Европейския съюз са много скъпите телефонни разговори. Но в Нови Сад този проблем изглежда лесно преодолим. Почти навсякъде в центъра има безплатен Wi-Fi сигнал по случай това, че градът ще е Европейска столица на културата през 2021 г. Любопитен факт е, че центърът на Войводина се превърна в първия град извън Европейския съюз, който бе отличен от престижната инициатива. Нови Сад се слави с още една предстояща инициатива – през 2019 г. ще бъде европейската столица на младежта. Нови Сад дава възможност да се види една различна Сърбия от тази, която българските туристи добре познават. Определено не бихте съжалявали, ако това бъде вашата следваща туристическа дестинация на Балканите.", "date": "2018.04.30", "title": "Нови Сад – различният сръбски град"}
{"url": "https://www.dnevnik.bg/evropa/2018/04/30/3171273_evrokomisar_zaplashi_sasht_s_troina_reakciia_ako/", "text": "Еврокомисарят по търговията Сесилия Малмстрьом заплаши САЩ с \"тройна реакция\", ако Вашингтон въведе мита върху стоманата и алуминия от Европейския съюз, предаде ТАСС, цитирана от БТА. В момента приоритетът ни е диалогът на високо равнище, каза Малмстрьом в интервю за неделното издание на германския в. \"Франкфуртер алгемайне\". Брюксел залага на продължаване на преговорите, но ако САЩ не се откажат в дългосрочна перспектива и без каквито и да било условия от  идеята за въвеждане на мита , Европа ще бъде принудена да вземе мерки, добави еврокомисарят. Европейската комисия уточни по-рано какво има предвид под \"тройна реакция\" - сезиране на Световната търговска организация (СТО), мерки в подкрепа на европейските производители и налагане на мита за американски стоки, включително изделия на американския стоманодобив, портокалов сок, дънки, уиски и мотоциклети \"Харлей-Дейвидсън\" (Harley-Davidson). Вчера говорителят на германското правителство Щефен Зайберт съобщи, че германският канцлер Ангела Меркел е разговаряла по телефона с френския президент Еманюел Макрон и британския премиер Тереза Мей. Трите страни са подчертали готовността на ЕС да защитава търговските си интереси, ако САЩ въведат мита за европейски стоки. Те (Меркел, Макрон и Мей) са били единодушни, че САЩ не бива да използват търговско-икономически мерки срещу ЕС, а съюзът в противен случай трябва да бъде готов решително да защитава интересите си според международния търговски ред, се посочва в изявлението. В края на март постоянният търговски представител на САЩ Робърт Лайтхайзър съобщи, че и редица други страни  засега ще бъдат изключени  от митата, обявени от президента Доналд Тръмп  върху вноса на стомана и алуминий. Тръмп даде срок до 1 май на ЕС и шест други стани да преговарят за постоянно освобождаване от вносните мита - 25 процента върху стоманата и 10 процента върху алуминия.", "date": "2018.04.30", "title": "Еврокомисар заплаши САЩ с \"тройна реакция\", ако въведат мита за ЕС"}
{"url": "https://www.dnevnik.bg/evropa/2018/04/30/3171278_rumunskiiat_premier_otkaza_da_podade_ostavka_zaradi/", "text": "Румънският премиер Виорика Дънчила заяви, че не възнамерява да подава оставка, предаде ТАСС, цитирана от БТА. \"Категорично не. Не виждам никакви причини да подавам оставка, защото ме подкрепя управляващата коалиция - защото, по моя преценка, за тези три месеца имах добри резултати\", каза Дънчила в интервю за телевизионния канал \"Румъния ти ви\". \"Румънският президент няма правомощия да уволнява премиера\", допълни тя. \"Не сме казвали, че ще местим румънското посолство в Ерусалим още утре. Създадохме основа за консултации с всички институции\", заяви тя. Дънчила определи действията на министерството на външните работи и румънското правителство по въпроса като правилни. \"Вероятно на президента не му харесва Виорика Дънчила, но служебни отношения между правителство и президент трябва да има и смятам, че президентът трябва да помисли и да преразгледа подхода си\", каза премиерът. \"Ако той не направи това, ще отида по-дале\", допълни тя. По-рано румънският президент Клаус  Йоханис заяви, че сваля доверието си от премиера Виорика Дънчила  и поиска оставката й. Главната причина за искането са приетият от правителството секретен меморандум за преместване на румънското посолство в Израел от Тел Авив в Ерусалим, както и двудневната визита на министър-председателя в Израел на 25-26 април. Йоханис определи меморандума като \"голяма грешка\" и обвини премиера в отказ от лоялно сътрудничество. В хода на конфликта около преместването на румънското посолство в Ерусалим представителите на управляващата коалиция подкрепят премиера с мотива, че да сваля доверието от министър-председателя може единствено парламентът. Представителите на опозицията обаче съобщиха, че се готвят да поставят въпроса за доверието към правителството в парламента. Те казват, че външната политика на Румъния определя президентът, а като се е намесила в тази сфера, без да се съгласува с държавния глава, премиерът е създала конституционен конфликт.", "date": "2018.04.30", "title": "Румънският премиер отказа да подаде оставка заради \"тайната\" договорка с Израел"}
{"url": "https://www.dnevnik.bg/sport/2018/04/30/3171280_grigor_dimitrov_ostava_blizo_do_tretoto_miasto_v_sveta/", "text": "Григор Димитров запази петата си позиция в световната ранглиста и ще бъде много близо до челната тройка преди турнира в Мадрид. Вторият мастърс на червени кортове за сезона започва следващия понеделник, а веднага след него е този в Рим. Димитров остава с актив от 4950 точки след турнира от категория \"АТП 500\" в Барселона. Българинът стигна до четвъртфиналите при първото си участие в каталунската столица от 2013 г., а на пътя му  застана испанският тенисист Пабло Кареньо Буста. Шампионът от финалите на АТП изостава с 35 точки от четвъртия в ранглистата Марин Чилич и с 245 точки от третия Александър Зверев. Хърватинът и германецът пропуснаха надпреварата в Барселона и ще бъдат единствените от челото, които ще участват в турнири тази седмица. Чилич ще защитава титлата си в Истанбул. Ако не успее да вдигне трофея, следващия понеделник финалистът от Australian Open ще отстъпи четвъртото място на Григор Димитров. Компания на хърватина в турския турнир ще правят Дамир Джумхур, Андреас Сепи, Аляж Бедене, Паоло Лоренци, Виктор Троицки, Иржи Весели, Николоз Басилашвили и Бърнард Томич. Доста по-силен се очертава турнирът в Мюнхен, където ще участва Зверев. Любимецът на домакините също трябва да защитава титлата си от 2017 г., а основните му конкуренти са Роберто Баутиста Агут, Диего Шварцман, Хьон Чун, Фабио Фонини, Филип Колшрайбер, Гаел Монфис, Юичи Сугита, Миша Зверев и др. С изваждането на точките от миналогодишния турнир в Мюнхен Зверев има малък аванс от 85 точки пред Димитров във виртуалната ранглиста. Единствено защита на трофея ще върне настоящата разлика между двамата. При всеки друг развой Димитров и Зверев ще бъдат събрани в по-малко от сто точки преди мастърсите в Мадрид и Рим. Германецът има да защитава доста точки в тях, тъй като преди година игра четвъртфинал в Испания и спечели титлата в италианската столица. Димитров взе само 100 точки от двете състезания. След спечелването на титла №11 в Барселона  Рафаел Надал остава начело в световната ранглиста за пета поредна и общо 172-ра седмица. Испанецът остава с актив от 8770 точки и аванс от сто пред Роджър Федерер, който отново пропуска целия сезона на червени кортове. Хуан Мартин дел Потро, който ще реши да играе само в три турнира на клей - в Мадрид, Рим и \"Ролан Гарос\", е шести с 4470 точки. Доминик Тийм с 3545 точки, Кевин Андерсън с 3390, Джон Иснър с 3125 и Давид Гофен с 3020 допълва топ 10.", "date": "2018.04.30", "title": "Григор Димитров остава близо до третото място в света"}
{"url": "https://www.dnevnik.bg/sport/2018/04/30/3171294_italianec_i_keniika_specheliha_plovdivskiia_maraton/", "text": "Представителят на Италия Ахмед Насеф и кенийката Юнес Мораа Онянча спечелиха маратона на Пловдив. Друг състезател от Кения - Симон Кипругут Кириу, триумфира в мъжкия полумаратон, а българката Радосвета Симеонова триумфира в 21-километрото бягане при дамите. Насеф спечели трета победа в третото издание на Пловдивския маратон . 43-годишният състезател от Италия измина 42-километровата дистанция за 2.29:07 часа. Той изпревари кениеца Бернард Миунде Матека с 6:16 минути, а българинът Данчо Мицов допълни почетната стълбичка с време 2.36:03 ч. Насеф продължи серията си от добри резултати в България. Освен трите златни медала в Пловдивския маратон той има по една победа в маратоните на Варна и Стара Загора, както и второ място в последното издание на Софийския маратон. При дамите кенийките Онянча и Хелън Джепкосгей бяха далеч пред всички в собствена надпревара за първото място. Онянча я спечели с време 2.50:15 ч., като изпревари своята сънародничка с 3:22 мин. Таня Димитрова завърши трета за 3.11:57 ч. Симон Кипругут Кириу стигна до златото в полумаратона с време 1.11:24 ч. Двама българи допълниха подиума. Деян Атанасов е втори с изоставане от 3:14 мин., а Методи Георгиев е трети с пасив от 5:31 мин. Радосвета Симеонова донесе българската победа в Пловдивския маратон, след като пробяга 21-километровата дистанция за 1.22:16 ч. Тя стигна по категоричен начин до първото място, след като изпревари с 4:17 мин. Елена Димитрова. Елена Василева допълни призовата тройка с време 1.29:07 ч. Третото издание на Пловдивския маратон събра 741, а 156 деца се включиха в детската надпревара \"Амбелино\", която се проведе паралелно.", "date": "2018.04.30", "title": "Италианец и кенийка спечелиха Пловдивския маратон"}
{"url": "https://www.dnevnik.bg/bulgaria/2018/04/30/3171293_prez_mai_temperaturite_shte_se_ponijat/", "text": "След неочаквано горещия април през май се очаква понижаване на температурите. Това показва прогнозата на синоптика Красимир Стоев, цитиран от агенция \"Фокус\". Минималните температури за месеца ще са между 5 и 10 градуса, а максималните - от 29 до 34 градуса. Предстоящите почивни дни ще бъдат дъждовни, предупреди той. През периода 4-10 май въздушната маса над страната ще е силно неустойчива. Ще се развива купесто-дъждовна облачност. На много места ще има краткотрайни валежи, гръмотевични бури, вятър и градушки. Към края на първото десетдневие ще настъпи понижение на максималните температури. Предстоящите почивни дни ще бъдат с чести валежи в Западна и Централна България. В началото на второто десетдневие на май се очаква временно стабилизиране и повишаване на температурите. Валежите ще са около и под нормите в Източна България, а в Западна България около и над нормите. Няма прогноза за слани през май.", "date": "2018.04.30", "title": "През май температурите ще се понижат"}
{"url": "https://www.dnevnik.bg/bulgaria/2018/04/30/3171310_kmetut_na_selo_tuja_-_zadurjan_za_svodnichestvo/", "text": "Настоящият кмет на село Тъжа Цвятко Балабуров е бил арестуван през почивните дни за сводничество. Днес специализираната прокуратура и ГДБОП ще дадат пред медиите подробности за случая, съобщават от апелативната специализирана прокуратура. На 27-28 април е била неутрализирана организирана престъпна група за набиране на жени с цел сексуална експлоатация в София, ръководена от настоящия кмет на село Тъжа, се казва в съобщението. За същото престъпление срещу лицето е водено дело в специализирания наказателен съд през 2015 г., отбелязват от прокуратурата. В момента девет души са с наложено прокурорско задържане до 72 часа.", "date": "2018.04.30", "title": "Кметът на село Тъжа - задържан за сводничество"}
{"url": "https://www.dnevnik.bg/sviat/2018/04/30/3171303_druvcheto_zasadeno_ot_makron_i_trump_izchezna_zaradi/", "text": "Дъбовото дръвче, подарено на американския президент Доналд Тръмп от френския му  колега Еманюел Макрон  миналата седмица и засадено от двамата на южната морава на Белия дом, е било взето за фитосанитарен контрол. Това съобщи френскоезичната версия на американския електронен вестник \"Хъфингтън пост\", като се позова на източник от френското президентство. Информацията беше потвърдена от източници на агенция \"Ройтерс\" в американската администрация. По-рано днес медии съобщиха, че фиданката е изчезнала от моравата, а \"Ройтерс\" публикува снимка, на която на мястото на засаденото дръвче има само разкопана земя, посочват ТАСС и БТА. \"Хъфингтън пост\" поясни, че в САЩ има строги карантинни норми за внесени в страната фиданки, семена, разсад и дори пръст. Дъбчето, донесено от Макрон при държавното му посещение, не прави изключение. Според източника от Елисейския дворец карантинният период скоро ще приключи. Американската санитарна служба се е съгласила да направи изключение от правилата и е допуснала временното засаждане на дръвчето по лично настояване на президента Тръмп. Френският президент подари дръвчето на Тръмп като  \"символ на дълготрайните отношения\"  между двете страни. Дъбчето е от гората Бело в Северна Франция, където през юни 1918 г. се води битка, влязла в историята. В сраженията срещу германската армия тогава участвали французи, американци и британци. В продължилите 25 дни боеве загинали над 2000 морски пехотинци от американския експедиционен корпус, а около 8000 били ранени.", "date": "2018.04.30", "title": "Дръвчето, засадено от Макрон и Тръмп, \"изчезна\" заради санитарен контрол"}
{"url": "https://www.dnevnik.bg/ot_vas/novini_ot_vas/2018/04/30/3171304_turistichesko_avtoizlojenie_vuv_varna/", "text": "Експозицията от над 70 модела на 12 марки представи не само леки автомобили, а и автобуси, лодки, мотори, ванове и кемпери.", "date": "2018.04.30", "title": "Туристическо автоизложение във Варна"}
{"url": "https://www.dnevnik.bg/evropa/2018/04/30/3171282_evrokomisiiata_iska_sankcii_sreshtu_dvoiniia_standart/", "text": "Европейската комисия е разработила нов икономически пакет по въпросите на потребителите, според който се създава нов механизъм срещу двойните стандарти на продуктите. Това заяви Вера Йоурова, еврокомисар по правосъдие, потребители и равнопоставеност между половете по време на пресконференция в София на  тема  \"Потребителското право и политиката за защита на потребителите\". Тя представи накратко този нов механизъм. Той ще дава възможност да се подават колективни искове от потребители, когато има нанесени вреди, когато голям брой потребители са засегнати от нелоялни търговски практики от страна на търговци или производители. Въвеждаме по-точни определения на забранените двойни стандарти на хранителните продукти, и не само на тях, а и на всякакви други продукти, които са с една марка, но с различен състав в различните държава, налагаме и санкции, които ще бъдат в сила при трансгранични нарушения, обясни Йоурова. Новият законодателен пакет на Европейската комисия \"Нова сделка с потребителите\" е разработен след проучване политиката за защита на потребителя, като философията почива на обстоятелството, че потребителят е по-слабата страна в отношенията между търговец и потребител, като затова трябва да се защитава, коментира еврокомисарят. По думите й пакетът е изключително амбициозен и трябва да бъде приет от държавите членки и от Европейския парламент, за да започне да се прилага. Йоурова посочи, че предложението цели да се забранят двойните стандарти и още на 2 май започват различни събития, които имат за цел да осигурят подкрепата на потребителите. Българският министър на икономиката Емил Караниколов отбеляза, че политиката за защита на интересите на потребителите е приоритет на българското европредседателство. Той подчерта значението на баланса между бизнеса и потребителите и посочи, че с новите законодателни предложения се постига този баланс. В отговор на въпрос Вера Йоурова обясни, че еврокомисията вече е публикувала правното становище за двойните стандарти със заключение, че това е нелоялна търговска практика. Държавите членки ще определят сами ресорните органи, които ше провеждат тези мерки, уточни еврокомисарят като допълни, че проверките могат да започнат вендага. \"Провели сме такива тестове и в България, и в други страни. Тестването бе извършено чрез различни методи. Така се стигна до призива за единна методика, с която сме готови. Ще я предоставим на държавите членки, така че те веднага да могат да пристъпят към откриване на такива продукти\", допълни Йоурова. По думите й може да има причини за тези двойни стандарти, но производителят трябва да посочи обективни такива и ако това не се случи, отговорният орган ще образува производство. Като положителен знак еврокомисарят отбеляза, че има три марки през тази година, които са подобрили рецептата си, а определени търговски вериги прилагат контрол при зареждане на определени стоки в складовете си. На въпрос какви ще са санкциите и от какво ще зависят Йоурова отговори, че наказателните мерки няма да са толкова силни, колкото са в някои държави членки. Преценихме, че тярбва да предложим това, защото анализирахме нивото на санкции на лелоялни търговски практики и некоректно поведение на търовците и производителите. Движим се в посока на съвместни действия на няколко държави членки, допълни еврокомисарят. Тя обясни, че в случаи на нарушения, които засягат няколко страни санкциите трябва да се трябва да хармонизират, защото в противен случай търговецът ще подбира държавата, която ще санкционира нарушението, ако там наказанията са по-леки. Според нея новите мерки трябва да спрат принципа, че е евтино да се лъже. Попитана дали споделя мнението на българския обмудсман Мая Манолова за ОЛАФ за храните - за справяне с двойния стандарт, еврокомисарят Вера Йоурова каза \"на същото мнение съм, че възможно най-скоро време трябва да се реши този проблем\".", "date": "2018.04.30", "title": "Еврокомисията иска санкции срещу двойния стандарт при продуктите в ЕС"}
{"url": "https://www.dnevnik.bg/bulgaria/2018/04/30/3171308_blizo_40_ot_bulgarskite_pensioneri_usvoiavat_novite/", "text": "Почти половината от ползащите услуги на Българския червен кръст (БЧК) хора над 60-годишна възраст имат компютър и влизат в интернет, всеки трети от тях използва електронна поща. Пенсионерите, обгрижвани от \"Каритас България\", са значително по-назад в използването на технологиите.  Това са част от резултатите, до които стигна първият етап от проучването на отношението на възрастните хора към използването на съвременните технологии, както и на техните нужди от помощ в дома. Проучването е част от европейски проект за разработване на виртуален асистент за активно стареене, който ще представлява интегрирана система от отделни модули и софтуерни приложения, изцяло съобразени с потребностите на неговите ползватели. В България проектът се осъществява от Балканския институ за социална политика. Изследването се проведе едновременно в Австрия от Европейската федерация на възрастните хора, в България от Българския червен кръст и \"Каритас България\" и в Словения от Университетския институт за рехабилитация. То обхвана извадка от 498 човека около и най-вече над 60-годишна възраст.  Смартфоните сред възрастните хора, за които се грижат БЧК и \"Каритас България\", са рядкост - те предпочитат да използват мобилни телефони от старо поколение. Сравнително слабо разпространени сред тях са интернет базираните приложения за комуникация като WhatsApp, Skype, Viber, Messenger.  В България всички възрастни хора, обхванати от двете социални организации, имат телевизор, малко повече от половината – радио. Повече от две трети от тях си мерят кръвното налягане или кръвната захар сами.  При анкетираните пенсионери в Словения положението е сходно с това в България. Връстниците им в Австрия обаче са значително по-добре запознати с технологиите - почти всички използват компютър, интернет и имейл. Възрастните австрийци с компютър дори са повече от тези с телевизор, а една трета имат профили във \"Фейсбук\".  Повече от половината възрастни хора, анкетирани в Австрия, България и Словения, имат самочувствието да са на \"ти\" с технологиите. Дванадесет на сто се плашат от тях. Почти две трети обаче са готови да се учат, за да са в крак с времето. Цели 39% от изследваните твърдят, че усвояват новостите с лекота.  Очаквано, по-отворени за съвременните технологии са най-младите сред възрастните хора – тези под 65 г. Значителен е делът на пенсионерите между 66 и 70 г., които ползват компютър – почти 74%. Повече от половината от над 70-годишните също работят с компютър. Почти толкова хора използват интернет и имейл. Почти всеки пети от тях обаче не знае какво е смарт часовник. За да се гарантира обективност на информацията, в изследването са били включени почти равен брой жители на големи градове или столици, на малки градове и на села. Преобладаващата част от анкетираните живеят сами (38%) или в домакинство с двама души (49%).  Най-много представители на възрастовата група над 60 години страдат от хипертония – половината мъже и 60% от жените. Значителен е делът на пенсионерите с диабет. Тези хора редовно следят нивото на кръвното си налягане или на кръвната захар и пият лекарства. Ето защо една от функциите на бъдещия виртуален асистент ще бъде да напомня за това.  Над една трета от мъжете и 22% от жените страдат от сърдечни заболявания. По 6% от представителите на двата пола са преживели поне един инсулт. Полезно за тези потребители би било устройство, което се носи на ръката или на дрехата и постоянно следи основни жизнени показатели като кръвно налягане и пулс.  Сред потенциалните ползватели на бъдещия виртуален асистент са също хора с двигателни проблеми. Всяка четвърта жена и 12% от мъжете, участвали в проучването, имат артрит. За тях ще се разработи модул за предупреждение при препятствия в околната среда. Мисли се също за система, която ще сигнализира роднини и съседи, ако човекът падне и не може да стане сам.  Едва по 6% от анкетираните мъже и жени признават, че страдат от депресия. Доказано е обаче, че основният проблем при възрастните хора е самотата, която често води до депресивни състояния. Изследването установява, че 3% от пенсионерите нямат никакви контакти с роднини, 4% изобщо не се срещат или чуват с приятели. Голяма част от възрастните хора редовно общуват с роднини и приятели по телефона или имейла, но личните срещи са по-редки. Представените резултати са получени след анализ на количествените данни от попълнените анкети, събрани в рамките на проучването. В момента тече вторият – качествен етап на изследването, който включва дълбочинни интервюта с поне 30 потенциални потребители на виртуалния асистент. Паралелно с интервютата ще се проведат и срещи с близо 100 близки на възрастни хора, социални работници, доставчици на социални услуги. Проучването включва също срещи с експерти в законодателство, социално осигуряване, телекомуникациите.", "date": "2018.04.30", "title": "Близо 40% от българските пенсионери усвояват новите технологии с лекота"}
{"url": "https://www.dnevnik.bg/sport/2018/04/30/3171314_hjustun_vze_s_lekota_purviia_mach_s_juta_sled_41/", "text": "Лидерът след редовния сезон \"Хюстън рокетс\" спечели безпроблемно първия мач срещу \"Юта джаз\" във втория кръг на плейофите в Националната баскетболна асоциация (НБА). \"Ракетите\" се наложиха със 110:96 у дома и записаха пета победа от пет мача с \"джазмените\" през този сезон. Джеймс Хардън отбеляза 41 точки за \"Хюстън\", 26 от които през първото полувреме. Най-добрият реализатор през редовния сезон беше точен при седем от 12-те си опита от тройката и пропусна само един от 11-те си изстрела от наказателната линия. Той добави осем борби и седем асистенции. \"Хюстън\" изигра страхотно първо полувреме, в което отбеляза 64 точки и допусна само 38. След като достигнаха преднина от 27 точки, \"ракетите\" нямаха проблеми да затворят мача. Те намалиха темпото в края, но разликата нито веднъж не падна под десет точки. Стартовата петица на тима от Тексас комбинира 15 тройки от 27 опита и общо 35 коша от игра от 67 стрелби. Крис Пол завърши със 17 точки, шест асистенции, четири борби и четири откраднати топки. Клинт Капела добави 16 точки и 12 борби, а Пи Джей Тъкър се отчете с 15 точки. За \"Юта\" силен мач изигра резервата Джей Краудър, който завърши с 21 точки, пет борби и две откраднати топки. Той отбеляза пет тройки от седем опита и общо осем от 13-те си стрелби от игра, а включване му от пейката помогна на \"джазмените\" да намалят изоставането си наполовина. Претендентът за наградата новобранец на сезона Донован Мичъл също завърши с 21 точки, но пропусна шест от седемте си стрелби от тройката. Стрелбата от далечно разстояние беше голямата разлики между двата отбора. \"Хюстън\" вкара 17 от 32-та си опита зад дъгата, а \"Юта\" - седем от 22. Вторият мач от серията е на 3 май. След това двата отбора се местят в Юта за третия и четвъртия двубой. В другия полуфинал в Западната конференция шампионът \"Голдън стейт уориърс\" също записа убедителна победа в мач №1 - 123:101 срещу \"Ню Орлиънс пеликанс\". Полуфиналите на изток стартират тази нощ с двубоя между \"Бостън селтикс\" и \"Филаделфия 76\". В сряда сутринта започва серията между \"Торонто раптърс\" и \"Кливланд кавалиърс\".", "date": "2018.04.30", "title": "\"Хюстън\" взе с лекота първия мач с \"Юта\" след 41 точки на Хардън"}
{"url": "https://www.dnevnik.bg/bulgaria/2018/04/30/3171324_visshe_uchilishte_privlicha_studenti_s_ekskurziia_za/", "text": "Висшето училище по агробизнес и развитие на регионите, което през м.г. обещаваше джип за един от своите студенти, тази година привлича такива с \"екскурзия за двама в чужбина\". Сред обещаните бонуси са \"стипендии, лаптопи, таблети, почивки в български курорт\", които ще бъдат раздадени на жребий на 8 декември, съобщава в. \"Сега\". За първокурсниците семестриалната такса е от 590 лв., за втора бакалавърска или магистърска програма кандидатът може да ползва 30% отстъпка, а за втори член на семейството, записан във вуза - 20% отстъпка. Рекламата на училището е, че е единственото, което предлага възможни едновременно грижа за семейството, работа и обучение. Висшето училище по сигурност и икономика обещава на първокурсниците намаление на таксата за обучението им, ако доведат за кандидатстване свой приятел. Европейското висше училище по икономика и мениджмънт намалява таксата с 5% по същата причина. Висшето училище по сигурност и икономика предлага напълно безплатно обучение за студенти от домовете за сираци и на деца на загинали и пострадали при изпълнение на служебния си дълг служители от системата на МВР. Великотърновският университет (ВТУ) и т.г. продължава със своята кампания за привличане на студенти \"Рано рани\" - от декември записва кандидат-студенти, които имат диплома за средно образование. Друга кампания на университета е \"Освободи лятото\" - за кандидатите, които до 2 юли се запишат за редовни студенти в първи курс, биват освободени и от такса за първия семестър.", "date": "2018.04.30", "title": "Висше училище привлича студенти с екскурзия за двама в чужбина"}
{"url": "https://www.dnevnik.bg/sviat/2018/04/30/3171317_damask_suobshti_za_vrajeski_raketni_udari_v_severna_i/", "text": "Ракетно нападение от \"вражески\" въоръжени сили е извършено срещу военни обекти в Северна и Централна Сирия, съобщиха държавни медии в страната, цитирани от \"Ройтерс\" и Би Би Си. Засегнати според информацията са обекти в провинциите Хама и Алепо. Атаката е извършена около 22.30 ч. местно (и българско) време, но не се посочва кой може да стои зад атаката. Няма конкретна информация за загинали и ранени, но според базирания в Лондон Сирийски център за наблюдение на правата на човека най-малко 26 души може да са били убити, сред тях ирански военнослужещи в база, която страната управлява в Сирия. Центърът добавя, че някои от жертвите са иракски граждани. Иранската агенция \"Тасним\" отрече граждани на ислямската република да са станали жертви на атаката. \"Всички тези сведения за атака по иранска военна база в Сирия и убийството като мъченици на ирански военни съветници в Сирия са неоснователни\", казват неназовани източници, цитирани от агенцията. Източник, свързани с неназована разузнавателна служба, казва, че множество ракетни удари са били насочени срещу паравоенни групи, подкрепяни от Иран, в складове за оръжия, последвали са и експлозии, съобщи \"Ройтерс\". \"Не коментираме сведения от чуждестранни (медии) в момента\", каза говорител на израелската армия за последното нападение. Информацията идва три седмици след като Съединените щати, Франция и Великобритания  нанесоха удари по цели на режима  на сирийския президент Башар Асад. При въздушен удар, за който Москва и Дамаск твърдят, че е  нанесен от израелските въоръжени сили  няколко дни по-рано,  загинаха 14 души , сред тях и ирански граждани.", "date": "2018.04.30", "title": "Дамаск съобщи за \"вражески\" ракетни удари в Северна и Централна Сирия"}
{"url": "https://www.dnevnik.bg/bulgaria/2018/04/30/3171343_vseki_deseti_rabotesht_e_beden/", "text": "Всеки четвърти българин живее под прага на бедността, а без социалните помощи делът им би бил близо 30 на сто. Рискът от бедност е най-висок при безработните - близо 60%, но и сред работещите всеки десети е беден. Това сочат данните от изследване на бедността през 2017 г., извършено от Националния статистически институт. Най-висок е относителният дял на работещите бедни с начално и без образование - 65.6%. С нарастване на образователното равнище относителният дял на бедните сред работещите намалява приблизително 2 пъти за хората с основно образование и над 7 пъти за притежаващите средно образование. Делът на работещите бедни висшисти е 1.8%. През 2017 г. най-висок е относителният дял на бедните сред хората, които са се самоопределили като представители на ромската етническа група - 77.2%, а най-нисък - сред самоопределилите се като българи - 15.7%. Едновременно с това процентът бедни сред ромите - висшисти е нула, при турците - 7.1%, при българите - 1.7%. Статистическите данни потвърждават, че бедността е най-разпространена сред възрастните хора над 65 г., които живеят сами, като делът им нараства с цели 10 на сто за година. Ако в домакинството живее един човек на възраст над 65 години, рискът от бедност е с 29.3 процентни пункта по-висок от домакинство, в което живее един човек под 65 години. За безработните мъже рискът от безност е по-висок с 8.2 процентни пункта, отколкото за безработните жени. През 2017 г. линията на бедност общо за страната e 351.08 лв. средно на човек за месец. В сравнение с предходната година размерът на линията на бедност нараства с 13.9%, а относителният дял на бедното население нараства с 0.5 процентни пункта.", "date": "2018.04.30", "title": "Всеки десети работещ е беден"}
{"url": "https://www.dnevnik.bg/biznes/2018/04/30/3171355_biznes_klimatut_se_podobriava_vuv_vsichki_sektori/", "text": "През април 2018 г. общият показател на бизнес климата нараства с 2.8 пункта в сравнение с предходния месец като подобрение е отчетено и промишлеността, и в строителството, и в търговията на дребно, и в услугите, съобщи Националният статистически институт. Мениджърите не предвиждат повишение на цените през следващите три месеца. Промишленост Съставният показател \"бизнес климат в промишлеността\" се повишава с 0.7 пункта, което се дължи на оптимистичните очаквания на мениджърите за бизнес състоянието на предприятията през следващите шест месеца. По-благоприятни са и прогнозите им за износа и производствената активност през следващите три месеца. Между януари - април 2018 г. излишъкът от мощности се увеличава, а средното натоварване в промишлеността се оценява на 73.7%, с 3.1 пункта под януарското равнище.  Несигурната икономическа среда и недостигът на работна сила остават основните проблеми за развитието на бизнеса, като последната анкета отчита засилване на негативното им влияние. Строителство Бизнес климатът в строителството се покачва с 5.1 пункта спрямо март в резултат на подобрените оценки и очаквания на строителните предприемачи за бизнес състоянието на предприятията. По тяхно мнение сегашната строителна активност е повишена, като и прогнозите им за следващите три месеца остават благоприятни. Осигуреността на производството с поръчки се запазва спрямо януари и се оценява на 7 месеца, а очакванията за нови поръчки през следващите шест месеца се подобряват. Основните фактори, затрудняващи дейността в сектора, продължават да са свързани с несигурната икономическа среда, конкуренцията в бранша и недостига на работна сила. Подобрението на показателя е с 0.5 пункта в търговската мрежа, прогнозите са през следващите три месеца да се увеличат поръчките към доставчиците и от вътрешния пазар и от чужбина, а състоянието на компаниите се подобрява. Най-сериозните затруднения за бизнеса остават недостатъчното търсене, конкуренцията в бранша и несигурната икономическа среда, като през последния месец се наблюдава намаление на негативното влияние на първите два фактора. През април съставният показател \"бизнес климат в сектора на услугите\" нараства със 7.1 пункта в резултат на оптимистичните оценки и очаквания на мениджърите за бизнес състоянието на предприятията. Подобрени са мненията им за търсенето на услуги като прогнозата е, че това ще продължи и в следващите месеци.  Конкуренцията в бранша и несигурната икономическа среда продължават да са основните пречки за дейността в сектора.", "date": "2018.04.30", "title": "Бизнес климатът се подобрява във всички сектори"}
{"url": "https://www.dnevnik.bg/bulgaria/2018/04/30/3171323_kratki_novini_bsp_iska_ostavkata_na_oblastniia/", "text": "Ставката на вещите лица за всеки действително отработен час да се вдигне на 3% от минималната работна заплата към датата на възлагане на експертизата. Това предлага Министерството на правосъдието в проект за изменение на Наредба 2. Предвидено е увеличението да влезе в сила от 1 януари 2019 г. В момента почасовата ставка е 2,3% от минималната работна заплата. Проблемът с ниското възнаграждение на експертите е поставян многократно, а те все по-често отказват задачи и това води до забавяне на съдебните дела. Съдът окончателно върна на работа следовател, допуснал журналистка да води протокол за разпит  Следователят Влади Цанков не е допуснал умишлено журналистка до разпит на свидетел, за да води тя протокола за него. \"Ужасил се\", като разбрал какво работи жената, повикана от него да документира показанията и се опитал да предотврати теч на информация от разпита. Става дума за класическа хипотеза \"грешка в лицето\". С тези аргументи две инстанции във Върховния административен съд отменят решението на прокурорската колегия на Висшия съдебен съвет, с което следователят беше уволнен от съдебната система. Случаят е от 2014 г., когато Цанков е бил командирован в следствения отдел към специализираната прокуратура, информира  news.lex.bg. Жена без книжка загина след катастрофа с нерегистрирано АТВ Жена на 25 години е загинала при инцидент в село Белащица, съобщава БНТ. Тя е управлявала АТВ, с което се е ударила в дърво и след това е починала. Проверка на МВР е установила, че жената няма шофьорска книжка. Освен това превозното средство не е било регистрирано. Комисията за защита от дискриминация прави регистър за сградите, достъпни за хора с увреждания Комисията за защита от дискриминация изготвя регистър на сградите, които са достъпни за хора с увреждания. Това съобщава БНР, като списъкът ще е готов до 10 дни. В него ще бъдат включени обществени сгради в София и страната. Инициативата е част от кампанията \"Достъпна България\". Троянската полиция разкри кражба на ферма за добиване на криптовалута  Това е първата разкрита кражба в страната от подобен вид, съобщи директорът на полицията в Ловеч Милен Маринов. Двама мъже са обвинени за кражбата на 23 компютърни конфигурации за криптовалута, извършена на 23 февруари в с. Черни Осъм. Това са 51-годишен мъж от град Мартен, на когото е наложена мярка \"домашен арест\", и 35-годишен от Русе - с постоянна мярка за неотклонение \"задържане под стража\". Сигнал за престъплението подал собственикът на фермата - българин, който живее във Великобритания, след като онлайн връзката със сървърите, разположени в селото, прекъснала. В хода на разследването полицаи установили, че отнетата техника е на територията на Русенска област. Извършени са незабавни претърсвания на няколко адреса в Русе и околните населени места. Открити и иззети в режим на работа са всичките 23 компютърни конфигурации, всяка от които е на стойност между 2 000 и 3 500 щатски долара. Прокуратурата, МВР и транспортното министерство сключиха споразумение за взаимодействие при разследване на произшествия и инциденти във въздушния, водния и железопътния транспорт. То идва в изпълнение на европейски директиви и засяга разследвания във връзка с безопасността, които целят единствено да установят причините, довели до произшествието. Тези разследвания не включват изследване на въпроса за вината или отговорността, което се провежда по реда на НПК, АПК и др. закони. Разследването във връзка с безопасността се извършва от съответна комисия. Трите институции ще поддържат постоянна връзка като всяка трябва да определи лице за контакт. МВР ще охранява местопроизшествието, а ръководителят на разследването за безопасността може да иска ограничаване на придвижването на транспортни средства и в района на произшествието. Преди огледа - при наказателно производство, органите на досъдебното производство и ръководителят на разследването за безопасност съгласуват границите на местопроизшествието и последователността на неотложните действия. Разследването по безопасност осигурява безопасно боравене с всички доказателства и взема мерки за запазването им. Министерството на външните работи поема случая с българка в беда в Бразилия  По казуса се работи от две седмици, съобщи вицепремиерът Екатерина Захариева в ефира на БНТ. Жената е в тежко състояние след опит за алтернативно лечение в Сао Пауло, което се разбра от сигнал на съпруга й през уикенда. В България е лекувана от рак. Жената е настанена в държавна болница, след като състоянието й се влошило при алтернативната терапия. Превозването й до България струва 55 хил. евро, непосилни за семейството. БСП иска оставката на областния управител на Стара Загора Искането е направено на базата на журналистически разкрития и проверката на прокуратурата за придобитото от Гергана Микова общинско жилище на занижена цена след декларирани от нея неверни данни. Според декларация на социалистите нейната номинация за поста на областен управител е следвало дори да не се разглежда през 2017 г., тъй като по това време тя е разследвана от Икономическа полиция под надзора на прокуратурата в Стара Загора.", "date": "2018.04.30", "title": "Кратки новини: Съдът върна на работа следовател, допуснал журналист да води протокол за разпит"}
{"url": "https://www.dnevnik.bg/sviat/2018/04/30/3171325_vodachut_na_protesta_v_armeniia_stana_kandidat-premier/", "text": "Водачът на вълната от протести, предизвикали изненадващ вакуум във властта в Армения, Никол Пашинян вече е кандидат за премиер на Армения, номиниран от фракцията на коалиция \"Елк\" (\"Изход\") в парламента, съобщи \"Интерфакс\". Пашинян, лидер на партия \"Граждански договор\", която е част от \"Елк\", на практика има подкрепата на всички партии в парламента без управляващата Републиканска партия на Армения (РПА). Последната няма да издига собствен кандидат, който да поеме поста. Към часа на публикуването на този материал нямаше и други номинирани. Арменският парламент  планира във вторник да избере  заместник на Серж Саргсян, който  подаде оставка миналата седмица  след бурни протести срещу избирането му за министър-председател. Лидерът на опозицията Никол Пашинян, който оглави протестите, се надява да бъде следващият премиер. Пашинян съобщи вчера, че се е срещнал с новия президент на страната Армен Саркисян и се надява да получи подкрепата му да стана премиер, предаде \"Асошиейтед прес\", цитирана от БТА. Без подкрепа от управляващите Пред десетки хиляди привърженици, събрали се в отговор на призива му на Площада на републиката в центъра на столицата Ереван, Пашинян обеща \"победа на Кадифената революция\" и заяви, че е готов да стане премиер. \"На 1 май нашата победа ще бъде официално утвърдена\", обеща Пашинян, цитиран от \"Франс прес\". Бившият премиер Карен Карапетян, който беше назначен за изпълняващ длъжността до избирането на нов министър-председател, е от РПА на Серж Саргсян. Партията разполага с мнозинство в парламента. Неин говорител каза в събота, че тя няма да издига свой кандидат за премиер, но депутатите ѝ ще гласуват заедно. Пред поддръжниците си снощи Пашинян каза, че има подкрепата на три други парламентарно представени партии. Русия следи внимателно кризата в Армения, където има голяма военна база. Пашинян заяви, че Москва няма от какво да се страхува, ако той стане премиер. \"В близко бъдеще отношенията ни ще се развият и задълбочат, което ще е в национален и правителствен интерес на Армения\", добави опозиционният лидер.", "date": "2018.04.30", "title": "Водачът на протеста в Армения стана кандидат-премиер и поиска подкрепа от президента"}
{"url": "https://www.dnevnik.bg/na_put/2018/04/30/3171093_fotogaleriia_pazarite_na_frenskata_riviera_-_kolorit/", "text": "Лазурният бряг - бреговата ивица от Тулон до Монако, е не само море, простор, яхти и лукс. Във всеки град - от Сен Тропе през Кан до голямата Ница, има пазари с целия колорит, аромати и вкусове на Южна Франция, Средиземно море и Северна Африка.  Този цветен свят е на 2 часа директен полет на \"Уиз ер\" от София, като според предпочитанията може да се организира един по-дълъг уикенд от петък до понеделник или престой четири дни от работната седмица. При това за настаняване има достатъчно разнообразие - от хотели до апартаменти под наем. Пътуването между градчетата също може да се организира с кола под наем, автобус или влак, като поради късите дистанции цените са напълно приемливи. \"Дневник\" ви предлага част от колорита на земеделските пазари на Френската Ривиера, заснет в Кан, Антиб и Ница. Домакин и гид на пътуването бе   - Агенцията за развитие на туризма на Франция.", "date": "2018.04.30", "title": "Фотогалерия: Пазарите на Френската Ривиера - колорит, аромати и изкушения"}
{"url": "https://www.dnevnik.bg/politika/2018/04/30/3171289_citat_na_denia_i_az_kato_biah_po-mlad_devoika_po_triko/", "text": "Това коментира в ефира на Би Ти Ви вицепремиерът Томислав Дончев в отговор на въпрос, свързан с младежкия форум в рамките на българското европредседателство. За организацията му през миналата седмица съобщи изданието EURACTIV, като коментира представители на Европейския младежки форум, които  са изразили възмущение от организацията . Освен темите и участниците в събитието те критикуват това, че се е предлагал алкохол и че \"полуголи\" девойки танцували в края на събитието. Вицепремиерът коментира, че той не би организирал по този начин събитието и че всеки участник след форума, ако е имал нужда от подобни забавления, е можел да посети някое от заведенията в центъра на София. Според него основният проблем все пак е какво е било дискутирано по време на форума, каква политика е скроена и намира ли тя приложение извън форума. В отговор на въпрос за посещението на лидера на \"Атака\" Волен Сидеров в Крим, Дончев посочи, че той няма запрещение да пътува, а освен това не е командирован от Министерския съвет. Допълни по повод различните мнения по важни въпроси на лидерите на отделните партии в коалицията, че би било подозрително да говорят едно и също. Нашата задача не е да създаваме смут, а да постигаме резултати. Проруска симпатия има в някои от партиите, но това не е давало поводи да се съмняваме в проевропейската ориентация на страната, заключи той. Не е редно да има война между институциите, коментира Дончев по адрес на словесните престрелки наскоро между държавния глава и зам.-председателя на ГЕРБ Цветан Цветанов. Допълни, че не би си позволил да казва нещо на президента през сутрешния блок, а би го направил, като му се обади.", "date": "2018.04.30", "title": "Цитат на деня: И аз като бях по-млад, девойка по трико не можеше да ме стресне"}
{"url": "https://www.dnevnik.bg/sviat/2018/04/30/3171329_za_purvi_put_policaite_i_voennite_v_tunis_glasuvaha_na/", "text": "За първи път в историята на Тунис полицаи и военни имаха възможност вчера да гласуват - на първите общински избори след революцията през 2011 г., предаде \"Франс прес\". \"Това е исторически ден! За първи път упражняваме гражданското си право. Най-сетне ни смятат за граждани като другите\", каза за АФП полицай, пожелал да остане неназован. По време на диктатурата властите забраняваха на полицията и военните да гласуват, тъй като смятаха, че те трябва стоят изцяло настрана от политиката. След революцията през 2011 г. се появиха профсъюзи на полицейските служители (дотогава забранени), които настояваха да получат право на глас. Новият изборен закон разрешава на силите за сигурност и въоръжените сили да участват само в общинските избори. Полицаите и военните обаче нямат право да участват в предизборни кампании, нито в обществени митинги.  Около 36 055 военни и служители по сигурността фигурират в избирателните списък. Общият брой на въоръжените сили и силите за сигурност в Тунис не може да се разкрива и остава поверителен. Около 40 хил. служители на реда и военнослужещи имаха право да гласуват вчера - седмица преди общественото гласуване за избор на общински съвети на 6 май, отбелязва \"Асошиейтед прес\". ", "date": "2018.04.30", "title": "За първи път полицаите и военните в Тунис гласуваха на избори"}
{"url": "https://www.dnevnik.bg/bulgaria/2018/04/30/3171354_ocenkata_na_bulgarite_za_rabotata_i_zaplashtaneto_im_e/", "text": "Личната оценка на българите за работата им е по-скоро добра, добра е и оценката им за началниците. Доволните от парите, които получават в работата си, са малко повече от недоволните. Това са част от изводите от месечното изследване на \"Галъп интернешънъл\", проведено между 13 и 22 април сред 817 души по метода \"лице в лице\". \"Данните няма как да показват обективната картина на пазара на труда – те разкриват субективните усещания в обществото, отразени в декларациите на респондентите\", уточняват обаче социолозите. 43% от попитаните твърдят, че работят и са доволни от работата си, 18% работят, но не са доволни, 19 на сто не работят, но като цяло са доволни от работата си досега, а 10 на сто не работят в този момент и не са доволни от работата си досега. Очаквано най-доволни са хората, които имат и най-високо образование, посочват социолозите. Пенсионерите у нас изглеждат в сериозна степен доволни от трудовия си път. 53% от работещите пълнолетни българи декларират, че са доволни от парите, които получават от работодателите си. 44% - че не са. При отчитането на този показател хората си дават сметка не само за размера на заплащането, но и за възможността или невъзможността да си намерят друга по-добра работа, за съотношението труд/заплащане и т.н., отбелязват анализаторите. 58% от работещите пък казват, че са доволни от шефовете си, 24% не са, а 13% казват, че нямат шефове. Останалите се затрудняват да отговорят. \"Във въпроси като този със заплащането и този за шефовете, разбира се, може да се отразява и известна предпазливост на отговарящите\", коментират от агенцията. Очакванията на българите за безработицата са на ниски нива в сравнение с предходни периоди. През април 20% очакват повишаване на безработицата и това е най-ниската точка от години. В последните няколко години тези очаквания се движиха около 40%, а по време на кризата дори преминаваха нива от 70%. Междувременно растат очакванията безработицата да остане на нива като сегашните (47% през този месец), а очакванията за намаляване на безработицата се движат напоследък на нива около и над 10%, като този месец са 14%. Всичко това означава, че песимизмът за трудовите перспективи остава преобладаващ, но намалява.", "date": "2018.04.30", "title": "Оценката на българите за работата и заплащането им е по-скоро добра, измери \"Галъп интернешънъл\""}
{"url": "https://www.dnevnik.bg/bulgaria/2018/04/30/3171362_maichin_dom_zagubi_oshte_edno_delo_za_padnaliia/", "text": "Университетската болница \"Майчин дом\" е загубила още едно дело за обезщетение, водено заради инцидента с падналия асансьор преди 8 г. Болницата е осъдена от Софийския градски съд (СГС) да плати 30 хил. лв. плюс 3120 лв. разноски по делото, информира в днешния си брой в. \" Сега \". Решението подлежи на обжалване.  Съдия Катерина Енчева признава целия иск на жертвата, която по време на инцидента е била бременна в осмия месец и е посетила болницата в деня на отворените ѝ врати. В исковата молба се разказва, че при пропадането на асансьора жената е счупила десния си крак. Обезболяващите не ѝ били разрешени заради бременността. Кракът ѝ бил гипсиран и тя прекарала на легло времето до раждането и най-малкото ѝ усилие било съпроводено от болки и контракции. След раждането на детето и махането на гипса болките ѝ продължили. В първите няколко месеца от живота на бебето тя не можела да се грижи нито за него, нито за себе си. От болницата твърдят, че асансьорът е паднал, защото е бил претоварен - вместо позволените 6-има души в него се качили 12, т.е. жертвите също имат вина. Съдът обаче не приема тази теза, а се аргументира с техническите експертизи, които са доказали, че асансьорът е бил неизправен, а от болницата са допуснали не едно нарушение, свързано с експлоатацията му. Иначе три от пострадалите жени вече успяха окончателно да осъдят родилния дом за 59 хил. лв., 70 хил. лв. и 75 хил. лв. Други две жени спечелиха дела за 50 хил. лв. и 130 хил. лв., но решенията още не са влезли в сила. По случая има и наказателно дело, което е на първа инстанция от 2012 г.", "date": "2018.04.30", "title": "\"Майчин дом\" загуби още едно дело за падналия асансьор"}
{"url": "https://www.dnevnik.bg/razvlechenie/2018/04/30/3171351_otmustitelite_razbiha_boksofis_rekorda_na_mejduzvezdni/", "text": "Отмъстителите: Война без край\" официално е най-силният кинодебют в историята, предаде \"Ройтерс\". Деветнадесетата екранизация по комиксите на \"Марвел\", която събира на едно място всички супергерои на известната серия, надви боксофис рекорда на \"Междузвездни войни: Силата се пробужда\" за първи уикенд, едновременно в САЩ и по света. Екшънът събра 250 млн. долара след излизането си в 4500 киносалона в Америка, превръщайки се в най-силната премиера в родината си. Рекордът на \"Междузвездни войни\" от 2015 г. бе 248 милиона. Едновременно с това филмът е прецедент и извън САЩ с 630 млн. продажби от билети, и то преди да тръгне по салоните на един от най-големите пазари - Китай. \"Изключителен уикенд за киноиндустрията по света, както и за \"Марвел\", обяви Дейв Холис от \"Дисни\", компанията, произвела заглавието. \"Отмъстителите: Война без край\" събира на едно място зашеметяващо количество звездни актьори: Робърт Дауни-джуниър, Бенедикт Къмбърбач, Скарлет Йохансон, Крис Хемсуърт, Идрис Елба, Крис Прат, Том Хидълстън и Брадли Купър са само някои от тях. По изчисления на външни наблюдатели филмът е струвал на \"Дисни\" между 300 и 400 милиона долара. \"Война без край\" подобрява личния американски рекорд на \"Отмъстителите\" и \"Марвел\" с около 50 милиона. Първият и едноименен филм от серията дебютира през 2013 г. с 207 млн. долара и събра общо 623 милиона в американския боксофис. Продължението \"Ерата на Ултрон\" от 2015 г. бе по-слабо, с общо 459 млн. печалби от САЩ. Действието във филма се развива 2 години след събитията от \"Капитан Америка: Гражданска война\", когато Отмъстителите обединяват сили с Пазителите на галактиката, за да спрат плана на суперзлодея Танос да завладее вселената. От петък филмът е и в българските кина, но все още няма официални данни от разпространението му. \"Отмъстителите\" пък завладя американския боксофис без съществена конкуренция. На второ място остана \"Нито звук\" - фантастичният филм на ужасите на актьора и режисьор Джон Красински, който оглавяваше класацията в последните няколко седмици и се превърна в неочакван хит, а на второ - комедията \"Чувствам се красива\" с Ейми Шумър. \"Черната пантера\", предишното заглавие на \"Марвел\", което постави собствени рекорди, също продължава да е сред най-гледаните филми. В единайсетата си седмица екранизацията за първия черен супергерой може да се похвали с пето място в САЩ и 688 милиона долара. Деветнадесетте филма по известните комикси са събрали общо 15 милиарда долара от продажби в целия свят.", "date": "2018.04.30", "title": "\"Отмъстителите\" разбиха боксофис рекорда на \"Междузвездни войни\""}
{"url": "https://www.dnevnik.bg/biznes/2018/04/30/3171349_dva_ot_nai-golemite_telekomi_v_sasht_se_obediniavat/", "text": "Третата и четвъртата по големина телекомуникационни компании в Съединените щати се обединяват, след като гигантът \"Т-Мобайл\" (T-Mobile) се съгласи да купи конкурента си \"Спринт\" за 26 млрд. долара, съобщи Би Би Си. Шефът на \"Т-Мобайл\" (до момента третия най-голям телеком в страната) Джон Леджър каза в \"Туитър\", че новата компания ще задели 40 млрд. долара, за да изгради мрежа от  новото, пето поколение (5G)  в следващите 3 години - 50% повече от досегашните разходи. По думите му това ще доведе до \"мобилната мрежа с най-голям капацитет в американската история\". \"Говоря за 30 (пъти) мощността на \"Т-Мобайл\" в момента\", каза още той. Сделката следва месеци преговори между \"Дойче телеком\", която контролира \"Т-Мобайл\", и  японската \"СофтБанк\" , която държи контролния пакет в \"Спринт\". Новата конфигурация ще промени дяловете им в компания, която ще запази името \"Т-Мобайл\", но в която германският гигант ще държи 42%, а \"СофтБанк\" - 27 на сто. Нов етап в надпреварата Според анализатори тази ход ще направи \"Т-Мобайл\" достатъчно конкурентна, за да предизвика съответно най-големия и следващия по размер телеком в Съединените щати - \"Веризон\" (Verizon) и Ей Ти енд Ти (AT&T), всеки с по около 100 млн. абонати. Сделката идва на фона на трудности за \"Спринт\" в усилията да осъвремени мрежата си. Разговори за потенциално сливане са в ход от 2014 г. насам. Имаше подобен опит и по време на администрацията на президента Барак Обама, но тя го блокира заради притеснения, свързани с конкуренцията. Екипът на наследника му в Белия дом, Доналд Тръмп, е давал сигнали, че ефикасното  изграждане  на 5G мрежата е приоритет за САЩ  заради надпреварата с Китай . От друга страна, правосъдното министерство се стреми да блокира други големи сделки като опита на AT&T да придобие \"Тайм Уорнър\" (Time Warner) за 85 млрд. долара или опита на азиатска компания  да осъществи най-голямото придобиване  в историята на технологичния сектор. \"Т-Мобайл\" настоява, че сделката ще понижи потребителските цени и ще създаде десетки хиляди работни места из Америка, докато се изгражда новата мрежа.", "date": "2018.04.30", "title": "Два от най-големите телекоми в САЩ се обединяват със сделка за 26 млрд. долара"}
{"url": "https://www.dnevnik.bg/analizi/2018/04/30/3171348_koi_se_strahuva_ot_bankoviia_sujuz/", "text": "Въпросът с интеграция на България в еврозоната вече стои на дневен ред и страховете, че управляващите ще изпуснат контрола върху собствениците на банки, и то в най-скоро време, стават все по-очевидни. Първо финансовият министър Владислав Горанов още преди месец изказа тезата, че е невъзможно да влезем в европейския Банков съюз, преди да станем членове на еврозоната. Той си остави вратичка да твърди, че това е възможно само по отношение на т.нар. тясно сътрудничество, което също малко по-късно отхвърли като опция. Миналата седмица и подуправителят на БНБ  Калин Христов написа дълго писмо , в което назова истинските причини за нежеланието на регулатора да предаде надзорните си функции на Европейската централна банка (ЕЦБ). На практика той изрази опасенията си, че банките с български собственици вече няма да могат да влияят на новия си надзор, докато мултинационалните ще могат да го правят много по-ефективно. и обединява традиционните руски националисти и хора със съвсем различни, по-скоро практични, доводи, чиито тези се използват за политическите стремежи на крайнолевите партньори в управлението, но най-вече от кръгове в ГЕРБ, които се чувстват много удобно от това да влияят на централната банка. Практиката от банковите фалити от 1996 г., та чак до зрелищното пропадане на КТБ и стрес тестовете от 2016 г., говори, че проблеми с доброто управление имат основно финансовите институции, които не са собственост на международни групи. Кредитирането на де факто свързани с мениджмънта компании в огромни размери беше сред причините две от тях да се провалят на стрес тестовете, което беше сравнително успешно маскирано от БНБ. Резултатите обаче бяха ясни, две от нашите банки бяха в по-лошо състояние от почти всички техни конкуренти от еврозоната. Политиката на БНБ оттогава насам не говори за това, че тя е достатъчно независима от властта институция. Централната банка изневери на практиката си да не допуска нови, неопитни играчи на пазара с одобряването на новия собственик на Общинска банка. \"Виктория\" пък беше продадена на най-слабата банка е страната (съгласно резултатите от стрес тестовете). Тук не поставям под съмнение качествата и компетентността на българския надзор. В някои случаи нашата нормативна база е дори по-строга към банките от европейската. Експертите на централната банка също си осъществяват функциите адекватно. Проблемът идва, когато трябва да се вземат важни решения, и точно тук проличава натискът на правителството. Нека да припомним Още след сформирането му тогавашният гуверньор на БНБ Иван Искров заяви, че нашата банкова система е в много по-добро състояние от тази на еврозоната, така че те по-скоро трябва да се учат от нашия ефективен надзор. Малко след това КТБ се сгромоляса и всички парламентарни групи заявиха в Консултативния съвет по национална сигурност при президента Плевнелиев, че влизането ни в Банковия съюз е топ приоритет. От миналата седмица е ясно, че те вече се отнасят скептично към тази идея, което е много вероятно да забави и самото ни влизане в еврозоната. Вероятно допълнителен катализатор за смяната на позицията им е затварянето на латвийската банка ABLV от ЕЦБ в началото на тази година за пране на пари. И тъй като посланието на сегашния кабинет \"Борисов 3\" е стабилността, управляващите надали ще решат да я рискуват, като предадат суверенитета на банковия ни надзор на външен регулатор. Основно предимство на преминаването на надзора към ЕЦБ е именно лица. Това възпроизвежда по съвсем естествен път затварянето на очите пред лоши практики, които са част от управлението на някои банки. Намаляването на такива действия ще бъде дългосрочно изключително полезно и оздравително за системата, но е възможно да предизвика малки трусове. Важно е обаче да гледаме голямата картина. Прекъсването на влиянието на управляващите не само върху банковата система, но и върху еврофондовете е важно за намаляването на клиентелизма в икономиката, заради който сме на последно място в ЕС и по среда за правене на бизнес, и по медийна среда, и по доходи, и по какво ли още не. Борбата за запазването на надзора върху банковата система е Промяната страхува властта, защото така тя ще изгуби контрола върху един от лостовете, през които финансира клиентелата си. И включително и близките до нея банки ще трябва да се съобразяват повече с чисто пазарните правила за правене на бизнес, вместо да слушат силните на деня.", "date": "2018.04.30", "title": "КОЙ се страхува от банковия съюз"}
{"url": "https://www.dnevnik.bg/biznes/2018/04/30/3171389_putnata_agenciia_shte_kupi_manitneli_za_40_mln_lv/", "text": "Агенция \"Пътна инфраструктура\" обяви обществена поръчка за доставка и монтаж на ограничителни системи (мантинели) за републиканските пътища за срок от 4 години. Общата прогнозна стойност е 40.2 млн. лв. без ДДС, а поръчката е разделена на шест - поравно по 6.7 млн. лв. за всеки от районите за планиране. Срокът за подаване на офертите от кандидатите е до 17:30 часа на 14 юни 2018 г.", "date": "2018.04.30", "title": "Пътната агенция ще купи мантинели за 40 млн. лв."}
{"url": "https://www.dnevnik.bg/evropa/2018/04/30/3171390_tereza_mei_izbra_bivsh_banker_slujil_v_3_kabineta_za/", "text": "Досегашният министър на местното управление Саджид Джавид поема вътрешното министерство след оставката на Амбър Ръд снощи, съобщиха \"Ройтерс\" и \"Скай нюз\". Джавид беше министър и в два кабинета на Дейвид Камерън, който беше премиер преди Тереза Мей, но подаде оставка заради референдума за Брекзит. При Камерън той първо беше министър на културата, а по-късно (след изборите през 2015 г., които консерваторите спечелиха) - на иновациите и бизнеса. Той поема поста от Ръд, напуснала заради  скандал с карибски мигранти . Четиридесет и осем годишният Джавид е и бивш управляващ директор на \"Дойче банк\". Той ръководеше реакцията на правителството миналата година след опустошителния  пожар в \"Гренфел тауър\" в Лондон , пише Би Би Си. Неговият досегашен ресор в кабинета ще се поеме от Джеймс Броукъншър, бившия министър за Северна Ирландия.", "date": "2018.04.30", "title": "Тереза Мей избра бивш банкер, служил в 3 кабинета, за вътрешен министър"}
{"url": "https://www.dnevnik.bg/bulgaria/2018/04/30/3171345_napravi_si_cv_onlain/", "text": "Какво е важно да съдържа и въобще да представлява едно CV? Може би точно формулирана информация за вашия опит в професионалната ви кариера? Да, но не всичко зависи от точната информация, а от това дали може да я формулирате правилно и да представите написаното по атрактивен за евентуалния ви бъдещ работодател начин. Още с изпращането на едно скучно CV вие си отрязвате пътя към поне малко внимание от страна на хората, отговарящи за подбора на персонал в дадената компания. За  доброто  CV  не е необходимо да лъжете или да имате дизайнерски умения, а просто да акцентирате върху опита и уменията по запомнящ се начин. Доста хора използват т.нар. онлайн платформи за генериране на автобиография. Те са много лесни за попълване и наистина предоставят едно задоволително качество, а освен това има и възможност за избор на дизайн. Ето и някои безплатни онлайн CV \"генератори\":  е онлайн платформа, която предлага доста бърз и лесен начин за създаване на автобиография. Ползването на услугата е напълно безплатно, като не се изисква дори регистрация. В самия документ има само най-необходимите раздели, които  трябва да съдържа едно  CV , като данни за човека, трудов стаж, квалификации и умения, интереси и препоръки. Може да се избира и от няколко вида дизайн, но програмата не дава голяма палитра от стилове на оформление. Сайтът   е една от най-често използваните онлайн платформи за генериране на CV. Програмата е доста опростена и създава универсални документи за кандидатстване,  съобразени с европейските стандарти . За минус може да се вземе фактът, че дизайнът е стандартизиран и има известно ограничение пред кандидатите за работа, защото няма как да изпъкнат с индивидуалност и иновация.  е инструмент за създаване на видеоавтобиография. Всеки раздел има кратки насоки, които да ориентират кандидата. След като се напишат всички данни, се преминава към заснемане на видеото. Кандидатът за работа говори за това какво може, какво търси и какъв опит има. За  разлика от характерните автобиографии  тук всеки може да вложи собствена визия и да представи наистина собственото си \"аз\" пред работодателя. Има възможност за смесена автобиография – раздели с видеопредставяне и други в писмен вид. Вече нищо не ви спира да създадете едно креативно и интересно CV, а ако още не сте си избрали къде да кандидатствате, разгледайте актуалните топ обяви на  Karieri.bg .  търси  Corporate & Used Car Manager  търси  Business Journalists with English and French/Spanish  търси  Sales Manager / Business Development Manager  търси  Senior Business Consultant / Business Consulting Manager  търси: Technical Group Manager – Stara Zagora Стажант \"Пътно строителство\"  търси: Business Consultants Senior Consultant – Retail Space Department  търси: Full-time Teacher in Philosophy House Advisor Full-time Тeacher in Chemistry Business Assistant and Cashier търси  End User Support Specialist  набира  кандидати за работа в завода в Дупница  търси  Tax Graduates  търси  Стажанти", "date": "2018.04.30", "title": "Направи си CV онлайн"}
{"url": "https://www.dnevnik.bg/zelen/2018/04/30/3171402_norvegiia_obmislia_danuk_prirodni_resursi_za_ribnite/", "text": "Норвегия обмисля дали да обложи с данък рибните ферми за това, че използват природните ресурси на страната. За това намерение съобщи днес норвежкото финансово министерство, цитирано от агенция \"Ройтерс\", съобщава БТА. Рибните ферми, където се отглеждат основно сьомга и дъгова пъстърва, обикновено са разположени в дълбоководни фиорди по крайбрежието на страната. Това е вторият по големина сектор в износа на Норвегия след производството на петрол и газ, с продажби за 63.7 млрд. шв. крони (8 млрд. долара) през 2016 г. според официални статистически данни. Правителството ще проучи и евентуално препоръча въвеждането на данък върху природните ресурси, който да влезе в сила през 2020 г., посочи министерството на финансите. \"Обмисля се такъв данък, но все още няма подробен план\", уточни ведомството. Сред водещите норвежки производители са \"Марин харвест\" (Marine Harvest), \"Салмар\" (Salmar), \"Лерьой сийфуут\" (Leroy Seafood), \"Норуей роял салмън\" (Norway Royal Salmon).", "date": "2018.04.30", "title": "Норвегия обмисля данък \"природни ресурси\" за рибните ферми"}
{"url": "https://www.dnevnik.bg/analizi/2018/04/30/3171426_da_ne_se_razboliava_chovek_na_balkanite/", "text": "\"Ще го уредим частно\" - много хора в Сърбия, записващи си час за преглед в някоя болница, са чували тези думи. Като Наташа от Нови Сад, която се е лекувала от рак на лимфните възли и не може да си позволи никакво отлагане на прегледа. 30-годишната жена обаче не може да си позволи и прегледи в частна клиника. Много хора в страните от бивша Югославия - Сърбия, Босна или Македония - разчитат на  държавното здравеопазване и са зависими от него . При средно месечно възнаграждение от около 400 евро и над 20 процента безработица за тях е истински лукс да се лекуват частно. Подобно нещо могат да си позволят само хората с много пари. Няма дори спринцовки и игли \"На година и нещо дъщеря ми се разболя от диабет. Чакахме повече от шест години за инсулинова помпа\", казва Мирела Шишич от Сараево. Пред ДВ тя споделя, че болниците много често не разполагат с основни медикаменти, въпреки че разходите за тях би трябвало да се покриват от здравноосигурителните каси. Гражданите са принудени да закупуват сами от аптеките липсващите лекарства и превързочни материали. Държавната здравноосигурителна каса отпуска все по-малко средства, твърди човек от бранша, който дълги години е ръководил различни болници в Сърбия. \"През втората половина на годината болниците остават дори без спринцовки, игли и дезинфектанти. Да не говорим за резервни части за медицинската апаратура\", казва лекарят, пожелал анонимност, който междувременно е преминал на работа в частна болница, която не изпитва подобни финансови проблеми. Само в Сърбия, чието население наброява 7 милиона души, 75 хиляди пациенти чакат да им бъде одобрено финансиране от държавните здравноосигурителни каси. За някои по-сложни операции човек може да чака и години. Наскоро стана известно, че онкологичната клиника в Сараево не разполага с цитостатични препарати, които спират нарастването на туморните клетки. Който няма пари да се лекува частно, е обречен да чака дълго. Един паралелен свят Наред с препълнените чакални в - обикновено -  западналите държавни клиники  отдавна съществуват и луксозни частни кабинети и болници. Те разполагат с необходимия персонал, медикаменти и модерна апаратура, а на пациентите не им се налага да чакат повече от 3 дни за преглед. В Сърбия частните здравни осигуровки започват от 20 евро и могат да достигнат до няколкостотин евро на месец. Само два процента от сръбските граждани обаче могат да си позволят частна здравна осигуровка. \"Така хората плащат двойно, защото държавната осигуровка е задължителна\", казва сръбската здравна експертка Даниела Станкович-Баричак. Тя се възмущава и от практиката на държавните болници да приемат все повече пациенти, които плащат в брой или са частно осигурени. \"Това опорочава идеята за държавно здравеопазване, след като биват фаворизирани онези, които плащат допълнително\", посочва тя. Държавните клиники приемат с предимство и пациенти, които плащат \"под масата\" или пък познават \"правилните хора\". В актуалния  корупционен индекс на \"Трансперънси интернешънъл\"  страните от Западните Балкани заемат задни места: Черна гора фигурира на 64-а позиция, Сърбия е 77-а, Косово е на 85-о място, а Македония - на 101-во. Резултатите от различни анкети показват, че във възприятията на хората по-корумпирани от лекарите са само пътните полицаи. Лекарите бягат Лекарите от Западните Балкани масово напускат родните си страни. \"От завършилите през миналата година общо 200 лекари 180 са си извадили сертификат за работа в чужбина\", казва синдикалният лидер в централната клиника на Скопие Горан Бегович.  Най-много лекари бягат в Германия , където заплащането е пет-шест пъти по-високо, отколкото в Македония или Сърбия. През 2016 година сърбите са били третата по численост национална група от лекари, допуснати да упражняват професията си в Германия - след сирийците и румънците. Проучване на Healthgrouper сочи, че три четвърти от лекарите в Сърбия обмислят да напуснат страната или вече имат конкретни планове за това. Не много по-различно е в другите страни от региона. Получава се дяволски кръг: медицинският персонал напуска страната или се мести в частния сектор, където заплащането и условията на труд са значително по-добри, докато в същото време държавното здравеопазване разполага с все по-малко пари и персонал. Тоест катастрофата е програмирана. Мирела Шишич вече е изгубила надежда: \"Бъбреците на дъщеря ми могат да откажат и тя да си отиде, още преди реформата да е настъпила\", казва тя.", "date": "2018.04.30", "title": "Да не се разболява човек на Балканите"}
{"url": "https://www.dnevnik.bg/sport/2018/04/30/3171411_ludogorec_se_nasochva_kum_rekorda_za_poredni_titli_i/", "text": "След седем титли за седем сезона  в елита на българския футбол доминацията на \"Лудогорец\" става все по-застрашителна за съперниците. Клубът от Разград отново показа, че все още е далеч пред всички останали и трудно ще бъде свален от първото място. Само веднъж в историята на българския футбол е имало толкова продължителна шампионска серия - деветте поредни титли на ЦСКА от 1954 до 1962 г. \"Лудогорец\" върви уверено към рекорда на \"армейците\" и след поредната убедително спечелена титла не се вижда как някой може да спре шампионите. Четири кръга преди края на сезона тимът от Разград отвори разлика от 13 точки пред втория ЦСКА. Червените отново не издържаха на темпото на шампионите, въпреки че успяха да им се противопоставят в директните мачове, записаха първа победа за първенство в Разград и ги елиминираха в четвъртфиналите за Купата на България. Докато все още беше ангажиран с европейските турнири, \"Лудогорец\" имаше периоди на колебания, които дадоха надежди на най-близкия преследвач. Смяната на треньора Георги Дерменджиев с Димитър Димитров-Херо и последвалите промени в игровия облик на отбора също внесоха моментна несигурност. 11 победи в 11 мача след Нова година обаче осигуриха поредната рано спечелена титла на разградчани. В предишните четири сезона тимът от Разград спечели титлата със средна разлика от 12.5 точки пред втория. И през настоящия преднината на шампионите пред сребърния медалист вероятно ще е двуцифрена. Откакто спечели по драматичен начин първите си две титли - с точка аванс пред ЦСКА (2012 г.) и \"Левски\" (2013 г.), \"Лудогорец\" на практика няма реален конкурент за първото място. Клубът се възползва от турбулентните години на останалите отбори и постоянното присъствие в европейските турнири, за да отвори огромна разлика пред останалите, която не се вижда как ще бъде стопена в следващите сезони. Двете участия в груповата фаза на Шампионската лига и традиционно силното представяне в Лига Европа донесоха солидни приходи (над 25 милиона евро за последните два сезона) на \"Лудогорец\", което го изпрати в друга икономическа реалност спрямо всички останали в България. \"Лудогорец\" може да си позволи да добавя скъпи за стандартите на българския футбол играчи, без да се налага на всяка цена да се разделя с най-конвертируемите си футболисти. Дори ако понякога това се окаже грешка от финансова гледна точка, както се случи със словенския нападател Роман Безяк. Последният годишен доклад на шампионите показа, че  приходите им само за 2016 г. са 44.925 млн. лева, което е с над 10 милиона повече от 2015 г . Това е дало възможност на клуба да увеличи заплатите от 15.391 млн. лева през 2015 г. до 24.418 млн. лева през 2016 г. През лятото разградчани се подсилиха само с трима играчи - аржентинския вратар Хорхе Броун (\"Росарио сентрал\"), бразилския ляв бек Рафаел Форстър (\"Зоря Луганск\") и полския полузащитник Яцек Горалски (\"Ягелония\"), които заздравиха проблематичните зони в състава. През зимата беше купен централният нападател Якуб Шверчок, който бе голмайстор на полското първенство с 16 гола в 21 мача. За да се освободи място за него, привлеченият година по-рано Жоао Пауло беше върнат в \"Ботев\" под наем. В обратна посока потегли най-стабилният защитник на носителя на Купата на България - Цветомир Панов, за да бъде използва само в краен случай през втория полусезон. Останалите водещи отбори не могат да си позволят подобен лукс и това предопредели поредната убедително спечелена титла от \"Лудогорец\". Докато шампионите добавяха класа към и без това най-добрия отбор в България, при ЦСКА и \"Левски\" отново имаше частична или пълна подмяна на съставите в хода на сезона. През лятото червените афишираха амбиции да сложат край на доминацията на \"Лудогорец\", но не запазиха изцяло ядрото на миналогодишния отбор. Те привлякоха за постоянно основни чужденци, които преди това бяха под наем в тима - Тиаго Родригес, Рубен Пинто, Енрике Рафаел и Раул Лое, и взеха литовския национал Витаутас Черниаускад, за да замени на вратата колебливия Георги Китанов. В същото време бяха продадени Арсенио Нунеш, Давид Симао, Петрус Бумал и Руи Педро. През зимата си тръгнаха Антон Недялков, Гуаставо Кулма, Кевин Меркадо и Кевин Кубемба, а на тяхно място бяха взети Джеферсон, Едвин Джеси, Роланд Алберг и Хеан Бланко. Собственикът Гриша Ганчев продължава да следва стратегията, която му носеше добри финансови резултати в \"Литекс\" - да откриват сравнително евтини футболисти с добри качества за българските стандарти, които да бъдат продадени за повече пари при първата (или втората) добра възможност. При липсата на приходи от евротурнирите това е напълно оправдан икономически модел. С него обаче трудно може да бъде разклатен \"Лудогорец\", който има достатъчно като количество и качество играчи, за да задава темпото през целия сезон. ЦСКА имаше силен основен състав, но резервните футболисти или не бяха от нужната класа, или нямаха достатъчно време да се адаптират заради късното си идване. Затова беше логично да се очаква, че формата на отбора ще спадне през пролетта. Липсата на баланс в тима на Стамен Белчев пролича с пълна сила, когато двамата ключови играчи в атака - Фернандо Каранга и Кирил Десподов, бяха застигнати от контузии. Благодарение на тяхната форма червените измъкнаха доста мачове на мускули, но в отсъствието им почти нищо в предни позиции не се получаваше. Натрупаната умора в останалите основни състезатели неминуемо се отрази тежко и на играта в защита, която и без това беше отслабена с продажбата на Недялков. ЦСКА допусна само 14 гола в първите си 26 мача, но не запази нито една суха мрежа от началото на плейофите. \"Левски\" пък постави нови стандарти в българския футбол, след като привлече 21 футболисти през сезона - 14 през лятото и седем през зимата. На \"Герена\" пристигна и нов треньорски щаб, воден от носителя на Купата на Италия с \"Лацио\" Делио Роси, който смени Николай Митов още в началото на август. В тази ситуация още от началото беше ясно, че сините няма как да се намесят в борбата за първото място. Отборът премина през много колеблив сезон, в който играта на отбора не впечатляваше и това доведе до непрекъснати призиви за раздяла с Роси. \"Левски\" стигна до финала за Купата на България и ще има възможност да спаси сезона с първи трофей от девет години насам. Бъдещото на Роси и голяма част от играчите обаче остава е неясно. Ако клубът продължи с честите смени на треньорите и подмяната на отбора на всеки полусезон, не се вижда как сините ще могат да се превърнат в реален претендент за титлата. При това положение \"Лудогорец\" продължава да изглежда непоклатим на върха, въпреки че в директните срещи с ЦСКА и \"Левски\" разликата не е толкова голяма. На този етап единственият шанс на другите отбори е да успеят да ги излъжат в един или два мача за Купата на България. Не и обаче да им се противопоставят в дълга надпревара. Поне докато Кирил Домусчиев инвестира в отбора със същите темпове. \"Целта пред \"Лудогорец\" е една - да бъдем по-силни през следващия сезон\", обяви собственикът на клуба след спечелването на седмата титла. ", "date": "2018.04.30", "title": "\"Лудогорец\" се насочва към рекорда за поредни титли и трудно ще бъде спрян"}
{"url": "https://www.dnevnik.bg/sviat/2018/04/30/3171394_rusnaci_durjat_47_mlrd_dolara_v_britanski_ofshorni/", "text": "Средствата на руски граждани в британски офшорни компании достигат 34 млрд. британски лири, или 47 млрд. долара, сочат данни на неправителствената организация Global Witness, цитирани от в. \"Сънди таймс\". Global Witness се занимава с борба с корупцията и нарушенията на човешки права в страни, които изнасят природни ресурси. От тази сума около 30 млрд. лири (41.2 млрд. долара) се намират в компании, регистрирани на Вирджинските острови. Ако тези данни се потвърдят, размерът на средствата на руски граждани в офшорни юрисдикции надхвърля петкратно общата сума на руски средства, прехвърлени към фирми, регистрирани в Обединеното кралство. Според \"Таймс\" за 10 г. размерът на средствата, преминали през британски офшорни зони, достига 110 млрд. лири (151 млрд. долара). Информацията идва на фона на инициатива на британския парламент за разкриване на истинските собственици на активи в офшорни зони.", "date": "2018.04.30", "title": "Руснаци държат 47 млрд. долара в британски офшорни компании, пише \"Сънди таймс\""}
{"url": "https://www.dnevnik.bg/evropa/2018/04/30/3171287_do_kraia_na_godinata_shte_ima_rezultati_ot_testove_za/", "text": "Европейската комисия иска потребителите да виждат справедливост в своите пазарски кошници. Това заяви Вера Йоурова, еврокомисар по правосъдие, потребители и равнопоставеност между половете по време на конференция в София на тема \"Двойният стандарт при храните\". По думите й, за да се преустановят тези дискриминационни практики, трябва да се променят законите за потребителите. Госпожа Мая Манолова предложи един цял пакет нова сделка, така че да се реши този въпрос с двойното качество, каза Йоурова. Там се завява, че потребителите трябва да могат да вярват, че продуктите под една и съща марка са еднакви в държавите членки и когато това не е така, това е незаконно и несправедливо, допълни тя. Това, което предстои, е извършването на специални паневропейски тестове за храните, с който на практика ще се категоризират всички проблеми на двойния стандарт, каза Йоурова. Тя призова всички страни да се включат в тях. Резултатите от тестовете ще бъдат представени в края на годината. На следващ етап тестовете ще обхванат перилните препарати. По думите й ще има конкретни мерки за тестване, тълкуване на данните, така че търговците да са наясно с изискванията, ще се събират доказателства, които да са категорични и авторитетни и които да са съпоставими и да се възприемат от всички участници на пазара. Държавите членки ще проведат кампания и така ще имаме съпоставими доказателства в целия ЕС, за да оценим мащабите на проблема. Подканям всички държави членки да се включат в тези паневропейски тестове, координирани от нашия изследователски център, този въпрос не трябва да разделя Изтока и Запада, каза още Йоурова, като уточни, че първите резултати от това тестване ще се представят в края на годината. По-скъпи продукти на българския пазар Министърът за българското европредседателство Лиляна Павлова каза, че това е кауза, за да се покаже, че ЕС е съюз на равни, че всички в този съюз като потребители и граждани са равни, включително и в качеството на храните. Тук трябва да говорим за всякакъв вид стоки, които използваме, допълни тя. По думите й има обезпокояващи данни, които са доказали, че и в момента е налице двоен стандарт, не само в качеството на храните. Тя цитира изследване, според което 42% от тестваните продукти на българския пазар се продават на много по-висока цена - с 40 до 87 процента по-висока цена в сравнение с пазари в Чехия, Италия, Германия и Австрия. Трябва всички да се обединим срещу това нещо, което е обидно и е дискриминация, призова министърът. Тя отбеляза, че наскоро социологически проучвания са правени в България и в други засеганати страни и според тях за българските граждани това е един от проблемите с най-висока заинтересованост и те го поставят на първо място, анализирайки приоритетите на българското правителство и българското европредседателство. С предложената директива ще може да се сложи край на този проблем, ще се въведе единно законодателство и единни стандарти, чрез които да определим строги санкции на всички компании, които създават такъв тип неравенство и такъв тип двойни стандарти, каза още Павлова по повод  законодателно предложение на еврокомисията . Тя цитира данни от изследване на няколко продукта. Според него в млякото за малки деца в България в сравнение с идентично мляко в Германия, Австрия, Чехия и Италия в българския продукт има в пъти по-малко калций, на половина по-малко калий и на половина по-малко фосфор. В млечен шоколад в България той не съдържа нито капка масло и има шест броя лешника по-малко. За сирене моцарела – неговата консистенция, външен вид и съдържание не отговарят на това, което се предлага в другите държави. Цените на пастата са два пъти и половина по-високи в България, каза още Павлова, питайки по-богати ли са българските потребители. По думите й е установена разлика на цените в три продукта: вурстчета - почти 50% по-високи цени в България и с по-малко месо, сок - 77 процента, чай - с 84 процента по-висока цена. По-ниско качество в България  Министърът на земеделието и храните Румен Порожанов каза, че още в началото на мандата на правителството премиерът е поставил темата и тогава вече е било започнато първото изследване на няколко продукта. Той цитира данни от три изследвания, извършени в рамките на последните 10 месеца, обхващащи 114 хранителни и питейни продукта. Изследванията са били проведени през май 2017 г., септември-октомври 2017 г. и февруари-април 2018 г., като по отношение на цените те са били изчистени от разликите в ДДС. Анализите са били проведени първият – в Германия и Австрия, вторият – в Италия, Франция и Швейцария, третият – в Германия, Австрия и Италия и са били взети и продукти от Чехия, която също е потърпевша от двойния стандарт. Дори с чешките продукти в част от българските продукти има различия в качеството и в съставките на храните не в полза на България. Изследвани са били съпоставка за информацията на етикета за съдържанието на продуктите, сравнение на цените и други. Изследвани са били детски храни, месни продукти, млечни имитиращи продукти, тестени и сладкарски изделия, краве масло и маргарин, чипс, зърнени култури и други. В 94 продукта, или 82 процента, има идентична информация за съдържанието в продуктите, 20 продукта или 18% различия по състава и/или хранителната стойност. В първото и в третото изследване са се получили разлики над 20%, във второто изследване продуктите, които са били определени, средният процент на различие е 18%, каза Порожанов. За вкусовите качества на продуктите изследванията са показали различия в осем от 58-те продукта, на които е правен такъв анализ. В първото изледване на всичките продукти е бил направен анализ за съдържанието на продуктите в сравнение с това, което е обявено на етикетите, и всичко е било в рамките на допустимите отклонения по регламент. Единствено при последното изследване е установена една единствена разлика от 52 продукта. При анализа на съдържанието на какао в шоколадови продукти е открито различие в два продукта – в единия съдържанието на какао в продукта на българския пазар е по-високо, отколкото в западноевропейския аналог. При немлечните мазнини е изследван един продукт, за който не е констатирано съществено отклонение. При млякото за малки деца е установено по-високо съдържание на растителни мазнини в българския аналог за сметка на по-ниско съдържание на мляко на прах, продуктът от България не съдържа млечна суроватка на прах и е с по-ниско съдържание на макроелементи и витамини, българският аналог е на сходна цена на този в Италия. При моцарелата са установени разлики в цвета, вкуса и консистенцията, при една марка моцарела в България има по-ниско нетно количество и по-малко сирене и повече саламура в българския аналог. В детски шоколадов десерт има значителна разлика в двата етикета в България и Германия, като в България е с по-малко мляко и шоколад. При безалкохолните напитки има разлика в състава, степента на газираност, вкуса и енергийната стойност. В 12 продукта или около 10 процента цените са аналогични с тези на европейския пазар, в 59 продукта цените в България са съществено по-ниски в сравнение с тези в съответната държава членка на ЕС. За съжаление за определени продукти, които са близо 38 процента или 43 продукта те се предлагат в цени в доста широк диапазон между 5 и 166% по-скъпо в България, отколкото в другата държава членка. В първото изследване са се получли мног по-високи разлики в цените на детските продукти, детските пюрета, които в България са били близо два пъти по-скъпи от аналозите на западноевропейския пазар. Разходите по дистрибуция и логистика и това, че има различна покупателна способност не е основание за подобни близо в пъти разлики в продуктите, каза още министърът. ОЛАФ за храните Омбудсманът Мая Манолова подчерта, че идва краят на двойния стандарт при храните. Не беше лесно, съпротивата е ограмна, а подкрепата символична, срещу нас стояха огромни икономически интереси, зад нас нарушените права на 100 млн. европейски граждани в Централна и Източна Европа. Останалите 400 млн. европейски граждани нямат нищо против това другите да живеят и да се хранят като тях и правата им да са защитени като техните, разделението не е между гражданите в ЕС, а между корпоративните интереси на част от трнаснационалните компании и правата на европейските граждани, изтъкна Манолова. И в този момент дори Клаус, немски турист в София, купувайки позната храна, се мръщи на различния й вкус и на различния й състав, а Иван, български турист в Берлин, купува няколко броя от същия продукт заради по-добрия вкус, по-добрите съставки и по-ниската цена, каза тя. По думите й до една пета от гражданите на ЕС достигат стоки с прекрасна външност, но с измамна същност и това е абсурдно. Абсурдно е български майки да поръчват адаптирани млека, пюрета и козметика, които да им доставят от други европейски страни, вместо да ги купят от кварталния съпермаркет, където са с различен състав и на по-висока цена, но същата марка, това е дискриминация и обида за гражданите, настоя омбудсманът. Според нея има воля за промяна, но натискът трябва да продължи. Тя изрази съмнение дали националните организации за контрол ще имат смелостта да се противопоставят срещу интересите на транснационалните компании и затова настоя за единен контрол от единен европейски орган, ОЛАФ за измамите при храните, който по думите й дори би могъл да има за седалище София. Българският еврокомисар Мария Габриел заяви, че критерии като покупателната способност и националния вкус губят своята актуалност. Недопустимо е в ЕС граждани с равни права да се чувстват третирани сякаш са втора категория потребители и втора категория граждани, подчера Габриел. Според нея цифровите технологии имат потенциала да направят така, че агро-хранителният сектор да работи по-прецизно и по-устойчиво. По думите й, когато говорим за двоен стандарт, благодарение на новите технологии можем да имаме по-добра проследимост на храните, по-лесно могат да се определят тези, които не съответстват на стандартите, проследимостта може да бъде ускорена от новите технологии, може да се споделя информация по цялата верига, данните за прозрачността да са достъпни за всички партньори по веригата.", "date": "2018.04.30", "title": "До края на годината ще има резултат от общоевропейска проверка за двойния стандарт при храните"}
{"url": "https://www.dnevnik.bg/sport/2018/04/30/3171439_ljubov_bez_granici_ili_kak_futbolen_fen_nae_kran_za_da/", "text": "Не сте допуснати до мач на любимия ви футболен отбор? Няма проблем. С известна доза изобретателност и нестандартен подход проблемът може да бъде решен във ваша полза. В събота фен на турския втородивизионен \"Денизлиспор\" нае кран, за да подкрепи от \"птичи поглед\" своите любимци срещу \"Газиантепспор\". Запалянкото е предприел този ход, тъй като му е наложена забрана да посещава стадиона в рамките на година. Турският фен бързо се превърна в интернет сензацията. Мнозина заявиха шеговито, че с действията си е заслужил наказанието му да бъде отменено. Привърженикът на \"Денизлиспор\" имаше и поводи за радост след края на мача. Любимият му отбор спечели с 5:0 и направи огромна крачка към оцеляването. \"Денизлиспор\" почти сигурно ще запази мястото си в елита на турския футбол, тъй като кръг преди края се намира на три точки от зоната на изпадащите.", "date": "2018.04.30", "title": "Любов без граници, или как футболен фен нае кран, за да гледа отбора си"}
{"url": "https://www.dnevnik.bg/biznes/2018/04/30/3171432_bnb_preporucha_na_bankite_da_podobriat_analiza_na/", "text": "През 2017 г. спрямо пет банки са приложени надзорни мерки, свързани с нарушения на регулаторната надзорна рамка. Спрямо други две банки са отправени надзорни предписания, свързани с отстраняване на слабости в дейността. Това се казва в отчета на Българската народна банка (БНБ) за 2017 г., внесен в Народното събрание. През миналата година са приключени и започнати общо 14 надзорни инспекции на банки, фокусирани главно върху действащите процеси и системи за управление на конкретни рискове. Набелязаните мерки и препоръки засягат необходимостта от промени във вътрешните правила за кредитната дейност, подобряване качеството на анализите на кредитоспособността на кредитополучателите, оценката на приеманите обезпечения по кредити и определяне на реалистични срокове за тяхната реализация, се казва в отчета. Във връзка с текущия мониторинг на кредитния риск на някои банки е било препоръчано да актуализират системите за ранно предупреждение като набележат изчерпателно количествени и качествени критерии за разкриване на възникващи проблеми по кредитни експозиции, които да се наблюдават и анализират периодично. Целта е да се предприемат своевременни действия за смекчаване на проявлението на кредитен риск и риск от кредитни концентрации. Към 31 декември 2017 г. банковата система отчете печалба в размер на 1.150 млрд. лв. като доближи най-високите равнища в исторически план. Общият размер на депозитите на неправителствения сектор достигна 72.4 млрд. лв., отбелязвайки прираст от 6.1% на годишна база. Динамиката на банковия кредит за неправителствения сектор бе възходяща (годишен растеж от 4.7% в края на 2017 г.) и отра зяваше благоприятната макроикономическа среда, плавното понижение на лихвените проценти по кредитите, както и усвояването на средства по Националната програма за енергийна ефективност на многофамилни жилищни сгради, отчита централната банка. Според резултатите от анкетата за кредитната активност на банките, провеждана от БНБ всяко тримесечие, през 2017 г. търсенетото на кредити и от домакинствата, и от компаниите се увеличи. Причина са нуждите на фирмите от средства за инвестиционни цели и ниските нива на лихвените проценти. Съществен принос е имало и търсенето на средства за закупуване на оборотни средства и запаси, както и за рефинансиране, преструктуриране или предоговаряне на дълг. При домакинствата търсенето на потребителски кредити се е определяло от ниското ниво на лихвените проценти, положителните оценки на потребителите за макроикономическата среда и покупката на стоки за текущо потребление и за дълготрайна употреба. За по-високото търсене на жилищни кредити са повлияли очакванията за благоприятни перспективи за развитие на пазара на жилища и нарастването на цените им. Самите банки през годината са смекчили стандартите си за кредитиране на домакинства, докато за предприятията са ги запазили непроменени.", "date": "2018.04.30", "title": "БНБ препоръча на банките да подобрят анализа на кредитополучателите"}
{"url": "https://www.dnevnik.bg/razvlechenie/2018/04/30/3171321_djeims_kamerun_razkazva_ot_dnes_istoriiata_na/", "text": "Джеймс Камерън започва тази вечер да разказва в 6 епизода  историята на научната фантастика в киното . Това е документална поредица за американския телевизионен канал АМС, в която режисьорът на \"Аватар\" разговаря с прочути имена като Стивън Спилбърг, Джордж Лукас, Ридли Скот, Гийермо дел Торо и Кристофър Нолън за филмите, от кого са се вдъхновявали и какво е влиянието им върху публиката. За повратна точка в интереса на продуцентите от Холивуд към жанра Камерън смята изненадващо сензационния успех на \"Междузвездни войни\" през 1977 г. Но в поредицата си той започва разказа още от 30-те години, минава през понякога абсурдните с ниското си качество филми за извънземни от 50-те и 60-те години и постапокалиптичните трилъри на 70-те години, за да стигне до ефекта от \"2001: Една одисея в Космоса\" (1968) на Стенли Кубрик и блокбъстърите от последните години, носещи милиарди долари на студиата. След касовия успех на \"Междузвездни войни\" и силното влияние върху поп културата продуцентите се хвърлят да имитират сагата на Лукас. \"За известно време имаше доста слаба научна фантастика, но после целият жанр мина на ново ниво и се превърна в днешното явление, превърнало се във водеща част от културата\", разказва Камерън, цитиран от \"Ройтерс\". Неговият \"Аватар\", за който той снима едновременно четири продължения, е световен рекордьор по приходи от 2.8 млрд. долара. Но скоро може да има нов шампион, след като поредната екранизация на \"Отмъстителите\" от комиксите на \"Марвел\" събра само за този уикенд от световната си премиера около 630 милиона долара. \"За мен беше важно в тези серии да проследя ДНК-то на тези сюжети\", обяснява още Камерън. \"Ако имаш история за пътуване във времето, откъде идва тя? Ако разказваш за космическо пътуване, как то е попаднало в поп културата ни? Защо продължава да не е лесно да се захващаш с научна фантастика и да популяризираш филмите дори днес?\" Според него жанрът е значително по-добре приеман и заради растящата близост на хората с машините. \"Ние еволюираме заедно с нашите технологии. Научната фантастика е нещо като фаровете на колата - помага ни да видим какво ни предстои по пътя.\"", "date": "2018.04.30", "title": "Джеймс Камерън разказва от днес историята на фантастиката в киното"}
{"url": "https://www.dnevnik.bg/sport/2018/04/30/3171454_da_iahnesh_24-metrova_vulna_svetovniiat_rekord_na/", "text": "Бразилският сърфист Родриго Кокса е първият човек, който преодолява вълна с височина над 24 метра. Постижението на 38-годишния състезател от 24.38 метра, което стана в португалския град Назаре на 8 ноември 2017 г., беше официално признато по време на връчването на наградите на Световната сърф лига (WSL) през уикенда. Кокса подобри с 61 см предишния рекорд, който се държеше от американеца Гарет Макнамара. През 2011 г., отново в Назаре, Макнамара преодоля вълна от 23.77 метра. \"Опитвам се да сърфирам върху големи вълни през целия си живот. Натрупах голям опит през 2014 г., когато едва не умрях в Назаре. Четири месеца по-късно сънувах кошмари, не пътувах, бях уплашен, но жена ми ми помогна психологически. Сега съм много щастлив. Това е най-добрият ден в живота ми\", каза Кокса.", "date": "2018.04.30", "title": "Да яхнеш 24-метрова вълна: Световният рекорд на Родриго Кокса (видео)"}
{"url": "https://www.dnevnik.bg/evropa/2018/04/30/3171471_boiko_borisov_koi_umnik_kaza_che_bulgarskoto_bebe/", "text": "Бих се срамувал много, ако бях на мястото на тези вериги, на тези производители. Това каза премиерът Бойко Борисов по време на  конфренция за двойния стандарт при храните в ЕС . Дори не ми е минавало през ума, че е възможно такива авторитетни компании да си позволят да правят такива неща, допълни той. \"Не ви ли се струва безобразие терминът национален вкус за бебета. Кой умник в Европа изследва едно бебе какъв вкус има. Кой умник каза, че българското бебе обича по-малко мляко и обича палмово масло. Кой умник\", възкликна Борисов. \"И постави 100 млн. души да се чувстват като аборигени, сиурно даже аборигените вече живеят доста по-добре. Нацията става все по-болна, защото, когато се поемат с тонове палмово масло, мининистърът на здраеопазването може да каже какво се случва със сърдечно-съдовите заболявания. България преди 10 години влагаше 1 млрд. за здравеопазване, сега 5 млрд. и продължават хората да мрат от сърдечно-съдови заболявания най-много в Европа\", допълни той. \"Навремето в казармата по време на комунизма имаше надпис над \"Службата е тежка, но за сметка на това продължителна\", сега можем да сложим \"Храните са вредни, но за сметка на това по-скъпи\", каза още Борисов. \"Ако за други сме правили компромиси, в тази (тема – бел. ред.) компромис няма да има. Мая (Манолова - бел. ред.) понеже е по-добричка, казва, че вашите храни ще бъдат такива, каквито трябва, на обедите и вечерите. Аз ще направя така, че на 16 и 17 май (срещата на върха между ЕС и Западните Балкани в София - бел.ред.) това, което го ядат българите, да го дам на моите колеги. Да видим техните служби за сигурност как ще ги оценят като идват, когато им даваме подобна хрна. Дали ще я хапват с удоволствие и дали е нормално, защото от детето по-свято няма, да търсиш, както по едно време от Западна и Източна Германия, да търсиш връзки да си набавиш от истинския ЕС храни за децата или за внуците, както Вера (еврокомосарятВера Йоурова - бел.ред.) каза, че е баба, и аз съм дядо. Толкова ми е обидно да говоря на тази тема, не очаквах, че може дотам да са се развили нещата.\" Тук става въпрос и за перилните препарати, и за козметиката, за много неща, каза още Борисов, като все пак уточни, че мерцедесите са мерцедеси и в София, и в Германия, а медицинската техника, която купуваме, е най-скъпата и най-хубавата в Европа, но \"като човека го храниш и напитките са вредни, каквото и да влагаме в здравеопазването, ефектът ще е никакъв\". Единството на ЕС значи един стандарт. Ние не сме виновни, че сме по-изостанали.Когато са седнали Сталин, Рузвелт и Чърчил и са разпределили света, ние сме от та зи страна на бариерата, но не сме виновни, а сега бързаме и искаме да наваксаме, допълни Борисов, като подчерта, че темата ще продължи да стои, докато не бъде решена.", "date": "2018.04.30", "title": "Бойко Борисов: Кой умник каза, че българското бебе обича палмово масло"}
{"url": "https://www.dnevnik.bg/biznes/2018/04/30/3171489_nai-visokite_zaplati_v_bulgariia_sa_55_puti_nad/", "text": "През 2017 г. най-високи заплати са получавали работещите в сектора на информационните технологии, а най-ниско платени са били работещите в ресторантьорството. Средната работна заплата за 2017 г. за ресторантьорството е 580 лв., а в информационните технологии 3150 лв. Това съобщи президентът на КНСБ Пламен Димитров при представянето на Годишния доклад за резултатите от колективно договаряне на работните заплати през 2017 г. и очакванията за 2018 година. Разликата между най-ниско платения и най-високо платения сектор е близо 5.5 пъти. По данните на КНСБ близо 6.1 млрд. лв. повече са получили работещите през последните пет години, което според конфедерерацията е благодарение на синдикалните преговори с работодателите, но и на пазара на труда, където недостигът на кадри е вдигал нагоре заплатите. През 2017 г. средната работна заплата се е увеличила с 11.8 на сто и е достигнала 1060 лв., което спрямо 2016 г. е ръст със 115 лв. Независимо, че нараства промишленото производство, това не навсякъде се отразява в заплатите, сочи синдикалният доклад. Такива примери са производството на метални изделия, без машини и оборудване - ръст на производителността на труда на едно наето лице с 31.5 на сто, ръст на средната заплата - с 9.2 на сто; производство на компютърна техника, електронни и оптични продукти - ръст на производителността на труда на едно наето лице с 19,8 на сто, ръст на средната заплата - с 3,4 на сто; производство на изделия от каучук и пластмаси - ръст на производителността на труда на едно наето лице с 22.2 на сто, ръст на средната заплата - с 11 на сто. Последните разполагаеми и сравними данни показват, че средната заплата в България изостава номинално между 5 и 10 пъти спрямо старите държави членки и около 1.8-2.2 пъти спрямо новите държави членки, сочат данните на КНСБ.", "date": "2018.04.30", "title": "Най-високите заплати в България са 5.5 пъти над най-ниските, изчисли КНСБ"}
{"url": "https://www.dnevnik.bg/evropa/2018/04/30/3171504_zakonodatelstvo_sreshtu_dvoiniia_standart_pri_hranite/", "text": "Най-далечният срок, който си поставяме, за приемане на законодателството срещу двойния стандарт при храните в ЕС и други нелоялни търговски практики, е пролетта на 2019 г. - преди края на мандата на този Европейски парламент.\" Това заяви министър Лиляна Павлова по време на пресконференцията за  форума \"Двойният стандарт при храните в ЕС – да поставим проблема на масата\",  който се провежда днес под  патронажа на министър-председателя Бойко Борисов  и е част от календара на българското европредседателство. \"На нас като българско председателство ни се иска  предложеното от еврокомисията законодателство , защитаващо всички потребители в ЕС, да бъде одобрено още по-рано - в рамките на 2018 г.\", каза още Павлова. \"Планът ни е абициозен, защото има различни мнения сред държавите от Западна Европа. Но нека им дадем възможност в рамките на Съвета на ЕС да представят своите позиции и да разберем какви са техните съображния\", допълни пред журналистите министърът. Тя подчерта, че е уверена, че ще бъдат взети най-добрите решения в името на всеки един европейски гражданин.", "date": "2018.04.30", "title": "Законодателство срещу двойния стандарт при храните в ЕС се очаква до пролетта на 2019 г."}
{"url": "https://www.dnevnik.bg/photos/2018/04/30/3171459_fotogaleriia_rojdeniiat_den_na_buda/", "text": "Рожденият ден на Буда, познат още като Весак, е един от най-големите празници в годината за хората от тази религия. Той се отбелязва на първия ден с пълна луна през май или през четвъртия лунен месец, който обикновено се пада май или по време на високосна година - през юни.", "date": "2018.04.30", "title": "Фотогалерия: Рожденият ден на Буда"}
{"url": "https://www.dnevnik.bg/kultura/2018/04/30/3171468_peiki_s_vida_na_kirilski_bukvi_shte_oformiat_oazisi_za/", "text": "Пейки с вида на букви от кирилската азбука ще оформят скрити оазиси за четене в София от 22 май. \"Скритите букви\" - проект на фондация \"Прочети София\" - ще бъдат 12 и ще преоткрият за софиянци по-тихи кътчета в централната част на града: из паркове, градини и вътрешни дворове, разказват организаторите. Идеята и дизайнът на пейките е на художника Кирил Златков, а проектът добива завършения си вид покрай културната програма на българското председателство на Съвета на ЕС с участието на Тодора Радева и архитекта от WhATA Анета Василева. Буквите - Б, Д, Ж, З, И, Й, Ц, Ч, Ш, Щ, Ъ, ь, Ю и Я - са избрани, защото нямат аналог в латиницата и гръцката азбука. Но те няма да са самотни: всяка пейка ще върви със стихотворение на български поет, вдъхновено, посветено или другояче свързано със съответната буква. Поетите са Мирела Иванова, Георги Господинов, Силвия Чолева, Цочо Бояджиев, Надежда Радулова, Иван Ланджев, Марин Бодаков, Красимира Джисова, Стефан Иванов, Мария Калинова, Петър Чухов, Галина Николова, Никола Петров и Анна Лазарова. \"Скритите букви\"  ще се появят на 22 май, а местоположението им ще бъде указано на онлайн карта. Освен това организаторите планират няколко литературни разходки, които ще разкажат по-малко известни истории за града и литературна София. Преди това ще има и 2 дискусии. В \"Да пишеш София\" на от 17.30 ч. на 2 май в столичната \"Къща за литература и превод\" Александър Шпатов и гостът на къщата - славистът и преводач от български Ян Паул Хинрихс, ще говорят за литературния образ на градовете и как творбите могат да създадат траен ореол на конкретни места. А на 17 май в \"Генератор\" \"Скритите букви\" ще потърсят връзка с други аналогични намеси в градската среда и ще очертаят пътя и ефекта, които имат подобни проекти.", "date": "2018.04.30", "title": "Пейки с вида на кирилски букви ще оформят оазиси за четене в София"}
{"url": "https://www.dnevnik.bg/evropa/2018/04/30/3171536_franciia_ochakva_sedmica_na_socialno_naprejenie/", "text": "Освен традиционните първомайски шествия тази седмица френските власти могат да очакват множество стачки и протести, съобщава в. \"Фигаро\". Социалното недоволство се засилва от началото на годината, както и  стачните мобилизации  на държавните служители, железничарите, пенсионерите, здравните работници в домовете за възрастни, а също и персоналът от авиокомпания \"Ер Франс\" (Air France). Тази вечер в Париж ще се състои общ митинг на синдикатите и на леви политически сили в подкрепа на социалните борби. На 1 май синдикатите ще дефилират, общо взето, поотделно въпреки призива на Общата конфедерация на труда (\"Се Же Те\" - CGT) за единни шествия. Само синдикатът \"Солидер\" (Solidaires) ще участва в шествието на \"Се Же Те\". Най-големият синдикат на частния сектор - Френската демократична конфедерация на труда (Се Еф Де Те - CFDT) - организира културен и борбен 1 май заедно с още два синдиката, с предпремиерна прожекция на италианския филм \"7 минути\" за работниците от едно текстилно предприятие. Близкото до крайната левица \"антифашистко и антикапиталистическо\" обединение \"Мили\" (Mili) отправи призив във \"Фейсбук\" към привържениците си \"да накарат Еманюел Макрон и неговия свят да изживеят един ден в ада\". В четвъртък и петък ще има стачки в националната жп компания \"Ес Ен Се Еф\" (SNCF) и в националния авиопревозвач \"Ер Франс\" (Air France). За събота лидерът на \"Непокорна Франция\" Жан-Люк Меланшон е отправил призив за национална манифестация в Париж, \"за да бъде спрян Макрон и в защита на обществените услуги\". Целта е да не бъдат оставени сами железничарите, които са в челните редици на социалната борба през последните месеци. Така или иначе президентът Еманюел Макрон ще наблюдава тези събития отдалеч, тъй като днес заминава на едноседмична обиколка в Австралия и Нова Каледония.", "date": "2018.04.30", "title": "Франция очаква седмица на социално напрежение"}
{"url": "https://www.dnevnik.bg/bulgaria/2018/04/30/3171487_kmetut_na_tuja_prinujdaval_jeni_da_prostituirat_zaradi/", "text": "Няма данни непълнолетни и малолетни момичета да са изпълнявали секс услуги в престъпната група, водена от кмета на с. Тъжа. Това каза зам.-председателят на ГДБОП Стоян Темелакиев на брифинг, цитиран от \"Фокус\". По-рано през деня стана известно, че  на стоящият кмет на селото - Цвятко Балабуров , е бил арестуван за сводничество.  Темелакиев обясни, че работата по случая е започнала в началото на 2017 г. Надзорът на разследването е осъществявала прокурор Соколова, а \"реализацията\" е извършена на 27 април. \"В хода на работата бяха установени лидерът и членовете на организираната престъпна група, беше уточнен механизмът, по който се набират момичетата, и начинът, по който се държат, така че да изпълняват тези сексуални услуги. Най-общо казано, на тези момичета са предоставяни високолихвени кредити, които те трудно успявали да върнат, и винаги се е получавало, така че те дължат пари на организаторите на престъпната дейност. Установени са 20 момичета, които са изпълнявали такива сексуални услуги. Различни са по възраст и няма данни за непълнолетни и малолетни момичета\", каза още зам.-шефът на ГДБОП. От думите му се разбра, че при претърсванията са иззети множество документи и вещи, които доказват извършената престъпна дейност. Намерени са и голяма част секс атрибути по различните адреси. \"Престъпната дейност, освен че се е осъществявала в помещения, стопанисвани под различна форма от участниците в групата, сексуалните услуги са се предлагали и на домашни адреси, т.е. на адреси на клиенти. Тарифите, за които имаме данни, че са били прилагани, са 60 лева на час и 40 лева за половин час, като \"допълнителни екстри\" са се предлагали срещу допълнително заплащане. Участниците от групата са изпълнявали своите задължения строго регламентирано. Имало е лица, които са транспортирали момичетата, които са ги охранявали, които са събирали парите, и всичко това е стигало до лидера, който е контролирал целия процес\", допълни той. Участниците в групата са 9 души - 1 ръководител и 8 участници, обясни от своя страна зам. административният ръководител на Специализираната прокуратура Детелина Йотова. Всички са привлечени в качеството на обвиняеми в престъпление за организиране и ръководене на престъпна група. \"Групата е наела 2 апартамента в София, където предимно са се извършвали сексуалните услуги с различни клиенти. За тази цел групата е имала и заведение, наречено \"Бар 10\", където част от персонала е извършвал сексуални услуги. В близост до бара е имало и къща, където именно са се изпълнявали тези сексуални услуги. Обяви са се подавали във вестник \"Позвънете\", където всеки желаещ е можел да се свърже на определен телефон за съответната услуга\", каза още Йотова. Късно вечерта, след 3-часово заседание, Специализираният съд реши да остави в ареста всички задържани по случая с аргумента, че няма опасност да се укрият, но могат да извършат друго престъпление. Обжалването на решението може да стане най-рано 8 май.", "date": "2018.04.30", "title": "Кметът на Тъжа принуждавал жени да проституират заради кредити"}
{"url": "https://www.dnevnik.bg/evropa/2018/04/30/3171540_grajdanite_na_es_ot_utre_poluchavat_razshiren_dostup/", "text": "От утре влизат в сила правила, според които граждани на Европейския съюз, които пътуват или работят в държава извън Общността, подлежат на допълнителна консулска закрила, съобщи Европейската комисия, цитирана от БТА. Правилата засягат случаите, когато гражданин на ЕС пребивава в чужда страна, където няма дипломатическо или консулско представителство на неговата държава. В такива случаи от утре европейците ще могат да се обръщат към консулствата на други страни от ЕС. Разширената консулска защита се предвижда в случаи на тежко заболяване, задържане, загуба на паспорт, евакуация или когато граждани на ЕС станат жертва на престъпление. Еврокомисията отбелязва, че в 60 на сто от случаите подобна консулска защита се търси за изгубени лични документи. По данни на комисията седем милиона граждани на ЕС се намират в чужда държава, където няма дипломатическо или консулско представителство на тяхната страна и се очаква след две години този брой да се е удвоил. Единствените четири държави на света, в които всички страни от ЕС имат такива представителства, са САЩ, Китай, Индия и Русия. За 2015 г. всеки шести гражданин на ЕС е пътувал на почивка до държава извън Общността, а общо 30 милиона са трайно заселилите се в чужбина европейци. Всяка година европейците предприемат 90 милиона пътувания в чужбина по работа или за отдих.", "date": "2018.04.30", "title": "Гражданите на ЕС от утре получават разширен достъп до консулска защита"}
{"url": "https://www.dnevnik.bg/bulgaria/2018/04/30/3171425_cenite_v_dobivnata_promishlenost_se_pokachvat/", "text": "През март цените в добивната промишленост се покачват с 0.4% спрямо февруари. Това сочат данните на Националния статистически институт. Значително повишение се наблюдава при обработката на кожи и производството на изделия от обработени кожи без косъм - с 1.7%, и при производството на дървен материал и изделия от него, без мебели - с 1.2%. В преработващата промишленост не е отчетена промяна, а в енергетиката има намаление с 0.1%, показват данните. Значително покачване на цените се наблюдава при обработката на кожи и производството на изделия от обработени кожи без косъм - с 1.7%, и при производството на дървен материал и изделия от него, без мебели - с 1.2%. Спад на цените се отчита при производството на основни метали - с 1.1% , както и при производството на автомобили, ремаркета и полуремаркета, където поевтиняването е с 0.9%  Общият индекс на цените на производител през март 2018 г. нараства с 3% в сравнение със същия месец на 2017 година. Увеличение на цените за година е отчетено в енергетиката - с 11.6%, в преработващата промишленост - с 0.7%, и в добивната промишленост - с 0.1%. В преработващата промишленост по-съществен ръст на цените се наблюдава при производството на дървен материал и изделия от него, без мебели - с 6.9%, и при производството на хартия, картон и изделия от хартия и картон. Спад на цените има при производството на тютюневи изделия - със 7.3%, както и при производството на превозни средства, без автомобили.", "date": "2018.04.30", "title": "Цените в добивната промишленост се покачват"}
{"url": "https://www.dnevnik.bg/sviat/2018/04/30/3171539_snimka_na_denia_sumisti_razplakvat_bebeta/", "text": "Ритуалът, по време на който сумо борци изнасят на татамито за схватки плачещи бебета, се практикува в Япония от четири века и за местните хора участието в него е изключително престижно. Край ринга има съдии, които определят кой от участниците плаче най-силно. В Япония се смята, че детският плач носи добро здраве и прогонва злите духове. Затова и родителите с готовност водят децата си на ритуала. Тази година състезанието събра 160 бебета.", "date": "2018.04.30", "title": "Снимка на деня: Сумисти разплакват бебета"}
{"url": "https://www.dnevnik.bg/sport/2018/04/30/3171558_hamiltun_obvini_fetel_v_narushavane_na_pravilata_pri/", "text": "Световният шампион във Формула 1 Люис Хамилтън обвини основния си конкурент Себастиан Фетел в системно нарушаване на правилата при кола за сигурност на пистата. Според британеца германският пилот на \"Ферари\" застрашава колите зад себе си с действията си при рестартирането на състезанията. Хамилтън, който  спечели драматична първа победа за сезона  в Гран при на Азербайджан в неделя, призова директора по сигурността във Формула 1 Чарли Уайтинг да изясни точки от правилника преди следващатата надпревара - в Барселона на 13 май. \"Правилата казват, че когато се появи кола за сигурност, нямаш право да ускоряваш и спираш. Не ти е позволено да натиснеш педала и след това да набиеш спирачки. Не ти е позволено да залъгваш пилота зад теб\", заяви Хамилтън. По думите му Фетел нарушава правилата за втори път през сезона. \"В Австралия Себастиан ускори, а след това спря и за малко да го блъсна. Сега го направи отново, може би около четири пъти\", оплака се пилотът на \"Мерцедес\". За втора поредна година състезанието в Баку води до напрежение между четирикратните световни шампиони. През 2017 г. Фетел се движеше зад Хамилтън при кола на сигурност на пистата и при рестарта се стигна до удар между тях. След сблъсъка Фетел се изравни с Хамилтън и го блъсна повторно. Тогава германецът обвини пилота на \"Мерцедес\", че е намалил газта нарочно и не му е оставил достатъчно време за реакция.", "date": "2018.04.30", "title": "Хамилтън обвини Фетел в нарушаване на правилата при кола за сигурност"}
{"url": "https://www.dnevnik.bg/bulgaria/2018/04/30/3171565_cacarov_prati_ukazaniia_na_prokurorite_za_burza/", "text": "Главният прокурор Сотир Цацаров спусна указания за бърза реакция за защита на пострадалите при домашно насилие, съобщава сайтът  news.lex.bg . Със  заповед  от днес Цацаров стъпка по стъпка обяснява на прокурорите какви действия да предприемат при сигнали за домашно насилие, закана за убийство и нарушаване на заповед за защита от домашно насилие. В указанията са описани действията в случаите, когато пострадалият лично или дистанционно подава оплакване. При лично явяване прокурорът незабавно трябва да заведе жалбата в деловодната система, след което да извърши справка в Унифицираната система на прокуратурата за наличието на други преписки и досъдебни производства, свързани с подателя на жалбата и човека, срещу когото е насочена тя. Справката се прилага към съобщението и всичко се докладва на дежурния прокурор. Той от своя страна снема обяснения от пострадалия и му дава да попълни формуляр, който съдържа информация за правата му и за това какво може да се предприеме в конкретния случай. Ако се установят данни за непосредствена опасност за живота му, веднага се уведомява полицията, която да предприеме мерки по Закона за МВР. Тя ще получава и всички материали, като това ще става и по електронен път с оглед бързина на действията. Когато материалите са постъпили в прокуратурата по пощата, тогава обвинителят уведомява жалбоподателя за това, че на МВР се възлага извършването на проверка. Ако пък случайно сигналът бъде подаден до различна от компетентната прокуратура, то тя не се освобождава от отговорност. Напротив, обвинителят отново прави справките в системата, преценява неотложността на случая и при необходимост веднага изпраща всички материали на компетентната прокуратура, като това отново може да стане по мейл, факс и др. Когато преписката отиде при наблюдаващия прокурор, той може да извърши лична проверка, да възложи такава на МВР или да образува досъдебно производство. Независимо какво ще предприеме, той задължително преценява необходимостта от сезиране на съответната дирекция \"Социално подпомагане\". Наред с това наблюдаващият прокурор трябва да установи няколко факти: - Кой, кога, къде, по отношение на кого, при какви обстоятелства, по какъв начин (с какви конкретни думи и/или действия) и по какъв повод е осъществил насилие, заканил се е с убийство или е нарушил заповед за защита; предприети ли са мерки за защита, евентуално от кога, какви и с какъв резултат; има ли очевидци или документи (респ. други материали) в подкрепа на изложените твърдения. - Дали деецът страда от психично заболяване (какво и с каква давност) и води ли се на отчет в психиатрично заведение, действал ли е под влияние на алкохол и/или упойващи вещества; - Притежава ли деецът или юридическото лице, което той представлява или управлява, огнестрелно/неогнестрелно оръжие по смисъла на чл. 4 от Закона за оръжията, боеприпасите, взривните вещества и пиротехническите изделия, както и издавани ли са съответни разрешения за това от органите на МВР. - Били ли са заведени в структурите на МВР, в прокуратурата или в други компетентни органи други сигнали с твърдения за осъществено домашно насилие, за отправени закани с убийство или нарушена заповед за защита и какви мерки са били предприети. - Присъствало ли е дете на местопроизшествието. След като прокурорът установи тези факти и прецени, че трябва да започне разследване - то се провежда приоритетно, съобразно методиката и тактиката на разследване на съответните видове престъпления от общ характер. За всеки конкретен случай наблюдаващият прокурор преценява дали е необходимо назначаването на експертиза. При привличане на дадено лице като обвиняем прокурорът трябва да извърши задълбочена преценка за необходимостта от вземане на мярка за неотклонение и нейния вид, както и на мерки за защита на пострадалия. Ако съдът измени мярката за неотклонение \"задържане под стража\" в по-лека, обвинителят веднага трябва да уведоми за това жертвата на домашно насилие и полицейското управление, на чиято територия живее тя. Когато наблюдаващият прокурор откаже да образува досъдебно производство, защото престъплението е от частен характер, тогава той трябва да обясни на пострадалия, че може да подаде тъжба до районния съд по местоизвършване на деянието. Ако деянието пък не представлява въобще престъпление, тогава прокурорът трябва да обясни на жалбоподателя какви са правата му по Закона за защита от домашното насилие. Преди дни стана известно, че  МВР иска регистър за случаите на домашно насилие , за да може да си върши по-добре работата. Това бе и един от пропуските в българското законодателство, които посочиха  практикуващи юристи  покрай дебатите за ратифицирането на  Истанбулската конвенция , която по разпореждане  на премиера Бойко Борисов  бе временно оттеглена.", "date": "2018.04.30", "title": "Цацаров прати указания на прокурорите за бърза реакция при домашно насилие"}
{"url": "https://www.dnevnik.bg/biznes/2018/04/30/3171574_durjavata_ne_vidia_narusheniia_v_tv_reklamata_na/", "text": "Рекламният клип на \"Национална лотария\" с момичетата от националния отбор по художествена гимнастика донесе глоба на организатора на играта \"Ню геймс\" и двете медии, които са излъчили рекламата – Би Ти Ви и и Нова телевизия. Тя е заради нарушение на Закона за хазарта в частта пряка реклама на хазарт, включително на игри, насочени към непълнолетни, информира Комисията по хазарта в отговор на запитване на  \"Капитал\" . Срещу клипа с националния отбор по художествена гимнастика и техния треньор граждани и Националната мрежа за децата подадоха жалби до Националния съвет по саморегулация (НСС). Аргументът им беше че рекламата, която промотираше нов билет от лотарията с формата на шоколад и печалби до 500 хил. лв., създава риск от насърчаване на деца и млади хора към хазартни игри като използва лицата на спортистките. Наложените имуществени санкции на \"Ню геймс\", в която участие има Васил Божков, и двете телевизии заради клипа с гимнастичките са в максимален размер, тоест 5 хил. лв. за организатора на лотарийната игра и по 30 хил. лв. за двете медии. Комисията уточнява, че не е открила нарушения при започналата проверка на трите национални телевизии и на организаторите на лотарии заради излъчвани реклами на хазартна дейност. Заключението идва на фона на поредица телевизионни репортажи, показващи хора, спечелили от игри на късмета. От отговора на комисията се разбира, че до момента са приключили проверките на договорите с телевизиите на трима организатори на моментни и числови лотарийни игри – двете дружества, които стоят зад \"Национална лотария\" - \"Ню геймс\" и едноименното \"Национална лотария\" АД, както и на организатора на \"Лотария България\"-\"Евробет\". Това са двете частни лотарии, в които участие има Божков. Комисията е установила, че спечелените награди по време на игрите, излъчвани по Нова телевизия и Би Ти Ви са реално изплатени. Предстои приключване на проверките на \"Български спортен тотализатор\" и БНТ. В хода на проверките от организаторите на лотариите и телевизиите са изискани заверени копия от всички договори, анекси и споразумения за излъчване на всички видове реклами, свързани с хазартни игри и печеливши участници, списък на предавания/реклами с дата и час на изпъчване, както и списък на участниците и спечелените от тях суми, казаха от комисията. Ако се съди по данъчните приходи от моментна лотария, които растат с всяка изминала година, през 2017 г. пазарът е достигнал 345 млн. лв. Това е ръст от 8% спрямо 2016 г.", "date": "2018.04.30", "title": "Държавата не видя нарушения в тв рекламата на хазарта освен клипа с гимнастичките"}
{"url": "https://www.dnevnik.bg/biznes/2018/04/30/3171580_walmart_se_dogovori_za_slivane_s_britanskata_veriga_j/", "text": "Американската верига супермаркети \"Уолмарт\" (Walmart) и британската \"Джей Сейнсбъри\" (J Sainsbury) се договориха за сливане на стойност 18.33 млрд. долара, съобщи \"Ройтерс\". Контролираната от американците верига Asda ще се обедини с конкурента си Sainbury’s и така ще се появи обща мрежа от над 2800 търговски обекта. По този начин според британската компания ще бъдат спестени поне половин милиард паунда и цените на много продукти може да бъдат понижени с до 10%. Обединената магазинна мрежа ще може и по-добре да се бори с настъплението на германските \"Алди\" (Aldi) и \"Лидл\" (Lidl) на британския пазар. Тя ще се ръководи от британците Дейвид Тайлър и Майк Купе. \"Сейнсбърис\", основана през 1869 г., днес е втората по големина верига супермаркети във Великобритания с пазарен дял от почти 17%. \"Уолмарт\" се появява век по-късно (1962 г.), но има над 11 500 търговски обекта в 28 държави.", "date": "2018.04.30", "title": "Walmart се договори за сливане с британската верига J Sainsbury"}
{"url": "https://www.dnevnik.bg/sport/2018/04/30/3171585_levski_e_prodal_20_hiliadi_bileta_za_finala_za_kupata/", "text": "Левски\" е продал 20 хиляди билета за  финала със \"Славия\" за Купата на България , обяви изпълнителният директор на сините Красимир Иванов. Информацията му е към понеделник сутринта и идва от компанията, която се занимава с продажбата. Финалът за Купата на България ще се играе на 9 май от 19.30 ч. на Националния стадион \"Васил Левски\". Двубоят дава възможност на \"Левски\" да спечели първия си трофей от девет години насам. Сектор А и сектор В вече са напълно разпродадени. \"Продажбите в сектор Б също са доста интензивни, така че няма да се учудя до мача с \"Ботев\" в петък и там билетите да свършат\", обясни Иванов на пресконференция по повод предстоящите чествания на 75-годишнината от рождението на Георги Аспарухов-Гунди. Заради големия интерес клубът води преговори с Професионалната футболна лига за отварянето и на сектор Г. \"Очаквам днес следобед или най-късно утре да бъдат отворени допълнителни части от стадиона, защото просто количествата са изчерпани и няма какво да се продава в момента\", каза още Иванов. По думите му максималната бройка, която може да получи \"Левски\" като билети, е около 30 000. \"Интересът за мен е учудващ. Направо невероятен\", завърши изпълнителният директор на сините.", "date": "2018.04.30", "title": "\"Левски\" е продал 20 хиляди билета за финала за Купата на България"}
{"url": "https://www.dnevnik.bg/zelen/2018/04/30/3171577_i_na_plaja_na_kavarna_kipi_stroitelna_deinost/", "text": "На централния плаж на Каварна този уикенд са започнали активна строителни дейности. За това сигнализира бившият кмет на града Цонко Цонев, който публикува снимка в профила си във фейсбук на голям изкоп с дълбочина един метър, който е бил направен преди ден.  По думите му изкопът ще бъде бетониран, за да се изгради басейн към хотела в близост. \"Това не е преместваем обект, става дума за строителна дейност, която е абсолютно забранена на плажа,\" обясни за \"Дневник\" Цонев. Той разказа, че в понеделник на обяд е посетил отново плажа с журналисти и работниците са се представили като туристи и са избягали от обекта.  Според него отговорен за строителните работи е наемателят на плажа и собственик на хотела и ресторанта в близост Валентин Николов-Цуцко - местен бизнесмен, приближен на бившия депутат от ГЕРБ Живко Мартинов от скандала \"Суджукгейт\".  \"В момента на плажа са именно неговите работници, те са същите, които довършват и хотела в близост. Той е наемател на тази част на плажа\", обясни Цонко Цонев. \"Дневник\" изпрати писмени въпроси и потърси за коментар Министерството на туризма, кмета на Каварна Нина Ставрева, както и общината, РИОСВ и МОСВ. Отговор от институциите обаче все още няма. В момента тече и процедура – по искане на община Каварна, с която екоминистерството  да извади от територията на резерват \"Калиакра\" плажа Болата и паркинга пред нос Калиакра,  с мотив \"да бъдат защитени интересите на хората от с. Българево и да бъде създадена възможност за развиването на туризма в този район\". Преди началото на този летен сезон вече има няколко сигнала  за ограничаване достъпа до плажа на Делфин  и  Корал . Подготвя се приемането на  нов общ устройствен план на Царево, който залага строителство в природен парк Странджа , като основно то е концентрирано до морето и засяга последните незастроени и красиви кътчета на Южното Черноморие като Синеморец, Резово и Варвара. Докато тече общественото обсъждане на плана за Царево, дългогодишният директор на природен парк \"Странджа\"  инж. Стефан Златаро в, известен с премахването на незаконния комплекс \"Златна перла\", беше  уволнен дисциплинарно от Изпълнителната агенция по горите . На предишното обсъждане през 2008 г. на плана за Царево, Дирекцията на природен парк \"Странджа\" беше единствената държавна институция, която  гласува \"против\"  на Висшия експертен екологичен съвет.", "date": "2018.04.30", "title": "И на плажа в Каварна кипи строителна дейност"}
{"url": "https://www.dnevnik.bg/sviat/2018/04/30/3171607_hiliadi_protestiraha_v_moskva_v_zashtita_na_svobodniia/", "text": "Хиляди руснаци се събраха в Москва на протест срещу опитите на властите да ограничат достъпа до интернет и в частност против усилията на контраразузнаването да блокира популярната програма за съобщения \"Телеграм\" (Telegram). Според очевидци са се събрали поне 10 000 души, а според полицията броят им е бил около 7500. Сред тях бе и популярният с борбата си срещу корупцията в страната Алексей Навални. На булевард \"Андрей Сахаров\" имаше предимно млади хора, които носеха плакати и хвърляха хартиени самолетчета, каквото е логото на компанията, основана от младия Павел Дуров. На някои от плакатите пишеше \"Толкова е зле, че дори интровертите са тук\" и \"Трябва ни \"Телеграм\", а не ФСБ\". Дуров, който от години живее и работи в чужбина, заяви в социалните мрежи, че се гордее от това, че се е родил в една страна с протестиращите. \"Хиляди млади и прогресивни хора в момента са излезли в Москва в защита на свободата на интернет. Хиляди продължават да идват. Това е без прецедент. Гордея се, че съм се родил в една страна с тези хора.\" По-рано в призива си към руснаците да участват в акцията той заяви, че \"това е исторически шанс московчани да изразят общата си позиция. Вдругиден вече ще е късно\" и им предложи да демонстрират подкрепата си с пускане на хартиени самолетчета. Блокирането на \"Телеграм\" в Русия започна след съдебно решение на 13 април. Основанието е отказът на администраторите да предадат на Федералната служба за сигурност кодовете за приложението, за да може да се разшифрират съобщенията в него. Операцията по блокирането засега се проваля и \"Телеграм\" продължава да е достъпен на много места, но пък услугите на редица компании, сред които \"Гугъл\" и \"Амазон\" пострадаха. Според Дуров сред причините да не може да предаде кодовете е и това, че искането на контраразузнаването противоречи на конституцията.", "date": "2018.04.30", "title": "Хиляди протестираха в Москва в защита на свободния интернет"}
{"url": "https://www.dnevnik.bg/biznes/2018/04/30/3171617_obshtini_i_veroizpovedaniia_shte_poluchat_100_mln_lv/", "text": "Министерството на регионалното развитие и благоустройството осигурява близо 100 млн.лв. за развитие на туристическите атракции в страната по оперативна програма \"Региони в растеж\" 2014-2020 г. Управляващият орган на програмата днес откри процедура по набиране на проектни предложения за безвъзмездна финансова помощ. Основната цел е създаването на цялостни туристически продукти за обекти на културното наследство от национално и световно значение. Финансиране ще получат проекти, които включват не само консервацията и опазването на съответния обект на културното наследство, но и популяризирането и развитието му, так аче зда привлече значителен брой туристи. Ще се подбират проекти, които нямат потенциал да генерират достатъчно приходи и затова финансирането частично е безвъзмездно, а частично - с нисколихвен кредит. Проектите ще се пресяват от Фонд за градско развитие, избран от \"Фонд мениджър на финансови инструменти в България\" ЕАД. Потенциални получатели на парите са Министерството на културата (за обекти държавна собственост, управлявани от Министерство на културата), общини за общинска собственост (или за държавна собственост с предоставено право за управление на общините), институции на вероизповеданията и техни местни поделения, които са юридически лица (за обекти собственост на съответните институции и техни местни поделения). Кандидатстването за финансиране ще се осъществява на принципа \"обслужване на едно гише\", при който кандидатът подава пред финансовия посредник проект и бизнес план. Мерките могат да включват отделни компоненти или цялостни проектни решения и да бъдат съчетани с безвъзмездна финансова помощ при доказани нужди, на базата на оценка на бизнес плана. Максималният размер на безвъзмездна помощ по проект може да достигне до 85% от общата стойност на комбинираното финансиране в зависимост от извършения от финансовия посредник анализ на бизнес плана. Крайният срок за кандидатстване по процедурата е 31.12.2021 г.", "date": "2018.04.30", "title": "Общини и вероизповедания ще получат 100 млн. лв. за туристически атракции"}
{"url": "https://www.dnevnik.bg/bulgaria/2018/04/30/3171728_s_novi_merki_stolichnoto_letishte_namaliava_shuma_ot/", "text": "От 26 април са въведени допълнителни мерки за ограничаване на шума от самолетите в кварталите в близост до столичното летище, съобщиха от \"Ръководство на въздушното движение\" (РВД). Облекчението трябва да се усети в кварталите \"Христо Ботев\", \"Сухата река\", \"Васил Левски\", както и в село Долни Богров. Целта е да се намали въздействието на авиацията върху околната среда в условията на нарастващия трафик на летището. Основният приоритет е безопасно провеждане на полетите в интерес както на пътниците, така и на жителите на град София и околните населени места, подчертават от РВД. Въвежда се процедура за намаляване на авиационния шум при отлитане в източно направление, която предвижда след излитане самолетите, които се отправят към западно-европейските летища, да набират абсолютна височина от 1370 метра, след което да изпълняват завой на ляво. Мярката ще позволи да не се прелита над с. Долни Богров, а ако някои от тях минават, ще бъдат на височина от 1000 метра над сградите, вместо на 400 метра, както беше досега. Ще бъде намален и авиационният шум при спиране на самолетите, след кацане на пистата на Летище София. Отчетена е увеличената дължина на пистата и вече се предвижда след кацане самолетите да не спират чрез използване на максималната обратна тяга на двигателите. Това ще позволи намаляване на шума над кварталите, разположени непосредствено до летището. В случаите на задължително излитане в посока към града за времето от 23 до 6 ч., то ще се изпълнява от началото на пистата. Предвижда се използване на цялата увеличена дължина на пистата на летище София и ще позволява прелитането над града да се извършва на по-голяма височина.", "date": "2018.04.30", "title": "С нови мерки столичното летище намалява шума от самолети в София"}
{"url": "https://www.dnevnik.bg/bulgaria/2018/04/30/3171731_policiiata_tursi_dlujnici_na_durjavata_s_akciia_po/", "text": "Пътна полиция\" провежда специализирана полицейска операция на територията на цялата страна. Основен приоритет е връчването на електронни фишове и документи за неиздължените в срок задължения по Закона за движението по пътищата. Акцията започна днес и ще продължи до 6 май. Екипи на полицията ще бъдат разположени по пътищата в цялата страна и най-вече по шосетата, водещи към граничните контролно-пропускателни пунктове. Освен водачите, проверки за невръчени фишове, ще се извършват и на пътниците, които притежават свидетелства за управление на превозни средства. От МВР припомнят, че от 21 януари 2017 г. е в сила нова точка в закона, според която е предвидена временно отнемане на шофьорската книжка на всеки, който управлява МПС с наложено наказание глоба, незаплатена в срока за доброволно заплащане. В такава ситуация свидетелството се отнема до заплащане на дължимата глоба. В проверките са включени и служители на Агенция \"Пътна инфраструктура\", които ще следят за винетки. По данни на Нова телевизия само за първия час от началото на акцията близо до Калотина са съставени 3 акта за установени нарушения, като са връчени и 2 електронни фиша. Глобите трябва да заплатят в 14 дневен срок. На всички, които са получили фишове, но не са платили глобите си, им бяха отнети книжките.", "date": "2018.04.30", "title": "Полицията търси по граничните пунктове шофьори с неплатени глоби"}
{"url": "https://www.dnevnik.bg/sviat/2018/04/30/3171704_kak_kompanii_v_kitai_subirat_danni_ot_mozucite_na/", "text": "Китайска компания обяви, че е увеличила приходите си с 350 млн. долара само чрез технология с шапки, които улавят промени в емоционалното състояние на служителите, като наблюдават вълните, излъчвани от мозъците им, пише хонконгското издание \"Саут Чайна морнинг пост\". Проектът се подкрепя от китайското правителство и не една компания го прилага. \"Забравете за изтичането на информация от \"Фейсбук\": Китай копае данни директно от мозуците на работниците в индустриален мащаб,\" пише  \"Саут Чайна морнинг пост\" . Компанията \"Ханджоу Джонхън Електрик\" далеч не е единствената компания, която твърди, че може да повиши ефикасността на работниците, като управлява честотата и продължителността на почивките, за да намали стреса. Учени и компании, които работят по подкрепяни от правителстото проекти, твърдят, че това е само един пример. Чипове, вградени в каски, фуражки и други, предоставят данните на компютри, които използват алгоритми с изкуствен интелект, за да засекат емоционални промени - депресия, безпокойство или гняв. Ако системата издаде предупреждение заради засилена нежелана (напр. емоционална) активност, мениджърът може да поиска от служителя да си почине един ден или да се захване със задача, изискваща по-слаба концентрация. Тази технология съществува по цял свят, но Китай вече го е приложил в невиждани мащаби във фабрики, в градския транспорт, държавни компании и армията, отбелязва вестникът. Енергийна компания в източния град Ханджоу е и организацията, похвалила се с 325 млн. долара по-големи приходи, отколкото преди началото на програмата през 2014 г. Според Чен Джинджоу, отговарящ за технологията, \"няма съмнение\" за ефекта на ѝ. Тя се прилага върху неизвестен брой от около 40-те ѝ хиляди служители електроразпределителното предприятие. Представител на друга компания, занимаваща се с логистика в крайбрежния град Нинбо, обяснява, че \"значително е намалял броят на грешките\", правени от служители, заради \"подобрено разбирателство\" между служителите и компанията. Там събирането на информация чрез чипове се прилага само върху служители, които все още се обучават. Страхове Технологията повдига въпроса за нуждата от регулация, която ще попречи на злоупотреби с информацията на работното място, както и да поснави служителя в неизгодна позиция. Един от учените в университета в Нинбо, където се разработва технологията с вълните, обяснява, че макар служителите в началото да реагират със страх и подозрение, те по-късно свикват с устройствата, след като преодолеят притеснението си, че някой може да им \"чете мислите\". Изследователи са потвърдили за \"Саут Чайна морнинг пост\", че устройствата и технологиите са се използвали при военни операции. Те намират приложения и в медицината и машинистите в китайските железници. В последния случай на шанхайската компания Deayea обяснява, че по високоскоростната отсечка от Пекин до Шанхай - една от най-натоварените в света - сензорите следят за показатели като умора и загуба на внимание с над 90% точност. Според китайски учен страната му може да стане първата в света, въвела тези устройства и в пилотската кабина.", "date": "2018.04.30", "title": "Как компании в Китай събират данни от мозъците на служителите"}
{"url": "https://www.dnevnik.bg/sviat/2018/04/30/3171733_izrael_obvini_iran_che_taino_proizvejda_iadreni_boini/", "text": "Иран лъже света, когато заявява, че не е имал ядрена оръжейна програма. Техеран от години разполага със секретна Програма \"Ахмад\" за проектиране, производство и тестване на ядрени бойни глави. Това заяви израелският премиер Бенямин Нетаняху, добавяйки, че обвиненията му се основават и на ирански документи, с които разполага страната му. Малко по-рано от кабинета му съобщиха, че Израел ще направи изявление, което ще предизвика значително развитие на международната позиция по сделката от 2015г. с Иран за отмяна на санкциите в замяна на спиране и поставяне под експертен контрол на ядрените дейности. Техеран винаги е твърдял, че ядрената му програма има мирен характер и никога не се е стремил да разработва атомно оръжие, макар че, ако поиска, може да го направи. Сега Нетаняху казва, че всичко това е било \"безобразна лъжа\", продължаваща години наред. \"След като подписа ядрената сделка през 2015г., Иран засили опитите си да скрие секретните си досиета. През 2017г. ги премести на строго секретно място в Техеран\", каза премиерът. Според него властите продължават да съхраняват и разширяват познанията си за ядрени оръжия с цел да ги използват в бъдеще. Иранската държавна телевизия заяви, че всичко това е пропаганда, пълна с неоснователни обвинения, в която няма нищо ново. Но говорейки в министерството на отбраната, Нетаняху добави, че страната му разполага с точни копия на иранските ядрени архиви и че е споделил разузнавателни данни със САЩ, които могат да проверят и потвърдят автентичността им. По време на речта му бяха демонстрирани и видео кадри, за които Израел твърди, че са от един от секретните ирански обекти. Данните ни сочат, че това е програма с всичките 5 елемента на проект за създаване на ядрено оръжие, добави Нетаняху. Тя е с ясна цела за трупане на ядрен арсенал и поради това ядрената сделка от 2015г. е основана на лъжи, каза премиерът. Сигурен съм, че призидентът на САЩ Доналд Тръмп ще постъпи правилно и ще поиска ревизия на споразумението, заяви още той. Нетаняху показа част от \"оригинална иранска презентация\", на която се виждало, че целта е създаване на 5 ядрени бойни глави с мощност от 10 килотона, които да са достатъчно малки, за да бъдат монтирани на ирански балистични ракети. В първата си реакция президентът на САЩ Доналд Тръмп каза, че твърденията на Нетаняху са демонстрирали, че е бил 100% прав за подозренията и критиките си към сделката от 2015г. Той напомни, че е дал срок до 12 май страните, гарантиращи това споразумение, да намерят начин то да бъде подобрено. Анализатори обясняват, че Израел, който винаги е бил против сделката, е дал алиби на Белия дом да напусне споразумението. Но в същото време Тръмп може да говори за желание САЩ да се оттеглят от Близкия изток, докато в действителност, ако ликвидира ядрената сделка с Техеран ще се окаже още по-обвързан. Причината е, че Иран ще се почувства с развързани ръце да преследва целите си, които според критиците му са го превърнали в може би най-големият финансист и подръжник на тероризма и дестабилизацията в район, простиращ се от Северна Африка през Близкия изток до Централна Азия. Речта на Нетаняху идва по-малко от седмица след срещите във Вашингтон на Тръмп с президента на Франция Еманюел Макрон и канцлера на Германия Ангела Меркел. Те се опитаха да убедят домакина си да не ликвидира сделката с Иран, но и не посочиха публично как тя би могло да стане по-строга към властта на аятоласите.", "date": "2018.04.30", "title": "Израел обвини Иран, че тайно се готви да произвежда ядрени бойни глави"}
{"url": "https://www.dnevnik.bg/sport/2018/04/30/3171735_keniiskiiat_futbolist_obvinen_v_rasizum_i_omraza_kum/", "text": "Изгоненият от \"Славия\" Омар Абуд обяви, че ще заведе дело срещу клуба. 25-годишният футболист от Кения се закани да се обърне към ФИФА, след като беше  освободен с обвинения в расизъм и явна неприязън към всичко българско. Договорът на Абуд беше прекратен с решение на президента на \"Славия\" Венцислав Стефанов. Той заяви, че африканецът непрекъснато е нарушавал вътрешния правилник, често е симулирал контузии и \"без видима причина стана груб, невъздържан и арогантен\", като го нарече \"наглия кениец\". \"Готов съм да отида във ФИФА и да заведа дело, защото президентът Стефанов каза някои неща, които не са истина. Той никога не е влизал в съблекалнята и не знам откъде е получил информация\", заяви Абуд, цитиран от БТА. Кенийският защитник твърди, че е станал жертва на лошо отношение, след като е отказал да поднови договора си. \"Казах им, че не искам пари или нещо друго. Просто исках да ме освободят\", обясни той и отново отрече твърденията, че е расист. \"Когато другите футболисти използваха расистки език, беше само шега. Когато нещата бяха в другата посока, те го приеха доста лично\", каза още Абуд, който беше привлечен в \"Славия\" в началото на 2016 г. и стана първият кениец в историята на българския футбол. Преди десетина дни в друга медийна изява защитникът  обвини старши треньора Златомир Загорчич в хомофобски обиди . \"Един път влезе в съблекалнята и ме нарече гей. Каза, че съм бил мек и нямало да играя повече при него, защото не съм се държал мъжки\", каза Абуд. ", "date": "2018.04.30", "title": "Кенийският футболист, обвинен в расизъм и омраза към България, ще съди \"Славия\""}
{"url": "https://www.dnevnik.bg/evropa/2018/04/30/3171546_polsha_zahvurlia_na_bunishteto_na_istoriiata/", "text": "В продължение на близо 70 години паметникът, прославящ войниците от Червената армия, изпъкваше на големия площад в югозападния полски град Легница, докато накрая беше премахнат в ранна сутрин през един от последните дни и се оказа, както десетки други, в общински склад. \"По силата на закона за декомунизацията населените места имаха срок до края на март да премахнат тези паметници на държавни разноски. След този срок премахването им щеше да бъде платено от нашия джоб\", обяснява пред АФП говорителят на градските власти Аркадиуш Родек. Според консервативната националистическа партия \"Право и справедливост\" (ПиС), написала закона, приет на 1 април 2016 г., Червената армия наистина е прогонила нацистите, но най-вече е наложила друг тоталитарен режим, чиито останки трябва бъдат премахнати безкомпромисно. Град Легница, наречен Малката Москва, защото там се помещаваше най-голямата съветска военна база в Полша, се принуди да използва кран, за да премахне бронзовия паметник с тегло 2.5 тона. Статуята на \"благодарността\" е класическа за сталинистката пропаганда: с бащински, но показващ превъзходство жест, съветски войник дава на полски войник извоюваната свобода, в присъствието на малко момиченце, облечено като пионерче - символ на светлото бъдеще. Някои саркастични жители смятаха това дуо за \"първата хомосексуална двойка на съветския блок\". През 2016 г. правителството на ПиС натовари Института за национална памет със задачата да следи операцията по декомунизация. \"Докато комунистическите паметници остават в общественото пространство, те възхваляват комунистическия режим. Трябва да бъдат демонтирани и преместени в музеите на комунистическата пропаганда\", като този в Подборско, в северозападната част на страната, обяснява пред АФП историкът Мачей Коркуч, директор на Института за национална памет, който е съставил списък с около 300 паметници от този тип. Съветски танк Но много селища са против. В северния град Елблонг, за да се избегне преместването на съветски танк Т-34, властите прехвърлиха собствеността върху него на археологическия музей. След като стана негова собственост, той не попада под обхвата на закона. Съседният град Малборк опита да продаде своя танк, но още не е намерен купувач. \"Винаги е бил тук. Като бяхме малки, играехме около него на котка и мишка или на криеница. Никога не е пречил никому\", учудва се млад местен жител, Матеуш Яблонски. В малкото южно селище Лапанув кметът преработи стария монумент, издигнат в памет на комунистическите милиционери, убити от антикомунистическата съпротива през 1946 г., превръщайки го в паметник в чест на участниците в същата тази съпротива, наричани \"прокълнатите войници\". В наши дни Институтът за националната памет им придава по-голямо значение. При първоначалното въодушевление след 1989 г. множество комунистически паметници, статуи на Ленин или на Дзержински бяха премахнати. След това процесът спря поради липса на пари или просто бездействие, или пък след връщането на посткомунистически лидери на власт. \"Най-накрая дойде време да сложим ред\", казва Коркуч. Преразглеждане на историята Този път ПиС иска да направи основно почистване. Институтът за националната памет е съставил списък с около 1500 имена на места и организации, които подлежат на промяна. Без да получат широка обществена подкрепа. В Сосновец, воеводство Шльонск (Силезия), жителите са привързани към паметник на Едвард Герек, издигнат на кръгово кръстовище. Мнозина поляци пазят добри спомени за този комунистически лидер. Улиците, наречени в памет на поляците от Интернационалните бригади, участвали в Испанската гражданска война, бяха прекръстени, което предизвика протести в Полша и в чужбина. Освен това Москва смята разрушаването на паметниците за обида към паметта на съветските войници, загинали, за да прогонят германските нацисти от Полша. Оттук нататък решенията ще вземат областните управители, които преименуват улиците, без да се допитват до жителите - както се случи във Варшава, където булевард \"Народна армия\" получи името на покойния президент Лех Качински. В очите на опозицията ПиС провежда собствена историческа политика, издига свои паметници и прославя собствените си герои. Опозицията се пита докъде може да стигне тази политика, чувайки как най-радикалните членове на ПиС, сред които е и премиерът Матеуш Моравецки, казват, че мечтаят да разрушат Двореца на културата и науките - гигантската кула, построена във Варшава от Йосиф Сталин. За тях това е символ на господството на Москва. За туристите тя е неизменна част от картата за обиколка на полската столица, с която жителите й в крайна сметка са свикнали.", "date": "2018.04.30", "title": "Полша захвърля на бунището историята на комунистическите си паметници"}
{"url": "https://www.dnevnik.bg/sport/2018/04/30/3171738_djud_trump_oburna_uoldun_i_oformi_mechtan/", "text": "Джъд Тръмп срещу Джон Хигинс е гвоздеят в четвъртфиналите на световното първенство по снукър. 28-годишният англичанин и 42-годишният шотландец ще се срещнат за втори път в \"Крусибъл\" след финала през 2011 г., когато Хигинс спечели с 18:15 и вдигна последната от четирите си световни титли. Тръмп преодоля втория кръг след трудна победа срещу сънародника си Рики Уолдън. Четвъртият в световната ранглиста изоставаше с 8:9, но спечели следващите пет фрейма и стигна до финалната осмица в Шефилд за пръв път от 2015 г. След огромните проблемите в първия кръг срещу дебютанта Крис Уейкълин (10:9) Тръмп показа доста по-добра играе във втория си мач. Финалистът от 2011 г. направи четири сенчъри брейка и общо 13 сериите от 50 и повече точки. Хигинс си осигури място в четвъртфиналите още в неделя, след като приключи мача си с Джак Лисовски една сесия предсрочно. Четирикратният световен шампион постигна една от най-големите победи в историята на световните първенства - 13:1, а освен това записа най-голямата серия от началото на турнира - 146 точки. В предходния си мач - срещу тайландския дебютант Тепчая Ун Нух (10:7), шотландският ветеран беше близо до деветия си максимум от 147 точки, но пропусна 14-ата червена топка. \"Джон е малко по-стар сега, но ако запази постоянството си и играе както досега, ще трябва да покажа снукъра на живота си, за да имаш шанс да се доближа до него\", каза Тръмп след победата над Уолдън. Тръмп има девет победи и 19 загуби срещу Хигинс. Мачовете им обаче са много оспорвани и разликата в спечелените фреймове от двамата е минимална - 106 за шотландеца срещу 101 за англичанина. Победителят от втория им мач в \"Крусибъл\" ще играе в полуфиналите с шампиона от \"Мастърс\" Марк Алън или един от най-прогресиращите играчи в последните три сезона - Кайрън Уилсън. В долната половина на схемата също се оформят много силни четвъртфинали. Финалистът от 2016 г. Дин Дзюнхуей среща финалиста от 2013 г. Бари Хоукинс, а Али Картър, който отстрани фаворита Рони О'Съливан, очаква победителя от мача между Марк Уилямс и Робърт Милкинс. Преди последната сесия двукратният световен шампион води с 10:6 фрейма.", "date": "2018.04.30", "title": "Джъд Тръмп обърна Уолдън и оформи мечтан четвъртфинал с Хигинс"}
{"url": "https://www.dnevnik.bg/sviat/2018/04/30/3171741_chetirima_dushi_zaginaha_v_shveicarskite_alpi_sled/", "text": "Четирима туристи загинаха в швейцарските Алпи, а други петима са в тежко състояние, след като заради лошо време са били принудени да прекарат миналата нощ на открито в областта Пин д'Арола, съобщава БТА. По време на спасителната акция са били открити общо 14 души, някои от които с хипотермия. Един от тях вече бил мъртъв, най-вероятно след падане от високо. Пострадалите били транспортирани с хеликоптери до болници в района, но трима починали.  Туристите са били от Италия, Франция и Германия.", "date": "2018.04.30", "title": "Четирима души загинаха в швейцарските Алпи, след като прекарали една нощ на открито"}
{"url": "https://www.dnevnik.bg/sviat/2018/04/30/3171746_ispanskata_policiia_konfiskuva_edin_ton_kokain_i_15/", "text": "Испанската полиция, Американската агенция за борба с наркотиците, колумбийските държавни служби и Европол заловиха съвместно един тон кокаин и 1.5 милиона евро в брой. По първоначална информация наркотикът и парите са на членове на албанската мафия, съобщава БТА. При операцията бяха арестувани петима души. Престъпната група, ръководена от албански граждани, е транспортирала огромни количества кокаин от Колумбия, използвайки за разпространението му дилъри от Испания. Разследването започнало миналия ноември, когато станало известно, че албанци, живеещи в Испания, са прехвърлили кокаин от Колумбия с чартърни полети. Водачите на групата се преселили в Испания, за да установят там център за внос на наркотика в Европа. Агентите на испанските служби са открили кокаин, складиран в Мадрид за по-нататъшно разпространение. В склада имало 790 пакета с общо тегло един тон, както и 1.55 млн. евро, предназначени за плащане на транспорта. При операцията в Мадрид са арестувани двама албанци и двама испански граждани, които отговаряли за логистиката и транспорта на кокаина. Задържан е и лидерът на групата, който се занимавал с купуването на наркотика в Колумбия. Полицията е конфискувала и 5 автомобила, фалшиви регистрационни номера, мобилни телефони и оръжие с боеприпаси. Преди по-малко от седмица  испанската полиция залови 9 тона кокаин,  скрит в пратка с банани от Колумбия, което е и европейски рекорд за наркотици, намерени в корабен контейнер.", "date": "2018.04.30", "title": "Испанската полиция конфискува един тон кокаин и 1.5 млн. евро на албанската мафия"}
{"url": "https://www.dnevnik.bg/bulgaria/2018/04/30/3171721_prez_april_se_ochakva_prihodite_da_nadhvurliat/", "text": "Министерството на финансите обяви, че се очаква през април бюджетът да е на излишък, който се равнява на 1.3% от прогнозния брутен вътрешен продукт (БВП). Общият му размер ще е 1.32 млрд. лв. За сравнение салдото по консолидираната фискална програма (КФП) към април 2017 г. бе излишък в размер на 1.59 млрд. лв. (1,6 % от БВП). Месец април традиционно се характеризира с превишение на приходите над разходите по поради спецификата на данъчния календар. За подобрението на бюджетното салдо през месеца допринасят и възстановените суми от ЕК в частта на помощите. Според прогнозните данни на първостепенните разпоредители с бюджетни средства март завършва с положително салдо от 592.7 млн. лв. (0,6 % от прогнозния БВП). Приходите и помощите за третия месец от годната по консолидираната фискална програма (в която освен републиканския бюджет са включени резултатите от изпълнението на бюджетите на университетите, съдебната власт, БАН, държавните медии и др. - бел. ред.) са в размер на 9.2 млрд. лв. или 24.1 % от годишните разчети. Съпоставени със същия период на предходната година, данъчните и неданъчните приходи нарастват с 621.1 млн. лв., докато постъпленията от помощи са по-ниски. Ръстът спрямо предходната година се дължи основно на по-високите данъчни и неданъчни приходи, които нарастват с 996.5 млн. лв. (8.6 %), докато постъпленията от помощи остават по-ниски от отчетените за същия период на предходната година.", "date": "2018.04.30", "title": "През април се очаква приходите да надхвърлят разходите в бюджета"}
{"url": "https://www.dnevnik.bg/photos/2018/04/30/3171602_fotogaleriia_svetovnite_snimki_na_denia_-_30_april_2018/", "text": "Снимка на сгради във финансовия район на Торонто.", "date": "2018.04.30", "title": "Фотогалерия: Световните снимки на деня - 30 април 2018"}
{"url": "https://www.dnevnik.bg/bulgaria/2018/04/30/3171744_komisar_iourova_stranite_v_es_koito_ne_jelaiat/", "text": "Страните членки, които вземат законодателни мерки в поза на жертвите на домашно насилие, правят втория най-добър избор, ако не желаят да ратифицират Истанбулската конвенция. Това каза в София Вера Йоурова, комисар по въпросите на правосъдието, правата на потребителите и равенството между половете. Част от програмата ѝ в България беше дебатът \"Насилието срещу жени: Отговорът на ЕС\" – част от инициативата \"Граждански диалог\", което дава възможност на граждани да се срещнат лице в лице с представители на Европейската комисия. \"Уверяваме ви, че не въвеждаме в никое общество трети пол... еднополови бракове... нито други неща, свързани с Истанбулската конвенция в дебата в България, но и в други страни,\" каза Йоурова в обобщен отговор на въпроси за понятието \"социален пол\" и използвания от противниците на конвенцията термин \"джендър идеология\". Тя продължи с пример със Словакия, избрала да въведе елементи от документа в законодателството си, без да ратифицира. \"Мога честно да ви кажа, че това е втората най-добра опция. Разбира се, бих искала Истанбулската конвенция да бъде ратифицирана от всички страни, но ако дадена членка вземе законодателните мерки, които ще помогнат на жертвите, мога да го приема.\" Попитана от \"Дневник\" и пакетът с предложения, разглеждани от  прокуратурата  и  вътрешното министерство  в България, са  надеждна алтернатива  и могат да заместят конвенцията, тя каза: \"Не знаех, че и в България има такива предложения (като в Словакия), трябва да ги прочета. Бих предпочела пълна ратификация. Алтернативите, които може да доведат до по-добра защита на жертвите, може да е вторият вариант. Но съм тук, за да ви убедя и ще продължавам да го правя, че няма нищо рисковано в Истанбулската конвенция и ще е добре да се ратифицира. Тъй като мисля, че това е сериозна тема навсякъде в Европа, бих казала, че ще е добре, ако имаме хармонизирани правила в ЕС. Включително за хората, които пътуват из ЕС - това искахме, за да могат хора, които живеят където и да е в съюза, да разчитат на хармонизирано законодателство.\" \"И на мен ми се случи\" Йоурова загатна и за личната си история, свързана с насилието срещу жени. Тя разказа за дебат в Европейския парламент през 2015 г. с между 50 и 100 евродепутати жени, пред които обяснила, че една на всеки три жени е жертва на насилие. \"В хода на дебата, докато тези жени ме подтикваха да направя повече срещу домашното насилие, осъзнах, че това, което можем да направим заедно, е да станем и да кажем: да, и на мен ми се случи. И да не ни е срам.\" \"Аз го направих, изправих се и казах: Бях жертва на такова насилие. Кой друг? Един на трима. Никой (не го направи), защото е вид личен срам.... Да, случи ми се, преди много години, беше в публичното пространство и никой не ми помогна. Липсата на интерес от гледащите беше толкова ужасна, колкото и поведението на извършителя. Това имам предвид, като казвам: да подтикнем обществото да промени отношението си, защото не е нормално.\" Какво да се направи \"Трябва да комбинираме различни мерки, за да разберем как да намалим (случаите на домашно насилие),\" каза Йоурова и предупреди: \"Все още е убеждение на част от обществото, че насилието срещу жените е нещо нормално, което трябва да търпим. Трябва да се борим срещу това.\" Според нея не става дума само за подобряване на \"статистическите данни\" за домашното насилие, а и за промяна на нагласите в обществото. \"Бих искала всички страни членки да са подготвени за този феномен,\" добави Йоурова, като спомена правата на жертвите и мерки, за да бъдат насърчени те да разкажат, че са били жертви. Според нея България също има нужда от промени в средата, за да се избегне \"стигмата\", че жертвата е \"заслужавала\" съдбата си. Комисарят увери, че Брюксел работи по редица проекти в държавите членки с организации, които предлагат помощ на пострадалите, и финансират обучение за полицаи и съдебни служители как да се справят с подобни случаи. \"Уважавам напълно компетенциите на държавите в сигурността, но (прилагането на законите) зависи изцяло от действията на държавите членки.\" Попитана как може всички страхуващи се от конвенцията да бъдат убедени, че тя не е заплаха и че би помогнала на жените, пострадали от насилие, Йоурова каза, че единственото, което може да се направи, е да се обяснява какво всъщност представлява документът и липсата на \"идеология\" в него, а медиите трябва да дават примери с последиците на домашно насилие. Обичайните въпроси Участниците в дискусията искаха от Йоурова да уточнява въпроси, които бяха дълго в центъра на дебата: какво е \"социален пол\", да говори за несъвместимостта на Истанбулската конвенция с Лисабонския договор (идея, която комисарят отхвърли); защо в текста няма части за бременност и майчинство, а има за хомосексуалността\"; евентуалното включване на понятието \"полова идентичност\" в Хартата за основните права на ЕС, до което ще доведе Истанбулската конвенция; както и дали е възможно да бъде позволено приемането на конвенцията с резерви. \"Какво идеологическо има в усилията да се елиминират от Европа принудителната стерилизация, принудителният аборт, осакатяването на гениталиите или, съжалявам, \"традиционните\" форми на насилие като изнасилването, боят, удрянето, дебненето? За това говоря и то не е идеология.\" \"Виждам недоразумение\" и в България, и в други страни заради текста - например заради липсата на разлики между gender и sex на български, но и на чешки. Думата gender е част от културното пространство на стереотипите, на схващането, че жените не могат например да извършват конкретна работа, да заемат добри позиции в ключови сектори, продължи комисарят, попитана от публиката как разбира т. нар. \"джендър философия\". \"Някой трябва отново да погледне превода, защото мисля, че част от проблема е в този лингвистичен въпрос,\" заключи още Йоурова.", "date": "2018.04.30", "title": "Комисар Йоурова: Страните в ЕС, които не желаят Истанбулската конвенция, могат само да променят закони"}
