{"url": "https://www.dnevnik.bg/sport/2018/03/10/3144389_tervel_pulev_zapisa_deveta_pobeda_na_profesionalniia/", "text": "Българският боксьор Тервел Пулев спечели девета победа от девет срещи в професионалната си кариера, след като се справи с руснака Валерий Брудов. Братът на  Кубрат Пулев  надделя по точки над бившия междинен шампион на Световния боксов съвет (WBC) на галавечер в Берлин. Брудов, който е на 41 години записа 14-о поражение в своята кариера, която продължава близо 20 години. Мачът в Берлин премина при поделено надмощие, като на моменти руснакът успя да разклати Пулев, но с повече скорост и по-мощни удари българският боксьор взе предимство. Това е втори успех за Пулев в рамките на седмица, който навръх националния празник 3 март  победи американец още в първия рунд в Чикаго . Запис от двубоя на Пулев с Валерий Брудов можете да намерите  тук .", "date": "2018.03.10", "title": "Тервел Пулев записа девета победа на професионалния ринг"}
{"url": "https://www.dnevnik.bg/bulgaria/2018/03/10/3144261_moriak_zagina_pri_pojar_na_borda_na_geroite_na/", "text": "Моряк загина при пожар на борда на ферибота \"Героите на Севастопол\", който плава към Сочи, съобщи БТА като се позова на пресцентъра на компанията собственик \"Параходство Български морски флот\" АД. Инцидентът е станал в петък по обяд. Огънят е избухнал в кабината на загиналия, който не е бил на вахта. Екипажът е потушил пожара и не е допуснал той да се разпространи. Няма други пострадали. Причините за инцидента се разследват. Името на загиналия не се съобщава.", "date": "2018.03.10", "title": "Моряк загина при пожар на борда на \"Героите на Севастопол\""}
{"url": "https://www.dnevnik.bg/analizi/2018/03/10/3144262_ot_rusiia_s_ljubov_i_oshte_neshto/", "text": "Руският политолог Семьон Слепаков има теория, която добре обяснява неочаквано възникналото напрежение в отношенията между нашите две братски страни. Тази теория е \"патриотическа-еротическа\" и основната ѝ теза е, че външната политика на Русия стъпва на една предпоставка – да бъде обичана, колкото трудно или неудобно понякога да е това: (Виж видеото за цялата теория.) [1] При посещението на руския патриарх Кирил у нас по повод честванията на 3-и март въпросът за липсата на достатъчнa (по руски оценки) българска любов беше остро и многократно повдигнат. Беше направена официална забележка на президента Радев, че българските чувства трябва да бъдат отправени единствено към руската страна, а не към други субекти на международните отношения (особено пък поляци, украинци, литовци или румънци). Многопосочната любов обърква и не може да създаде трайна и солидна основа на българо-руските отношения. Негативният бащински отзив на патриарха внесе смут сред българските сановници. Дали пък наистина не можем да се понапънем още малко и да удовлетворим високите руски изисквания за чистота и еднопосочност на чувството? Вярно е, че президентът и вицепрезидентът ни направиха много в това отношение: при посрещането вицепрезидентът дори се поклони на руската страна по-ниско, отколкото изглеждаше физически възможно. След като ескортира патриарха по време на визита му, президентът Радев пък търпеливо и без излишно достойнство изслуша огорчението на госта от липсата на достатъчна взаимност. Но накрая малко развали впечатлението, което не остана незабелязано от руската страна. Вместо дипломатично да си замълчи, президентът все пак опита да защити правото ни да почитаме и други народности, загинали за българската свобода. Нужно ли беше това? Не трябваше ли просто да си признаем грешката и да помолим за прошка? Най-непремерена обаче беше реакцията на вицепремиера Валери Симеонов, който направо предизвика семеен скандал и в българо-руските, и в коалиционните си отношения. Когато стане дума за любов, на Валери Симеонов винаги може да се разчита за неприкритост на чувствата. За беда неговите се оказаха по-скоро в отрицателния спектър по отношение на персоната на руския патриарх. Симеонов повдигна иначе интересен въпрос за обекта любовта: дали тя трябва да е православието, КГБ или и двете заедно? Все пак едно е да обичаш първото, а съвсем друго – второто. Да не говорим и за двете едновременно. Българският \"патриот\" искрено се беше объркал какво точно се иска от него. Объркването при него обичайно води до нецензурност, чрез която мисълта му се избистря. Този път обаче това породи остра реакция в иначе любвеобилния и богоязлив негов партньор Волен Сидеров. Ранен в най-скъпото му – вярата – той не можеше да замълчи. И не замълча. А и в крайна сметка за всеки политически коректен субект – като ОП – е неприемливо вицепремиер на една страна да обижда висш представител на друга. Политическата коректност изисква извинение, което беше поискано от Сидеров, но отказано от Симеонов. ГЕРБ опитаха да омаловажат конфликта в коалицията като въпрос не на геополитическа ориентация, а на възпитание. Или по-скоро на неговото (временно) отсъствие у вицепремиера и неочаквания му излишък у Сидеров. По централното питане на патриарх Кирил – за недостатъчната българска любов – Борисов и ГЕРБ не взеха пряко отношение. В разговор с президента Путин премиерът Борисов беше вече направил намек за малък подарък под формата на АЕЦ \"Белене\", който да изясни чувствата. Но Русия вече лесно не се хваща на нашите байганьовски галантности: ще ти подаря рокля, ама ако съседите и ЕС се съгласят да я платят. Сами разбирате, че такива предложения не са гаранция за истинска любов. Когато и нашето външно министерство се умълча, руската страна се уплаши, че е останала неразбрана. И за да няма объркване по отношение на това, как трябва да бъде обичана, Русия направи публицистично предаване по централния си канал с участието на водещи експерти. [2] Уважаваният водещ на това предаване Владимир Соловьов (нещо като нашия Кошлуков) го започна ударно: \"Патриарх Кирил преподаде на българите урок по история\". Очевидно, любовта ни трябва да включва и толерантност, и уважение към дидактическите умения на Русия. Оттам нещата придобиха малко по-груб характер обаче в изказванията на мастития Семьон Багдасаров, директор на Центъра за проучване на страните от Близкия Изток и Централна Азия. Той каза следното: \"целият проблем е в това, че днес в България на власт са предатели и негодници, които забравиха кой ги е освободил\". Малко несправедливо, изследователят постави под въпрос проруския характер на президента Радев и директно го обвини в пронатовство, завършвайки с недипломатичното: \"Какво искате от тези дегенерати, управници на България?\". Оттук всеки би се досетил, че основнaтa пречка пред любовта на Русия се оказват нашите управници, които чрез необяснима дегенерация са станали неатрактивни. (Макар че физиономично все още поразително напомнят на Тодор Живков.) За да няма никаква остатъчна неяснота, Багдасаров заяви: \"Трябва да помагаме да се сменят управниците и на украинския народ, и на българския. Да ги сменят!\". Любовта – когато е истинска – изисква жертви. Тези малко крайни твърдения се оказаха всъщност доста солидна основа за консенсус между участниците в предаването. Някои опитаха да защитят верността на България в отношенията, но като цяло ни се наложи образ на изневеряващ партньор, който си е заслужил един средно добър пердах. Тезата за по-твърдо отношение беше подета от професор Виталий Третяков, декан на Висшето телевизионно училище към МГУ, който ни удари направо в народния поет – Иван Вазов. \"Те не са братушки. Забравете за това.\" – категоричен беше професорът. Владимир Сергиенко, председател на Германския съюз на писателите за междунационално съгласие, предположи, че проблемът може да бъде решен не с насилие, а с по-меки средства. \"И разбира се, колкото по-малка е една държава, толкова по-лесно е да бъде купена. Цялата. Да се разреши такава вялотекуща мафия. Да бъде дадена кредитна карта с тлъста сметка на трима-четирима пиарове, които имат телевизии и вестници – и страната е купена.\" Тази оферта със сигурност е породила интерес сред изброените лица с телевизии и вестници, които в нашия случай се свеждат основно до едно. Което обаче, ако му четеш вестниците, все едно вече е било купено. Сергей Михеев, политолог, повдигна един джендър чувствителен проблем, който също изглежда е пречка за руската любов към нас. Общението с Европа според него е извратило българите и ги е направило неспособни на братска любов: \"Г-н Багдасаров, между другото, спомена тук содомитите, макар и в друг контекст. Точно това е предателството – за един айфон, който ще ти дадат, да заемеш такава поза, за да те обладават така, както им харесва. Точно това са новите европейски ценности\". Тук разговорът очевидно зави в леко скандална посока, но Виталий Третяков го върна към съществото му като изясни характера на посещението на патриарх Кирил у нас: \"Винаги съм твърдял, че Руската православна църква е второто руско Министерство на външните работи\". Така че всеки у нас, който си мисли, че става дума просто за култура или религия, моля да си вземе нужната бележка. Към края на разговора се наложи тезата, че само с меки средства (като купуване) проблемите в двустранните ни отношения може и да не се решат. Затова беше приведен и руският стратегически опит: \" Който побеждава, те тичат подир него. А после – при този, който ги храни. Такава им е психологията. Кой освен самите нас може да гарантира сигурността на Русия? А ние трябва да гарантираме сигурността на нашите съюзници. За чий са ни такива съюзници?\". Разговорът завърши тягостно за нас – явно още има много да работим, за да заслужим любовта на Русия, която в момента сякаш е разколебана дали и как да ни привлече. Добре познатата ни поговорка – \"бьет – значит любит\" – има опасност да се окаже основно доказателство за чувствата на Русия към нас. В края на патриотично-еротическата си теория за руската външна политика Семьон Слепаков предлага една теза, с която категорично не съм съгласен. Специалистът твърди, че Русия може да изглежда като много привлекателна жена, но под одеждите ѝ се крие същност от друг пол. Същност, която, ако не бяха дебатите за Истанбулската конвенция, бих нарекъл трансджендър. Това, разбира се, не може да е вярно, макар че след срещите си с руската страна президентът Радев доби вид на човек, прозрял нелицеприятна тайна. [1]   https://www.youtube.com/watch?v=0y6xUxaqNa4 [2]   http://clubz.bg/65198-trqbva_da_pomognem_na_bylgarskiq_narod_da_si_smeni_upravnicite", "date": "2018.03.10", "title": "От Русия с любов (и още нещо)"}
{"url": "https://www.dnevnik.bg/photos/2018/03/10/3141144_fotogaleriia_eva_hercigova_na_45_g/", "text": "Ева Херцигова е родена в Литвинов, Чехия. Започва кариерата си на модел, след като побеждава в конкурс за красота в Прага през 1989 г., когато е на 16 години. Още снимки на Ева Херцигова може да разгледате в галерията ' '.", "date": "2018.03.10", "title": "Фотогалерия: Ева Херцигова на 45 г."}
{"url": "https://www.dnevnik.bg/politika/2018/03/10/3144265_borisov_shte_pochete_jertvite_na_holokosta_v_skopie/", "text": "Премиерът Бойко Борисов ще участва във възпоменателната церемония на 12 март в Скопие по повод 75-годишнината от депортирането на евреите от територията на днешна Република Македония, съобщиха от Правителствената информационна служба. В памет на жертвите на Холокоста българският министър-председател, заедно с премиера на Република Македония Зоран Заев, ще поднесе венец на паметника на загиналите евреи. В рамките на посещението са предвидени двустранни разговори между двамата министър-председатели. Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност, се посочва в съобщението от \"Дондуков\" 1. По време на Втората световна война България спасява всичките свои 48 000 еврейски поданици, но не успява да спре депортирането на 11323 души от земите на днешна Гърция и Македония, администрирани по онова време от Третото българско царство. Преди германското нападение над Югославия през април 1941 г.,  броят на евреите във Вардарска Македония  е 7762. Съгласно разпоредбите на Закона за защита на нацията те не са можели да получат българско гражданство. През март 1943 г. те са изпратени в концлагера Треблинка в окупираната от германците Полша, където са унищожени.", "date": "2018.03.10", "title": "Борисов ще почете жертвите на Холокоста в Скопие"}
{"url": "https://www.dnevnik.bg/biznes/2018/03/10/3144266_rusiia_e_zainteresovana_neinite_grajdani_da_pochivat_v/", "text": "Русия е заинтересована руските туристи да почиват в България, съобщи ръководителят на Федералната агенция по туризъм на Русия Олег Сафонов на среща в Москва с министъра на туризма Николина Ангелкова. По думите му, цитирани от прецсентъра на българското министерство, тази година се предвижда туристите от Русия да са повече. Двамата разговаряха в рамките международното туристическо изложение \"Интурмаркет\" в Москва, където България се представя с национален щанд от 100 кв. м. Ангелкова отговори, че Русия е един от стратегическите туристически пазари за България и през миналата година заема 5-о място в националната класация с близо 558 хил. пътувания. По идея на Ангелкова тази година в България ще бъде открит офис на руския маркетингов център Visit Russia. Структурата работи за привличането на туристи от чужбина в Русия. Такива офиси има в Лондон, Берлин, Виетнам и други, се вижда от сайта на руското туристическо ведомство.  Сафонов предложи сътрудничеството да се разшири с круизен туризъм и с проект за черноморска кухня.  Повече от 19 хил. руски туристи са посетили България през декември и януари, увеличението спрямо същите месеци година по-рано е с 1.3%.", "date": "2018.03.10", "title": "Русия е заинтересована нейните граждани да почиват в България"}
{"url": "https://www.dnevnik.bg/sviat/2018/03/10/3144269_berlin_turgovskata_voina_sus_sasht_vse_oshte_moje_da/", "text": "Търговската война между Европа и САЩ все още може да бъде предотвратена, каза днес германският министър на икономиката Бригите Циприс, цитирана от \"Ройтерс\". Тя допълни, че се надява преговорите в Брюксел този уикенд да попречат на ескалацията на напрежението. Президентът на САЩ Доналд Тръмп подписа тази седмица разпореждане за налагане на мито от 25 процента върху вносната стомана и 10 процента върху вносния алуминий, но американски съюзници, сред които ЕС и Япония, оказват натиск за разхлабване на мярката. Постоянният търговски представител на САЩ Робърт Лайтхайзър трябва да се срещне днес с европейския комисар по търговията Сесилия Малмстрьом, както и с японския министър на икономиката Хирошиге Секо. Пред германското радио \"Дойчландфунк\" Циприс каза, че засега няма наложени мита и е прекалено рано да се говори за очертаваща се търговска война. Стигнахме обаче до ситуация, при която първоначалните престрелки станаха сериозни, допълни тя. Циприс отбеляза, че Сесилия Малмстрьом се опитва да реши спора чрез преговори. По думите й все още се водят преговори и \"все още става въпрос за дипломация, а не за война\". Според Циприс новите американски мита са в нарушение на разпоредбите на Световната търговска организация (СТО), а Германия ще координира действията си с Европейската комисия за това как да се реагира, ако Тръмп продължи с плана си. Разбира се ще трябва да започне съдебно дело срещу него в СТО, каза Циприс. Освен това ще трябва да мислим за контрамерки, допълни тя. (БТА)", "date": "2018.03.10", "title": "Берлин: Търговската война със САЩ все още може да се избегне"}
{"url": "https://www.dnevnik.bg/sport/2018/03/10/3144268_ronaldo_izmukna_trudni_tri_tochki_za_real_sreshtu_eibar/", "text": "Реал\" (Мадрид) изигра много неубедителен мач срещу \"Ейбар\", но измъкна трудна победа с 2:1 след два гола на Кристиано Роналдо. Португалецът донесе трите точки на белите в 84-ата минута, след като беше открил резултата през първото полувреме. Шампионите събраха 57 точки след 17-ата си победа от 28 мача в Ла Лига. Тимът на Зинедин Зидан заема третото място, като се доближи на четири точки от \"Атлетико\" (Мадрид) и на 12 от убедителния лидер \"Барселона\", които са с мач по-малко. \"Ейбар\" осми с 39 точки. \"Реал\" изигра слабо първо полувреме срещу \"Ейбар\". Домакините започнаха амбицирано мача и доминираха в първия половин час. Те създадоха няколко опасни ситуации пред Кейлор Навас, но костариканският вратар беше на ниво. В 28-ата минута \"Реал\" трябваше да направи принудителна смяна. Рафаел Варан и Кике удариха главите си, френският защитник на мадридчани не беше в добра кондиция след удара и беше заменен от Начо Фернандес. Шампионите стигна до първото си голово положение едва след половин час игра. Гарет Бейл излезе сам срещу вратаря Марко Дмитрович, но беше блокиран. Роналдо имаше шанс да направи добавка в опразнената врата, но се забави и защитник му отне топката. В 33-ата минута \"Реал\" поведе. Роналдо получи чудесно диагонално подаване от Лука Модрич, поведе си по страхотен начин топката с гърди и не пропусна да отбележи, останал очи в очи с Дмитрович. \"Ейбар\" започна по-агресивно и второто полувреме. Този път началният натиск на домакините даде резултат. Пет минути след почивката Иван Рамис изравни с глава след центриране от корнер, при което Серхио Рамос не се намеси добре. В 62-ата минута Роналдо можеше да върне аванса на \"Реал\", но ударът му беше спасен от Дмитрович. Играта на \"Реал\" продължаваше да не бъде убедителна и Зидан потърси промяна с включването на Карим Бензема и Лукас Васкес. \"Ейбар\" имаше страхотна възможност да поведе в 80-ата минута, но Кике я пропусна. Четири минути по-късно Дани Карвахал беше оставен да напредне отдясно и да центрира към вратарското поле. Роналдо се измъкна между двамата централни защитници и с глава не остави шансове на Дмитрович - 2:1.", "date": "2018.03.10", "title": "Роналдо измъкна трудни три точки за \"Реал\" срещу \"Ейбар\""}
{"url": "https://www.dnevnik.bg/bulgaria/2018/03/10/3144273_kratki_novini_slujitelite_v_zatvorite_izliazoha_na/", "text": "Служителите в затворите излязоха на пореден протест  Пореден протест на служителите в затворите с искане за достойно заплащане се състоя днес. По информация на \"Сега\" около 2000 души от цялата страна са взели участие в акцията. Събралото се множество скандира \"Европа и за нас\". Протестиращите носеха плакати, на които пише \"Дали е честно, че министрите взимат европейска заплата, а ние – не\". Надзирателите настояват за увеличение на заплатите с 20% и увеличаване на броя на надзирателите в местата за лишаване от свобода, за по-добри условия на труд и качествени униформи. Над 25 екипа ремонтират софийските улици Над 25 екипа извършват текущи ремонти на улиците в София с отминаването на студовете. Работи се на участъци по бул. \"Христо Ботев\", бул.\"Сливница\", ул. \"Кракра\", ул. \"Димитър Пешев\", ул. \"Суходолска\", бул. \"Данаил Николаев\", ул.\"Гюешево\", ул. \"Цар Симеон\" и др. Дейностите ще продължат и утре. Поетапно започва и работа по вътрешноквартални улици. Общината напомня на шофьорите да карат внимателно.", "date": "2018.03.10", "title": "Кратки новини: Служителите в затворите излязоха на пореден протест"}
{"url": "https://www.dnevnik.bg/photos/2018/03/10/3144259_snimka_na_denia_na_mlada_prolet_purva_rojba/", "text": "Току-що пролетното слънце изпрати първичка целувка на полето – и ти прибърза, минзухарче, да вирнеш хубава главица към небето\" (Пейо Яворов, \"Минзухар\").", "date": "2018.03.10", "title": "Снимка на деня: На млада пролет първа рожба"}
{"url": "https://www.dnevnik.bg/sport/2018/03/10/3144271_junaited_obezlichi_livurpul_i_se_otkusna_na_vtoroto/", "text": "Манчестър юнайтед\" спря устрема на \"Ливърпул\" след победа с 2:1 в издание №200 на голямото дерби в английския футбол. \"Червените дяволи изиграха перфектно първо полувреме, в което напълно обезличиха мърсисайдци и взеха два гсолиден аванс с два ранни гола. През втората част тимът на Жозе Моуриньо удържа победата със сърцата и много стабилна игра в защита. Маркъс Рашфорд вкара двете попадения за \"Юнайтед\" в 14-ата и 24-ата минута, а Ерик Баи си отбеляза автогол в 66-ата минута. \"Юнайтед\" записа трети пореден успех във Висшата лига и се откъсна на второто място. \"Червените дяволи\" събраха 65 точки след 20-ата си победа от 30 мача и поведе с пет точки пред \"Ливърпул\" и със седем пред \"Тотнъм\". Двубоят на \"Олд трафорд\" сложи край на серията от четири поредни шампионатни равенства между двата отбора. \"Юнайтед\" взе първа победа в дербито от 17 януари 2016 г., а \"Ливърпул\" остава без успех срещу големия съперник от 16 март 2014 г. Тимът на Моуриньо направи много силно първо полувреме, в което надигра тактически своя съперник. Домакините приеха играта в своята половина, но защитници пазеха отлично бързите играчи в атаката на \"Ливърпул\" - Мохамед Салах, Садио Мане и Роберто Фирмино. В същото време Неманя Матич, Скот Матоминей и Хуан Мата не позволяваха на халфовете на \"Ливърпул\" да изострят атаките на гостите. \"Юнайтед\" печелеше повечето единоборства в центъра и почти всяка първа топка благодарение на мощта на Ромелу Лукаку. Белгиецът имаше тотално предимство пред Деян Ловрен при високите топки и това донесе и двете попадения на \"червените дяволи\". В 14-ата минута Лукаку се пребори с Ловрен за изритана от Давид де Хеа топка и изведе на скорост Маркъс Рашфорд. Английският национал напредна, финтира колебливия Трент Алекзандър-Арнолд и насочи топката в далечния ъгъл с фалцов удар с десния крак. Десет минути по-късно ситуацията се повтори. Де Хеа изпълни свободен удар от наказателното си поле, Лукаку отново се пребори с Ловрен и пусна извеждащо подаване към Алексис Санчес. Върджил ван Дайк пресече подаването, но топката попадна в Рашфорд, който успя да я насочи в мрежата покрай Алекзандър-Арнолд. \"Юнайтед\" продължи изпълнява перфектно тактически си план, като не позволяваше да се стигне до удари от опасни позиции пред Де Хеа. В 38-ата минута \"червените дяволи\" бяха много близо до трети гол. Санчес центрира от левия фланг, Мата се измъкна от засадата и стреля със задна ножица от границата на вратарското поле. Топката обаче премина встрани. Това се оказа третият и последен удар на \"Юнайтед\" към вратата на \"Ливърпул\". Домакините се оттеглиха на почивка с два гола аванс, а през второто полувреме очаквано се прибраха дълбоко в половината си. \"Ливърпул\" обсади наказателното поле на \"червените дяволи\", но не успяваше да пробие здравата отбрана на съперника. Салах беше изолиран от Ашли Йънг, Фирмино през цялото време беше срещу поне двама играчи на \"Юнайтед\", а Мане, Милнър и Окслейд-Чембърлейн правеха доста грешки, когато получаваха повече пространство. В 66-ата минута \"Ливърпул\" все пак успя да се върне в мача с доза късмет. Мане напредна отдясно и центрира, а Баи си вкара зрелищен автогол в пета при опита си да пресече подаването. \"Юнайтед\" обаче не допусна повече грешки. \"Ливърпул\" опита удари от всякакви позиции, но почти всичките бяха блокирани от домакините. Гостите изпълниха цели 13 корнера в този мач, но и това не им помогна да се доберат до равенство.", "date": "2018.03.10", "title": "\"Юнайтед\" обезличи \"Ливърпул\" и се откъсна на второто място"}
{"url": "https://www.dnevnik.bg/sport/2018/03/10/3144284_shifrin_si_osiguri_predsrochno_i_malkiia_globus_v/", "text": "Микаела Шифрин, която спечели за втора поредна година  големия кристален глобус в Световната купа по ски  алпийски дисциплини след третото си място в гигантския слалом в Офтершванг, добави нова голяма победа. Американката триумфира в коронната си дисциплина слалома в старта в германския курорт и си осигури малкия глобус в дисциплината. За пети път в последните шест сезона Шифрин печели в най-техничната дисциплина, като пропусна да го направи само през 2016 г., когато Фрида Хансдотер беше първа. В Офтершванг Шифрин спечели със само девет стотни пред Венди Холденер и кръг преди края е недостижима с 880 точки начело. Петра Влъхова, която остана едва четвърта, е с 655 точки след 11 старта, Холденер – трета с 625. От 11 старта в слалома Шифрин спечели осем, а в още един се качи на подиума. \"Страхотно постижение за мен, много се радвам, след Големия глобус бях доста по-облекчена и релаксирана, но знаех, че трябва да се събера, защото другите искат също да печелят\", каза Шифрин. Тя вече има 42 победи в Световната купа и 61 подиума, а след три дни ще навърши 23 години. До края на сезона остават още четири състезаиня в Световната купа, като те са във финалите в шведския курорт Оре. Там ще се проведат спускане, супер-Г, слалом и гигантски слалом между 14 и 18 март. В Оре тя може да опита да подобри още един рекорд – този за най-много победи в един сезон. До момента Шифрин има 11, но след като през сезона показа отлични резултати във всички дисциплини може да се цели в първото място, заемано от Врени Шнайдер. През 1989 г. швейцарката спечели 14 старта. Германец спечели спускането в Квитфил При мъжете се проведе спускане в норвежкия курорт Квитфил. То беше спечелено от германеца Томас Дресен, който взе едва втори успех в кариерата си. Скиорът от Гармиш-Партенкирхен, който през януари спечели в  меката на спусканията – Кицбюел , беше по-бърз от Беат Фойц. Дресен измина трасето за 1:49.17 минути, с осем стотни по-бързо от швейцарския спускач. Трети се нареди олимпийският шампион от Пьонгчанг Аксел Лунд Свиндал, който изостана с още девет стотни зад Фойц, а Шетил Янсруд, Кристоф Инерхофер, Мауро Кавицел, Адриан Тео, Доминик Парис, Винсент Крихмайер и Брис Роже затвориха десетката. Състезанието беше много оспорвано и първите 12 се събраха в по-малко от секунда. \"Много трудно състезание, пистата беше много трудна и се радвам, че реализирах потенциала си. В началото си мислех, че тръгвам много бавно, но в края на спускането вече се чувствах добре\", каза Дресен, който стартира с №13. В класирането за Малкия глобус в дисицплината Фойц води с 622 точки, а Свиндал е с 562.", "date": "2018.03.10", "title": "Шифрин си осигури предсрочно и малкия глобус в слалома"}
{"url": "https://www.dnevnik.bg/bulgaria/2018/03/10/3144285_noshtni_vulci_vlezli_s_propuski_v_strogo_ohraniavaniia/", "text": "Представители на \"Нощни вълци\" - българското поделение на руския рокерски клуб, са получили пропуски и са присъствали на 3 март в строго охранявания храм-паметник \"Рождество Христово\" на Шипка. Това стана известно от предаването \"Вяра и общество\" по БНТ, което излъчи кадри от вътрешността на слабо посетения заради извънредните мерки за сигурност този ден храм. Т нар. Вълци присъстваха на благодарствения молебен по повод юбилейните тържества с участието с главата на Българската православна църква патриарх Неофит и главата на Руската църква Кирил, както и на президента Румен Радев.  Визитата на московския патриарх беше съпроводена с извънредни мерки за сигурност и солидна видима охрана, а  п олицейски служители посещаваха  по домовете хора и ги предупреждаваха да не отправят заплахи към Кирил чрез Фейсбук. В предаването Денчо Златанов, президент на рокерската организация обясни, че получаването на пропуск за храма било по проста процедура, достъпна за всеки гражданин, а именно - молба с посочване на ЕГН до общината в Казанлък. \"Като български гражданин имам право да присъствам в българска църква. Това, че сме там, е божие дело\", каза той и припомни, че Вълците са участвали и в молебена при всътпването в длъжност на президента Радев. В отговор на въпроси Златанов уточни, че българското поделение на \"Нощни вълци\" харесва патриотичните прояви на руската организация, но има и известни различия, например, не споделя лозунга \"На небето е бог, а на земята - Русия\". Възникнал през май 1989 г. като първия в СССР  клуб на любители на мотори, \"Нощни вълци\" има репутация на една от най-активните националистически структури, подкрепяни и финансирани от Кремъл. Нейният основател и лидер Александър Залдостанов - Хирург, е сред санкционираните от САЩ и Канада заради личното му участие в превземането на обекти на украинската отбрана и система за сигурност в Крим. Руски анализатори ги определят като типичен формат на паравоенни проправителствени милиции заедно с казашките организации. Медиите ги наричат православни патриоти.", "date": "2018.03.10", "title": "\"Нощни вълци\" влезли с пропуски в строго охранявания заради руския патриарх храм в Шипка"}
{"url": "https://www.dnevnik.bg/sport/2018/03/10/3144288_levandovski_stigna_100_gola_za_baiern_pri_razgrom_nad/", "text": "Байерн\" (Мюнхен) постигна 17-а победа в 19 мача при Юп Хайнкес при убедителната победа с 6:0 над \"Хамбургер\". Баварците закотвиха северняците твърдо в зоната на изпадащите, които заемат 18-ата позиция. Денят принадлежеше на Роберт Левандовски, който реализира хеттрик. Франк Рибери се разписа два пъти, а един гол добави Ариен Робен. С трите си попадения Левандовски стигна до 100 гола за баварците в Бундеслигата и стана седмия играч в историята на клуба, който достига до трицифрен брой. Освен това полският нападател стана най-резултатният чужденец в историята на \"Байерн\". Във всички турнири той има 142 гола в 182 срещи и изпревари с две попадения Джоване Елбер. Юп Хайнкес излезе с всичко най-добро на \"Алианц арена\". \"Байерн\" игра в схема 4-4-2 с Томас Мюлер и Роберт Левандовски напред, а по крилата им помагаха Франк Рибери и Ариен Робен. Това веднага се усети и докато гостите от Хамбург влязат в мача резултатът вече беше 3:0. \"Байерн\" си осигури комфортен аванс само за 19 минути и вкара с първите си три точни изстрела. Още в осмата минута \"Байерн\" поведе след грешка в защитата на \"Хамбургер\", след шпагат на бранител в бяло топката се озова в Рибери, а той финтира вратаря Матеня и реализира на празна врата. Четири минути по-късно \"Байерн\" удвои преднината си след дежурният гол на Роберт Левандовски. Йошуа Кимих центрира отдясно, а полският нападател беше оставен непокрит и от пет метра нямаше как да сгреши с глава. Баварците играеха много активно по фланговете, като освен Робен и Рибери, разчитаха много бековете Кимих и Давид Алаба. Именно след пробив на австриеца отлявео се стигна до третия гол в 19-ата минута. Жером Боатенг намери прекрасно Алаба в наказателното поле, той само върна топката за Левандовски и с удар от въздуха полякът реализира 99-ия си гол за \"Байерн\" в Бундеслигата. До края на първата част гостите от Хамбург не успяха да отправят нито един точен изстрел към Свен Улрайх, който откровено нямаше работа. Вместо това пред вратата на Матеня беше страшно, но нови голове нямаше. В началото на второто полувреме натискът на \"Байерн\" продължи и много бързо след паузата падна четвърто попадение. Негов автор стана Ариен Робен в 55-ата минута. Холандецът направи един от фирмените си пробиви и от границата на наказателното поле не остави шансове на вратаря на гостите – 4:0. До края на срещата единственият въпрос беше дали \"Байерн\" ще вкара още голове и дали Левандовски ще стигне бройката от 100 попадения за баварците. В 81-ата минута пък Рибери реализира втория си гол в срещата след самостоятелен пробив. Французинът напомни за най-добрите си дни и финтира четирима в бяло, за да се озове сам срещу вратаря. Гол №100 на поляка можеше да стане факт в 86-ата минута, когато той пропусна дузпа. Левандовски стреля силно над вратата, а наказателният удар беше отсъден за нарушение на Пападопулос срещу Тиаго Алкантара. Все пак три минути по-късно \"Байерн\" получи нова дузпа, след като Левандовски беше изблъскан в наказателното поле. Този път полякът не сгреши и отбеляза юбилейното си попадение. \"Байерн\" води с 20 точки пред \"Шалке\" на върха, който в петък вечер надигра \"Майнц\" като гост с 1:0. \"Хамбургер\" вече е без победа в 13 мача и изпадането от елита изглежда неизбежно.", "date": "2018.03.10", "title": "Левандовски стигна 100 гола за \"Байерн\" при разгром над \"Хамбургер\""}
{"url": "https://www.dnevnik.bg/politika/2018/03/10/3144291_nova_versiia_dumi_na_borisov_ne_na_radev_ogorchili/", "text": "Думи на премиера Бойко Борисов, а не на президента Румен Радев огорчили руския патриарх. Това мнение изрази председателят на форума \"България - Русия\" Светлана Шаренкова в предаването \"Вяра и общество\" на БНТ. Руският патриарх Кирил в края на визитата си в България по случай 3 март и 140-тата годишнина от края на Руско-турската война съобщи на българските медии, че си тръгва огорчен, защото \" в официалната риторика на представителите на държавата  наравно с Русия същата роля се оказва, че са играли Полша, Литва, Финландия\". Ден по-късно на сайта на Руската православна църква беше качено видео от разговора на патриарх Кирил с президента Румен Радев, от което се вижда как  патриархът с назидателен тон,  подсилен с потропване с пръсти по масата,  заявява на българския държавен глава : \"България е била освободена от Русия. Нито Полша, нито Литва, нито други страни\".  Руска телевизия излъчи антибългарско токшоу , в което Радев беше наречен \"човек в кавички, продал своята вяра и своя народ\", който се е продал на \"божество на содомитите\". ГЕРБ поискаха президентът Радев да разсекрети стенограмата от разговора, за да се разбере как е реагирал той, но от президентството отговориха, че такава не е водена. Заради всичко това се създаде впечатление, че реакцията на патриарх Кирил е срещу думите на президента Радев в официалното му слово за националния празник: \"По бранните полета на Руско-турската освободителна война загинаха воини от много народи: руснаци, румънци, финландци, украинци, белоруси, поляци, литовци, сърби и черногорци. За всички тях България е последен дом, тях ние почитаме като свои герои\". Сега Шаренкова извади друг прочит на събитията в София.  \"Предния ден патриарх Кирил беше на среща с премиера Борисов. Там му беше казано, че Борисов се е обадил на колегата си от Полша, от Финландия и Украйна да им благодари за Освобождението. Това не е ли институционално обръщение?!\", каза тя. Шаренкова получи възможност да изложи тази версия след като преди нея в същото предаване лидерът на българското поделение на руската прокремълска организация на рокери \"Нощни вълци\" Денчо Златанов спомена, че огорчението на патриарха дошло от по-ранна среща, преди тази с държавния глава и пред българските медии той говорил за нея. Запитан, с кого е била срещата, Златанов отговори, че не е запознат и че чете от медиите.  В съобщението на правителствената пресслужба от срещата между Борисов и патриарх Кирил липсва такъв детайл. Казва се обаче, че премиерът е отправил благодарности към президента на Руската федерация Владимир Путин и министър-председателя Дмитрий Медведев за поздравленията по случай националния празник на България.", "date": "2018.03.10", "title": "Нова версия: Думи на Борисов, не на Радев огорчили руския патриарх"}
{"url": "https://www.dnevnik.bg/razvlechenie/2018/03/10/3144286_germanskiiat_rejisyor_vim_venders_edinstvenoto_si/", "text": "Единственото нещо, което си струва да правиш в живота, е нещо, което никой друг не може да прави. Това е най-ценният урок, който германският режисьор Вим Вендерс се опитва да даде на студентите си. От днес той е у нас за 22-ия \"София филм фест\", на който ще представи най-новия си филм \"Потапяне\". \"Опитът може да те направи по-мъдър. Любовта - също. Но не и самото живеене\", каза пред журналисти Вендерс днес. Той обяви за фалшива новина това, че е помъдрял и каза, че се надява да остарее достатъчно, за да го направи. \"Най-ценното нещо е времето. Ако някой пилее времето, това ме ядосва, краде го от всички останали\", каза още Вендерс. В отговор на журналистически въпроси той обяви, че няма време нито да слуша достатъчно музика, нито да чете достатъчно книги, нито да гледа достатъчно филми, но каза поне има време да пътува. В плановете му били изложби на старите му фотографии. \"Всеки, който почине, е незаменим, но все пак човек живее заради живите, а не заради тези, които не са между нас. Загубихме много приятели. Старая се да мисля за тях все едно са наоколо. Не им пиша есемеси, но пазя номерата им в телефона си. Винаги могат да се обадят от рая, ако има връзка\", каза още Вендерс. По думите му старите режисьори са незаменими. За най-новия си документален филм за папа Франциск \"Човек на думата\" Вендерс каза, че е получил покана от Ватикана, а на папата не се отказва. Режисьорът определи папа Франциск като безстрашен и каза, че е поздравявал лично всеки човек от екипа в началото и в края на всеки снимачен ден. Очаква се филмът да излезе следващата пролет. \"Честно казано не мисля, че в днешно време би имало такъв проблем с радикалните ислямистки групировки, ако те не бяха толкова добре подготвени от американската политика. Ако всички тези пари, инвестирани във войната в Ирак, бяха вложени в преструктурирането и развитието на региона, надали щеше да има тероризъм. Войната срещу тероризма създаде тероризма\", каза Вендерс по повод филма \"Потапяне\", който ще представи на фестивала. За филма \"Солта на земята\" режисьорът обяви: \"За много хора природата би могла да бъде изцеляваща. Не мисля, че е единственият лек, но би могла да бъде\". Освен \"Потапяне\" и \"Солта на земята\" на София филм фест ще се прожектират \"Париж, щата Тексас\", \"Криле на желанието\", \"Пина\", \"Катедрали на културата\" и \"Всичко ще бъде наред\". Партньори на прожекциите са Гьоте-институт и Обединена българска банка. ", "date": "2018.03.10", "title": "Германският режисьор Вим Вендерс: Струва си да правиш единствено нещо, което друг не може"}
{"url": "https://www.dnevnik.bg/evropa/2018/03/10/3137028_zashto_centralna_evropa_stana_tolkova_evroskeptichna/", "text": "Много хора са объркани от евроскептичния завой на Централна Европа. Все пак в региона  се наблюдава сравнително стабилен икономически растеж  през последните две десетилетия. Парите от Брюксел текат в изобилие и помагат за трансформирането на инфраструктурата. В ярък контраст с трагичното й и бурно минало никога Централна Европа не е била по-просперираща или влиятелна, пише EUobserver. Откъде идва тогава това негодувание? И защо някои наричат Брюксел \"новата Москва\"? Има три отговора. На първо място, Централна Европа е особено уязвима на популизъм. Критиките към ЕС са се превърнали в основа за всеки популист на континента. Последната икономическа криза доведе до възход на тенденциите към популизъм, национализъм и изолационизъм в западните страни. Фактът, че популизмът си прокара път към Централна Европа, не бе изненада. Ако Франция и Германия не могат да се предпазят, защо Словакия или Чехия трябва да са по-различни? Млади демокрации Нека не забравяме, че демокрацията и свободният пазар бяха въведени в Централна Европа едва преди около 25 години. Конституциите са по-слабо залегнали в политическите култури. Има по-малка опора срещу цинични политически лидери, които отравят умовете на хората с празни или безотговорни обещания и които са готови да атакуват свободата на изразяване или независимостта на правосъдието. Средната класа със своето обичайно предпочитание към умерените политически възгледи присъства по-слабо. Освен това социалната държава има по-малка възможност щедро да преразпределя приходи и да предоставя възможности за бедните. На второ място, шокът от прехода от комунизъм към демокрация е по-голям, отколкото някой е очаквал. Централноевропейските общества понесоха негативи на няколко нива – икономическо, политическо, социално и дори културно. Докато големите градове успяха бързо да се променят по западен модел, провинциите често биваха забравяни в стремежа към дерегулация на икономиките и приемане на европейските стандарти. Шенген позволи на хората да пътуват и да видят просперитета в останалите страни от ЕС и следователно да се разочароват от собствената си политическа класа. 30 години за догонване на Германия Обективната икономическа реалност е по-явна, отколкото им се иска на много политици в Централна Европа. За да достигнат нивата на просперитет в Германия, поляците или унгарците ще трябва да работят 30-40 години повече. Хората започват да губят търпение и търсят лидери, които да предложат пряк път за възстановяване на достойнството им, разбирано като свобода да избират други ролеви модели и стандарти, които дойдоха с процеса на европеизация. Освен това за хората от изтока да бъдат вечният ученик на западняците е психологически натоварващо. На трето място, съществуват истински опасения от двойни стандарти. Компаниите действително продават по-ниско качество храни в източните части на ЕС. Дигиталните услуги са по-трудно достъпни например от Словакия в сравнение с Австрия. Несправедливите стереотипи за по-бедните хора на Изток продължават да съществуват сред държавите от някогашния ЕС на 15-те. Някои решения на европейско ниво отразяват по-скоро нуждите на постиндустриалните, постмодерни, развити общества на Запад, отколкото на тези в източната част на континента. Гласът на Централна Европа често не бива чут, регионът е слабо представен в институции като Европейската служба за външно действие. Седалищата на евроинституциите са разположени основно в Западна Европа. Какво означава всичко това за европейското единство? Отваря ли се новият-стар разрив между Изтока и Запада? В краткосрочен план вълнението ще остане, което прави бъдещите сблъсъци и влошаването на настроението вероятни, особено при предстоящите  бюджетни преговори  или  проблемите на Полша с върховенството на закона . В дългосрочен план всички описани по-горе фактори ще работят в полза на помиряването и хармоничното сътрудничество. Популистите често губят доверието на гражданите. Вторичните трусове от системните промени от комунизма ще отшумят, след като новите поколения започнат да наподобяват повече тези от Западна Европа. И има предостатъчно политици (и граждани), които осъзнават, че честността и солидарността работят и в двете посоки. И така, представете си, че се местите в дом, в който всичко вече е обзаведено. Настанявате се в най-малките стаи и домакините ви предлагат само остатъците от кухнята (които наричат структурни фондове) и очакват вие да сте им много благодарни за това. Бихме разбрали, ако един нов наемател си помисли, че е по-лесно да си опъне палатка навън, дори ако вали. Ето така може би се чувстват централноевропейските общества.", "date": "2018.03.10", "title": "Защо Централна Европа стана толкова евроскептична"}
{"url": "https://www.dnevnik.bg/analizi/2018/03/10/3143775_solomonovite_resheniia_na_upravliavashtite/", "text": "Съществува ясна, доказана с вековете причина за разделението на властта, а именно – избягване на концентрация на твърде много власт. Причината е, че \"властта има склонността да корумпира, а абсолютната власт корумпира абсолютно\" ( .). - решението на Министерския съвет за  промяна в плана за управление на Природен парк \"Пирин\" ; - спасяването на  двете лъвчета от Разград  и изпращането им в специализиран център в Холандия; - подписването на  Националния рамков договор  (НРД) за 2018 г. между Националната здравноосигурителна каса и съюзите на лекарите и зъболекарите в България; - продажбата на българските активи на чешката \"ЧЕЗ груп\" на българската \"Инерком груп\", която се оказа невъзможна без  държавното участие  в нея. На пръв поглед събитията не са свързани, освен че всяко едно от тях предизвика сериозна обществена реакция, която беше използвана като повод от премиера, за да се намеси като спасител от последна инстанция. и всички заживяват дълго и щастливо освен институцията, отговорна за казуса – Министерството на околната среда и водите в първите два казуса, министерствата на финансите и здравеопазването в третия и Комисията за финансов надзор и Комисията за енергийно и водно регулиране в четвъртия. Какво пък толкова, ще кажете вие, нали проблемите се решават? Да, намира се решение, но то е политическо решение на политически създаден проблем. Първопричината за гореописаните казуси, а и на редица други, не е конкретното предложение на една или друга институция, а липсата на доверие, че съответната институция работи в интереса на обществото. Например: - протестите срещу правителственото решение за Пирин се коренят в  опасения , че нито то, нито законовите изисквания ще се спазват; - напрежението около подписването на НРД за 2018 г. се дължи на това, че допълнителни средства за тази година са предвидени, но в последния момент надзорният съвет на касата отхвърля решението с три гласа \"за\" и петима \"въздържал се\" (все още няма стенограма от гласуването); - напрежението около покупката на ЧЕЗ се нагнетява чрез подхранване на страховете, че новият собственик може да прави каквото си поиска, включително да \"спре тока\", а регулаторите са безучастни наблюдатели. в унисон с целенасочена политика на дискредитирането им и концентриране на все повече власт в премиера, независимо дали се прави чрез назначаване на хора със съмнителна компетенция и репутация, дали чрез директно вмешателство в работата им, или чрез цялостно пренебрегване на ролята им. Вследствие на това или работата на институциите започва да понакуцва, или просто изглежда така, но крайният резултат е един и същ - решенията се взимат еднолично от самия премиер. По този начин лека-полека обществото започва да вярва все по-малко на тези институции и все повече да разчита на решения от последна инстанция, докато всички проблеми не започнат да се решават по този начин.   През последните седмици, а и не само, сме свидетели на казуистични законодателни предложения като разширяване на правомощията на КЕВР или  изменения на понятието \"неизбежна отбрана\"  (което отново е по заръка на премиера). Въпреки че решението на почти всеки проблем в България се търси в  законодателни промени , те са безсмислени, ако след това или институциите не спазват законите, или обществото не вярва, че го правят. Така лека-полека се отдалечаваме от постиженията на държавното управление от последните векове и се връщаме към Соломоновите времена, когато царят е изслушвал проблемите на поданиците си и с помощта на умения, мъдрост и знание е намирал решение, което да е угодно на всички. Оказва се, че намесата на премиера буквално може да спасява животи, какъвто е примерът с умъртвените наскоро птици от Българската агенция по безопасност на храните. Ако въпросът беше отнесен до неговото внимание навреме, това можеше да бъде предотвратено, но в своето късогледство  софийският зоопарк  тръгва по каналния ред и се обръща към Административен съд – София. Така птиците са умъртвени, а двете лъвчета Масуд и Терез са вече в Холандия.", "date": "2018.03.10", "title": "Соломоновите решения на управляващите"}
{"url": "https://www.dnevnik.bg/sport/2018/03/10/3144161_grigor_dimitrov_otpadna_ot_turnira_na_dvoiki_v_indiun/", "text": "Григор Димитров започна със загуба участието си в Индиън Уелс. Поражението му дойде в турнира за двойки, където си партнираше с Хуан Мартин дел Потро. Двамата отстъпиха с 4:6, 2:6 срещу Фелисиано Лопес и Марк Лопес. Срещата продължи 1.09 часа. В първия сет Димитров и Дел Потро се оказаха догонващи, след като допуснаха пробив в петия гейм. След това съперниците им още два пъти имаха възможности да пробият. Българо-аржентинският отбор стигна до отлична възможност за изравняване в последния гейм, когато поведе с 40:15, но опонентите им се защитиха и поведоха. Фелисиано Лопес и Марк Лопес имаха осезаемо превъзходство във втория сет. В него те поведоха с 5:1 след два пробива и спокойно приключиха мача. Димитров ще започне идната нощ същинския си път в надпреварата. Той  стартира срещу Фернандо Вердаско  в турнира на сингъл. Мачът ще е не преди 1.30 часа в неделя сутрин. До момента двамата са се срещали три пъти, като българинът спечели последните два двубоя през 2014 и 2015 г.", "date": "2018.03.10", "title": "Григор Димитров отпадна от турнира на двойки в Индиън Уелс"}
{"url": "https://www.dnevnik.bg/bulgaria/2018/03/10/3144037_chast_ot_evroparite_za_nauka_shte_otidat_za/", "text": "Част от парите за новите научни центъра по оперативна програма \"Наука и образование за интелигентен растеж\" ще бъдат инвестирани в строително-монтажни дейности. Става въпрос за 26.7 от 129 млн. лева (20%), с които до края на 2023 г.  трябва да заработят три центъра за върхови постижения . Основни бенефициенти са Софийският университет \"Св. Климент Охридски\" и Българската академия на науките (БАН). Част от строително монтажните-дейности ще бъдат извършени в  бившата минерална баня в столичния квартал \"Овча купел\" , която е една от три сгради в центъра за върхови постижения \"Наследство БГ\". В банята ще бъдат изградени две лаборатории, конферентна зала и компютърна зала. Едната лаборатория е наречена \"Анализ, дигитализация и реставрация на аудиовизуално наследство\", а другата - \"Социални иновации, рекреативен хюмън дизайн и нишов туризъм\"). Предстои в банята да има и център за продължаващо образование \"Наследство БГ\". Банята в \"Овча купел\" ще бъде част от центъра за върхови постижения \"Наследство БГ\", който ще използва и бившият ресторант \"Яйцето\" в Ректората на СУ \"Св. Климент Охридски\" и друга негова сграда на ул. \"Гурко\". Строително-монтажните работи в трите ще струват 6.1 млн. лева. Общо 54 лаборатории ще бъдат изградени в трите центъра за върхови постижения. \"Наследство БГ\" ще стимулира повишаване капацитета за високи достижения в научноизследователска и иновационна дейност. Другият проект - \"Национален център по мехатроника и чисти технологии\", ще се фокусира върху виртуално инженерство и дигитални производства, био-мехатроника, микро/нано инженеринг за мехатронни технологии, елементи и системи, вибрационни и акустични мехатронни технологии, транспортен инженеринг и реинженеринг, оптични мехатронни технологии, компоненти на интелигентни системи за мехатронни устройства, технологии за чиста и безопасна енергия, зелени технологии, адитивни технологии, функционални покрития и нови материали, роботизирани системи и мехатронни технологии и моделиране. Третият - \"Университети за Наука, Информатика и Технологии в е-обществото\", ще цели подобряване на възможностите на изследователите и академичните кадри от различни географски райони в България (Бургас, Русе, София, Шумен) да си сътрудничат помежду си и с партньори от Европа и целия свят.", "date": "2018.03.10", "title": "Една пета от европарите за наука ще отидат за строително-монтажни дейности"}
{"url": "https://www.dnevnik.bg/zdrave/2018/03/10/3098531_nameri_kruv_prez_feisbuk/", "text": "Какво кара главен асистент от БАН да създаде група в социалната мрежа \"Фейсбук\" с името \"Безвъзмездни кръводарители\", да отделя от личното си време, за да администрира групата и освен това да дарява кръв няколко пъти годишно. Отговорите дава Богдан Дичев. в социалната мрежа \"Фейсбук\"  е създадена преди пет години - на 27 март 2013 г. Целта й е при нужда от кръводарители, членовете ѝ да реагират навременно. Администраторите на групата имат списък с хората, желаещи да даряват, и информация с каква честота искат да го правят. Те напомнят и когато е изминало нужното време до следващия път. В момента в групата има 529 кръводарители. Има и подгрупа на помощниците - те не даряват кръв, но намират случаи, споделят призивите, за да се разшири обхватът им в мрежата, рекламират дейността на групата и привличат нови членове. Администраторите са десетима. Те поемат случаите за търсене на кръв и ги превръщат в постове. Ако някой се обади по телефона или чрез \"лично съобщение\" каже във \"Фейсбук\", че търси кръв, администраторът го разпитва за подробностите и пише публикация-призив в групата. Като се появят коментарите с желаещи да дарят, администраторът съгласува кой кога да отиде да дари, кой да бъде евентуална резерва, подканя подходящите донори с \"тагване\". И като приключи случаят, го обявява за решен. Освен това администраторите приемат новоподалите заявки за членство в групата, като изпращат изискванията и записват данните на новопостъпилите членове. Отразяват също новите кръводарявания на всеки от групата и изготвят годишния отчет. За първи път е кръводарил през 1990 г., когато е бил студент. В началото го е правил по 4 пъти годишно, след това е намалил честотата на 2-3 пъти. Негова е и идеята за създаване на група за безвъзмездни кръводарители във \"Фейсбук\". \"Тя се оформяше дълго време в ума ми, докато осъзнах какви възможности може да ми осигури социалната мрежа. Причините бяха свързани все с търсенето на кръв от някого – приятели, познати, случайни хора по интернет. А имаше и конкретен повод\", разказва той. Един негов преподавател се е нуждаел от кръв, а той е дарил безадресно скоро преди това и не е можел да му помогне тогава. След което създал групата и намерил първия донор за него. Според Дичев не много хора даряват кръв от предубеждение, че е опасно за здравето, \"а то е точно обратното\". Кръвта се обновява биохимично, стимулират се кръвотворните органи да произвеждат кръвни клетки. Има и друга причина - не се сещат, докато не им дойде до главата. Ежедневието ги поглъща, чуват призивите на Кръвния център, на Червения кръст, казват си \"Е, хубаво, ще опитам някой път\", и забравят, делникът ги отнася\", коментира още той. По думите му на първо място трябва да се промени съзнанието на хората. \"Кръвта вода не става, но водите на равното, битово, самовглъбеното, стереотипното време я отмиват\", разказва още Дичев. Попитан дали трябва държавна намеса, за да се реши проблемът с недостига на кръв, той казва: \"По начало нашата държава рядко се меси там, където няма бюрократичен интерес или персонален интерес на някой държавник или съсловие от държавни паразити. Но определено ако се намеси, ще има голяма полза и чувствителен ефект. Може да насърчава доброволното кръводаряване с данъчни облекчения, с намаляване на здравните осигуровки, с призиви, разпространявани в ключови места на визуалното внимание – помислете само колко средства се изразходват, за да се отпечатат картинки с образите на болни от тютюнопушене хора по цигарените кутии. Ако такъв продукт тръгне масово по пазара със съдействието на производителя (например торбичките за пазаруване по хипермеркетите), това ще достигне до всеки един от нас\". Според него трябват рекламни кампании и образователни предавания по националната телевизия. \"Ако се влезе в съдействие с други институции – университети, армия, полиция, спортни центрове, защо не и с Българската православна църква – ще се постигне много по-голям резултат със сигурност\". Той разказва, че условията на кръвните центрове в София му харесват - лекарите и персоналът са почти във всички случаи безукорни. По-лошо е положението обаче в провинцията. \"Човек умира от липса на кръв в Ямбол, но от кръвния център там приемат кръв само от региона на Ямбол. Не може да дарим за него тук, в София. И ако не се намери кой; и ако роднините не намерят начин да набавят кръвта, пациентът е обречен. Не от липса на кръв, а от липса на кръв точно в този район\", обяснява Дичев. Посочва и причините за това - ако се дари другаде, някой трябва да обработи, съхрани и транспортира кръвта до мястото, където има липса, което е свързано с пари. \"Наскоро в Русе имаше случай - четири банки АБ+ за тежко болен човек. От центъра са искали донорът да бъде само от Русе, не дори и от региона. Вдигна се един наш член, отиде там, разпита каква е работата. Той е активист на Червения кръст. На него, разбира се, медицинските лица му бяха разказали съвсем друга история. Допускам възможността в тези случаи да се действа неофициално, само от определени хора, но това не може да става без знанието на ръководството на тези институции\", казва още Дичев. Част от служителите на кръвния център в София вече са чували за групата и разпознават представителите ѝ. Групата има най-много хора в София, Варна и Пловдив. От Стара Загора, Русе, Търново, Бургас и Сливен са по десет-дванадесет души и ако се случи например търсене на кръв от Монтана, става много трудно, ако търсенето не обхваща целия кръводарителен регион, в който е градът, допълва Дичев. \"Срещали сме случаи с много особени изисквания: болницата приема бележки само от кръвния център в същия град. Не е законно, не е морално, но се е случвало. И то въпреки заповедта на министъра на здравеопазването от началото на есента на миналата година до всички кръвни центрове в страната да приемат кръв, предназначена за всякакви места. Но болницата като каже \"не\" - толкова. Или пък търсенето обхваща целия регион, в който е градът на болния човек, но се търси рядка, минусова кръвна група и не приемат кръв, дарена в други градове извън свещения им регион. За каквито и трудности да говорим по отношение на липсата на безвъзмездни кръвни донори, най-големите трудности ни ги създава системата на здравеопазването и безумните ѝ бюрократични постановки\", казва Дичев. Най-тъжно по думите му е, когато групата не може да помогне за някой случай и членовете и знае, че или още по-лошо - няма да се спаси. Групата има нужда от нови членове - \"нямаме достатъчно членове от малките градове и с редки кръвни групи. Друг е въпросът, че разрастването на групата води до затруднения в нейното администриране\", казва Дичев и накрая посочва и изискванията към желаещите да станат членове на групата - посочване на профила им в социалната мрежа \"Фейсбук\", кръвна група, резус-фактор, град по местоживеене, телефонен номер и дата на последно кръводаряване. Както и колко пъти годишно бехя ескяле да даряват.", "date": "2018.03.10", "title": "Намери кръв през \"Фейсбук\""}
{"url": "https://www.dnevnik.bg/sviat/2018/03/10/3098203_moje_li_gladut_da_bude_pobeden_s_poveche_obshtuvane/", "text": "Докато Илон Мъск и други предприемачи се съревновават в  пътуването до Марс , а част от човечеството се чуди колко полезен и колко опасен може да е изкуственият интелект, призивите и инициативите за справяне със световния глад все по-рядко са в новините. Все пак в различни точки на света \"мечтатели\" откликват на тревогите, че до 2050 г. ще трябва да се произвеждат 70% повече храна (според прогноза на ООН). Те търсят изход от ситуацията, като използват възможностите на съвременните технологии и често предлагат прости, но рядко използвани алтернативи. Все още няма толкова добър изкуствен интелект или пилотна програма за оптимизация на земеделието, чийто ресурс да е достатъчен да помогне в мащабите на кризи като тази в Сомалия, започнала заради сушата през 2011 г. и изострена от сражения между враждуващи въоръжени групировки. Според доклад на ООН от 2013 г. смъртните случаи заради недохранване в тази криза са близо 260 000. Над 6 милиона души (при население от 14.3 милиона) са в риск заради сушата и имат нужда от хуманитарна помощ, а половината от тях са в сериозен риск от глад. В обедната почивка на поредния работен ден в Шведската агенция по заетостта Мохамед Омер се събира с четирима приятели сънародници и обсъждат тревожните новини. \"Бяхме притеснени и не знаехме какво да правим. Как можехме да помогнем така, че да не се случи същото като през 2011 г.? Видяхме, че се събират пари навсякъде сред диаспората в САЩ, но не знаехме къде отиват, какви са нуждите, в кое село какви помощи достигат и къде има нужда от още\", спомня си в разговор с \"Дневник\" роденият в Сомалия Омер. Той е един от съоснователите на платформата  Abaaraha , която както тези на организациите, така и на диаспората. Abaaraha (името означава \"суша\") позволява на хуманитарни активисти, сомалийци, пострадали от бедствието, ангажирани граждани и други в Сомалия да подадат сигнал за хуманитарен проблем и да го поставят на карта с огнищата на кризата в реално време. Тя използва кенийския софтуер с отворен код Ushahidi (\"свидетел\" на суахили) - създаден през 2007 г. като реакция на политическата криза около тогавашните избори. \"Трябваше ни нещо бързо и имахме прототип за един-два дни, а за седмица вече работеше онлайн заради готовите елементи на \"Ушахиди\", разказва Омер, който пуска краудсорсинг платформата в средата на март миналата година. Abaaraha не дава точна статистика колко от сигналите, маркирани на картата от потребители или докладвани с обаждане или съобщение, са довели до доставка на помощи. \"От февруари до юни, преди да започне влажният сезон, почти всички информации, които стигнаха до нас, получиха отговор от агенциите. По наши данни 99% (от районите в сигналите) са получили някаква помощ.\" Платформата значително улеснява логистиката и скъсява цикъла на доставки на помощите - преди това обичайната практика е хуманитарните организации да стигнат до зона, силно засегната от глад, холера и други проблеми, да докладват ситуацията и тогава да бъдат изпратени помощи. \"Сега по-лесно можем да разберем и дали помощта, която е получена, е достатъчна или дали жителите имат нужда от още.\" \"Правим го след работа, защото е доброволно; в обедната си почивка; вечер. Помагат и приятели от диаспората - например в Северна Америка. Така че на практика почти денонощно има човек на повикване\", обяснява Омер. Изтъква, че за да функционира платформата успешно, автоматичното зареждане на съдържание от потребители не е достатъчно – екипът филтрира и се уверява в автентичността, преди да информацията да се появи на сайта. \"Не сме имали фалшиви известия, но сигналите понякога са неточни или непълни.\" Abaaraha работи и с кол-център, намиращ се в Сомалия, за онези, които нямат достъп до интернет и които могат да сигнализират само с обаждане или кратко съобщение. Хуманитарни агенции действат в Сомалия от няколко десетилетия; но едва сега за пръв път всички сигнали, които получават и обработват различните организации, могат да се обединят на една платформа. \"Вярваме, че ако дори малко сме намалили глада, то е, в усилията ни. Имахме и късмет, че достъпът до интернет в Сомалия вече е достатъчно добър, така че идеята ни се появи в подходящия момент.\" Освен награди и номинации за отличия Омер вече има запитвания от организации, които искат да поддържат платформата или да я пресъздадат в други държави като Южен Судан. Допуска, че и собствената дейност на Abaaraha може да се разпростре отвъд Сомалия. \"Започнахме като доброволци, но вече сме регистрирана организация, включваме нови хора. Може би, ако се разраснем, ще действаме и в други държави, но сега ресурсът ни е ограничен.\" Картата, достъпна на сайта, същевременно показва и че има още много точки, в които нуждите на засегнатите тепърва предстои да бъдат задоволени. Abaaraha помага за това и тази година - сухият сезон  вече започна . където технологията NEWS (\"Новини\") - \"Система за ранно предупреждение, свързано с изхранването\" използва big data и дава на фермерите решения на базата на геопространствена информация в реално време. Тя засича сигнали за недостиг на храна като проблеми с реколтата, суша и нарастващи цени на хранителните продукти. Според изследване на Националния университет на Колумбия от 2013 г. средно 18 души на ден са умирали от недохранване в предходните 10 години. Сред причините са проблеми в земеделието, бедствия като суша и отклоняване на правителствени помощи. Според Джон Фелипе Сандовал от Националния университет на Колумбия общуването предлага отговор на проблема. \"Иновацията не е в тракторите и развитието на приложенията, а в човешкия ресурс и хората, които работят заедно и решават проблема на терен\", казва Сандовал. Като юноша дори не е предполагал, че ще се занимава със земеделие, но успехът му на изпитите в университета не му стига, за да бъде класиран по първите си желания. Година по-късно, когато има възможност да я смени, вече не иска да го прави - и не просто изучава агрономия, а става първият делегат на Колумбия на световна младежка среща за земеделието (Youth AG Summit) в Брюксел през октомври. Печели проект с идея за международна неправителствена организация, която да реши кризата на колумбийското земеделие (и в други държави) чрез образование и обяснение. \"Всяка звезда може да каже, че социалните мрежи са много важни. Когато започнах да пиша, за да кандидатствам (за Youth Ag Summit), и аз го мислех много повърхностно... Но е така, технологиите може да са важни, но комуникацията е още по-важна. В университета но хората не ги познават, нито могат да ги използват. Затова и трябва да работим и с инженерите, софтуерните разработчици, индустрията за ранно предупреждение на болести, хора, които работят в международната търговия... Защото в Колумбия земеделието не се смята за достойна работа, става дума основно за задоволяване на собствените нужди, няма устойчиви начини за правене на бизнес.\" Според него системи като NEWS са пример, че \"често се разчита на важни технологични развития, които не стигат до хората. Докторски и магистърски тези и изследвания се очаква да окажат голямо влияние, но накрая са просто една книга в библиотеката, защото не се разработват.\" Има и други проблеми: \"Не може приложение, разработено в Европа, да реши проблемите ни тук. А после трябва да стигне и до земеделците.\" Не може бедствията и корупцията да са единствените виновници за бедността и недохранването в селските райони - преди няколко месеца колумбийски фермер заедно с тримата си братя и 83-годишния си баща решиха да унищожат с трактора си 40 хектара насаждения юка, защото не можеха да ги продадат на цена, която би им помогнала да преживеят. \"Често проблемът не е количеството на продукцията, а че нямат канали, с които да я продават. Именно тук трябва да действат правителствата, професионалистите и експертите.\" Все пак звучащата тривиално концепция за не бива да се подценява, дори да се разработва далеч от най-засегнатите райони. Например създаденото в Лондон приложение  WeFarm , чийто тест започна през 2016 г. сред дребните фермери в няколко държави (в глобален план тази група е около половин милиард души), вече се смята за стартъп успех. След като заработи в Уганда, Кения и Перу по-рано тази година, на него вече са регистрирани 535 хиляди фермери, разменени са 57.5 милиона съобщения и са дадени почти милион отговора. Подходът, който използва, е прост: когато фермер види проблем в реколтата си или с животните, които отглежда, изпраща текстово съобщение до местен номер на WeFarm и може да получи отговор(и) до минути. \"Информацията е в центъра на всичко, което правим. Фермерите ни имат информация и познание, които биха донесли полза на други в мрежата. Така можем да предаваме познанието през поколенията\", каза по-рано тази година за Си Ен Ен Муини Буика, който отговаря за платформата в Кения. В далечни, изолирани селски райони без добро интернет покритие (или с жители, за които смартфонът е лукс) този метод се оказва работещ. Всъщност според данни на организацията, цитирани от \"Ройтерс\", близо 95 на сто от потребителите използват платформата офлайн, въпреки че тя съществува и в интернет. WeFarm, от друга страна, не може да реши всички проблеми на фермерите, било те свързани с оборудване или експертен поглед на проблема на място.", "date": "2018.03.10", "title": "Може ли гладът да бъде победен с повече общуване"}
{"url": "https://www.dnevnik.bg/skorost/2018/03/10/3143481_leki_podobreniia_kachiha_cenata_na_bugati_shiron_do/", "text": "Френската марка \"Бугати\", която е част от \"Фолксваген груп\", продължава с политиката си да пуска ултраскъпи версии на единствения модел, които предлага. На продължаващия до 18 март автосалон в Женева компанията представи изпълнение\"Спорт\" на \"Широн\".  Автомобилът запазва мощността на серийния модел, представен през 2016 година, която е \"скромните\" 1500 конски сили, но предлага значително по-добро пътно поведение и управляемост. Освен това версията \"Спорт\" е олекотена с 18 килограма. Намаляването на теглото е постигнато с по-масовото използване на елементи от въглеродни влакна Така например \"Бугати Широн Спорт\" e първият автомобил с карбонови рамена на чистачките. Олекотяване има и на задното стъкло.  От \"Бугати\" посочват, че твърдостта на окачването е повишена с 10%, което прави колата още по-приятна за каране и бърза. Промени има и в работата на задния диференциал, който прехвърля тяга между лявото и дясното колело. Подобренията в \"Широн\" са оценени на 250 000 евро и версията \"Спорт\" струва  2.65 млн. евро (почти 5.2 млн. лева) при 2.4 млн. евро за стандартната модификация.", "date": "2018.03.10", "title": "Леки подобрения качиха цената на \"Бугати Широн\" до 2.65 млн. евро"}
{"url": "https://www.dnevnik.bg/photos/2018/03/10/3141054_fotogaleriia_sharun_stoun_na_60_g/", "text": "Вероятно най-големия секссимвол на 90-те години, американската актриса Шарън Стоун пробива с ролята си в еротичния трилър \"Първичен инстинкт\" от 1992 г. Има награди \"Златен глобус\" и \"Еми\", номинирана е за \"Оскар\" и две награди \"Сатурн\". Днес навършва 60 г. Стоун е родена на 10 март 1958 г. в Мийдвил, Пенсилвания. Още снимки на Шарън Стоун може да разгледате в галерията  .", "date": "2018.03.10", "title": "Фотогалерия: Шарън Стоун на 60 г."}
{"url": "https://www.dnevnik.bg/detski_dnevnik/2018/03/10/3138715_otkus_ot_prizrachnata_gondola_na_djani_rodari/", "text": "Страховити пирати, избягал неаполитански затворник, венециански търговец скъперник и кльощав несретник на име Арлекино се впускат в шеметно и комично приключение из страниците на \"Призрачната гондола\" от Джани Родари. Книгата, която не е издавана на български език до момента, е илюстрирана от Дамян Дамянов, съобщиха от издателство \"Сиела\". Преводът на \"Призрачната гондола\" от италиански е на Иво Йонков. Небивала комбинация от (не)бивали събития среща група колоритни герои, които се втурват в средиземноморско приключение край бреговете на Италия в навечерието на Коледа през \"хиляда шестстотин и някоя си година\". На страниците на непубликуваната в България досега комедия дел арте \"Призрачната гондола\" читателят среща кой от кой по-пъстроцветен образ. Докато търси какво да сложи в празния си стомах, изгладнелият Арлекино попада случайно на маскирания венециански търговец Панталоне, който търси сина на багдадския халиф, за когото се очаква да е избягал от венецианския затвор Пиомби. Същият е издирван и от прочутия пират Али Бадалук, който наближава Града на гондолите на борда на кораба \"Султанска брада\" в компанията на страховития си екипаж. Междувременно известният италиански капитан Тарталя поема към Ориента на борда на своя \"Сан Марко\" – най-красивия кораб из Средиземноморието – също по следите на принца. Кой капитан ще успее да стигне до избягалия принц пръв? Ще се оправят ли героите в бърканицата от разменени самоличности? И ще успее ли Арлекино да се измъкне невредим от пиратите и да сложи в джоба си несметното съкровище, обещано от халифа на спасителя на сина му? А когато в историята се намесват още прислужницата на Панталоне – Коломбина, неговият наскърбен племенник Линдоро, непрестанно преживящият хляб юнга на борда на \"Сан Марко\" Маняпан, неаполитанският просяк Пулчинела, обърканият директор на затвора и няколко тъмничари, които намират удобно оправдание да не идат на работа – тогава венецианският карнавал наистина е в разгара си. Читателят трябва само да сложи маска и да се гмурне... Течеше хиляда шестстотин и някоя година и течеше толкова бързо, че почти стигна края си: по-точно беше Бъдни вечер и слабичкият дрипав младеж, сгушил се унило под един балкон във Венеция, за съжаление, го знаеше. – Утре е Рождество – мислеше си Арлекино, вперил поглед във водата на канала, черна като неговите мисли – и аз непременно ще съм по-гладен, отколкото в другите дни. В стомаха ми сигурно има календар: в празнични дни роптае много повече, отколкото в делнични. Прекара деня на площад Сан Марко, опитваше се да хване един гълъб, който му се струваше съвсем подходящ за празничното печено. Но гълъбите го познаваха отдавна. Когато го виждаха да идва на площада, си предаваха един на друг: – Тревога! Идва онзи гладник. Да му оставим просото и да си спасим перата. И като излитаха, намираха сигурно убежище на върха на камбанарията. Арлекино се навеждаше и се преструваше, че си връзва обувките, но пълнеше джобовете си с просо и натрошен ориз. Тогава се намесваха стражарите и му пречеха да тлъстее за сметка на град Венеция, който харчи купища пари за храна на своите красиви гълъби. – Хей, ти, защо не отидеш да се разхождаш другаде?– му казваха. – Чудесна идея! – отговаряше им той. – Не знам как не съм се сетил по-рано! Вие, стражарите, наистина мислите за всичко. Като му видеха гърба, гълъбите отново планираха над площада и гукаха помежду си, вероятно хвалеха добрите стражи. В отсъствие на нещо по-добро (и на просо) клетият младеж предъвкваше няколко грозни думи по адрес на онези невинни животинки, когато странна гледка привлече вниманието му. Една гондола плаваше покрай брега и навлизаше в прочутия канал, в който се оглежда и трепери от страх Мостът на въздишките. Да видиш гондола във Венеция, не е странна гледка: има ги с хиляди, управлявани от умелия си гондолиер, изправен на кърмата като мачта без платно. Но тази гондола нямаше гондолиер, беше пуста като ковчег без мъртвец и все пак се плъзгаше бързо по водата, движена от невидима и неведома сила. – Я виж ти – каза си Арлекино. – Може би я теглят рибите, за да се забавляват. – Младежо – избоботи някой зад гърба му. – Искате ли да спечелите хиляда дуката? Арлекино изненадано се обърна. Мъж с маска, загърнат в широко черно наметало, се беше надвесил отгоре му. – Хиляда дуката? – Не губете време да ги броите сега. Бързо ме вземете на борда и следвайте онази лодка. Арлекино се изправи на крака, хукна по брега и скочи в близката гондола. Тайнственият чужденец го последва, седна на носа и отново избоботи: – Напред, безделнико. Докато отвързваше въжето от кола, Арлекино внезапно си спомни, че никога през живота си не е бил стопанин на гондола, а още по-малко на тази, която крадеше в момента. \"Трябва да съм луд, та да му кажа, че не съм гондолиер! – помисли, за да се успокои. – Сигурно ще се ядоса много. По-добре да си мълча: все пак става дума за хиляда дуката. Колкото до гондолата, ще я взема назаем.\" В същия този миг капитан Тарталя, командващ кораба Сан Марко, предназначен за превоз на подправки и платове между Венеция и Ориента, излизаше от една кръчма, където беше провел дълга и приятна беседа с готвача на борда – който му служеше и за телохранител, когато се намираха на брега – и с доста бутилки ракия от Фриули. – Дже Дже Дже – каза изведнъж капитан Тарталя, който не беше от бързите оратори вероятно за да не опровергава своето име. Докато той се напъваше да завърши започнатата дума, аз ще го изпреваря и ще ви информирам, че изречена докрай, тя е \"Дженовефа\". Историята не разяснява защо един корабен готвач е стигнал дотам да отговаря на това странно име: ние не си избираме имената, слагат ни ги както брадавиците върху носа. Затова бъдете добрички с готвача Дженовефа и не му се смейте. – Дже Дже – продължаваше в това време капитан Тарталя, сочейки с пръст канала. И искаше да каже: \"Дженовефа, да не близна никога повече ракия, ако това не е призрачна гондола. Гледай, в името на всички делфини на Адриатика: носи се самичка, ни гребла, ни платно. Единственото възможно обяснение е, че това е гондолата на Харон, който превозва душите в ада\". Когато капитан Тарталя привърши словото си, Дженовефа разбра, че трябва да се обърне и погледне към канала. Но видя само една нормална гондола, управлявана от по-скоро несръчен в движенията си гондолиер: вътре седеше маскиран човек, навярно се връщаше от танцова забава. Призрачната гондола вече беше изчезнала. Затова каза: – Капитане, може би се чувствате зле от стотната чашка. Не ви ли предупредих, че са достатъчни деветдесет и девет? На капитан Тарталя му се искаше да настоява, но поредният сблъсък със стената изби от главата му това странно видение. Засега нека оставим тези двама господа да издирват своята странноприемница. Що се отнася до нас, ще се върнем малко назад. Направихте ли го? Къде се намираме?", "date": "2018.03.10", "title": "Откъс от \"Призрачната гондола\" на Джани Родари"}
{"url": "https://www.dnevnik.bg/photos/2018/03/10/3141143_fotogaleriia_kervanut_na_bednostta_si_trugva_ot/", "text": "Призори хората вече ровят в кофите за боклуци, а падне ли мрак, се скриват в домовете си от обирите и отвличанията. Това се случва в държавата с най-големите залежи на петрол на глава от населението в света. \"Ройтерс\" последва един керван бежанци в търсенето им на по-добър живот в Еквадор, Перу, Чили и Аржентина.", "date": "2018.03.10", "title": "Фотогалерия: Керванът на бедността си тръгва от Венецуела"}
{"url": "https://www.dnevnik.bg/sport/2018/03/10/3144198_hjustun_rokets_e_purviiat_otbor_v_nba_dostignal/", "text": "Победната серия на \"Хюстън рокетс\" в  НБА  беше спряна, след като \"Торонто раптърс\" победи в драматичен сблъсък в \"Еър Канада сентър\" със 108:105. За първи път от 42 дни \"ракетите\" загубиха и прекъснаха серия от 17 поредни успеха. В средата на втората четвърт домакините водеха с 19 точки, но след силна игра на Джеймс Хардън \"Хюстън\" успя да се върне в мача и две минути преди края резултатът беше 102:102. Две грешки на гарда на \"ракетите\" обаче доведоха до шансове за канадците, които се възползваха и победиха. За \"Торонто\" Кайл Лаури реализира 30 точки и добави шест асистенции, а Демар Дероузън завърши с 23 точки и седем борби. Центърът Йонас Валанчунас се отличи с традиционния си \"дабъл-дабъл\" – 14 точки и десет борби. Джеймс Хардън вкара 40 точки, но това не се оказа достатъчно за \"ракетите\". Останалите му съотборници не бяха на толкова високо ниво, като Ерик Гордън и Крис Пол добавиха по 14, а Тревър Ариза – 13. Въпреки загубата \"Хюстън\" записа друго историческо постижение, като стана първият отбор в НБА, достигнал до 1000 вкарани тройки в рамките на един сезон. \"Ракетите\" достигнаха до тази бройка след само 65 мача. Те вкараха девет от 27-те си опита от зоната за три точки в \"Еър Канада сентър\", което беше доста под средния им процент за сезона. Двата тима остават начело в двете конференции. \"Хюстън\" води на Запад с 51 победи и само 14 загуби, а \"Торонто\" е с 48 успеха и 17 загуби и води пред \"Бостън\". В друг интересен мач от нощта шампионът \"Голдън стейт уориърс\" загуби като гост на \"Портланд трейлблейзърс\" – 108:125. Кевин Дюрант реализира 40 точки, но това не помогна на \"воините\" да предотвратят 15-ата си загуба през сезона. За \"Портланд\" много силен мач направиха гардовете Си Джей Маккълъм с 30 точки и Деймиън Лилард с 28 и осем асистенции. Звездата на \"воините\" Стеф Къри не игра заради контузия в глезена. Загуба записа и \"Кливланд кавалиърс\" – 102:116 като гост на \"Лос Анджелис клипърс\".  Леброн Джеймс  и компания изостанаха след първата четвърт и след това трудно успяваха да поддържат темпото на домакините. Джеймс завърши с 25 точки и десет борби, а Джордан Кларксън добави 21. За \"ножиците\" Тобиъс Харис беше най-резултатен с 23 точки, а Харел и Деандре Джордан добавиха по 20.", "date": "2018.03.10", "title": "\"Хюстън рокетс\" е първият отбор в НБА, достигнал хиляда тройки в рамките на един сезон"}
{"url": "https://www.dnevnik.bg/politika/2018/03/10/3144195_pravitelstvoto_otpuska_3_mln_leva_za_iazovirite_v/", "text": "Правителството заседава извънредно днес, за да отпусне 3 млн. лева за язовирите в община Хайредин. Новината бе обяви в началото на заседанието от премиера Бойко Борисов, съобщи Правителствената информационна служба. \"Това, което ме вбесява най-много е, че слушам само как нещо не може да стане. За нещо трябвало специално постановление, което не можело да се направи, защото било в разрез с обществените поръчки. Провел съм срещи с хидроинженерите от Враца, които се занимават с това. Едната страна на язовира я взривявали бракониери, после е възстановявана. Другата аварийно правена, преливникът не работел. Какво толкова сложно има на тези съоръжения? Това са кранове, които се поддържат в изправност\", обяви Борисов. Той разказа как слуша, че е нужно специално постановление, но то било в \"разрез с обществените поръчки\" и докато кандидатствали за средства, необходимите суми разстели лавинообразно - от 70 хил., на 700 хил., на 1.7 млн. лева.  \"Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки – още години ще минат – ще дойдат, ще ги обжалват и до тогава страховете на хората стоят. И това го правим години наред!\", каза още Борисов. Държавата може да поеме управлението на язовирите За да се спести време, той лансира идея на министъра на икономиката Емил Караниколов - да се направи \"отделна компания, аварийна, само с това да се занимава\". \"Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават. Снощи, когато си говорех с кмета, той ми казва: \"Нито за риба го ползваме този язовир, нито за електроенергия, нито за напояване\". Само че, това отговаря на въпроса: \"Като не са нужни, защо не ги източите и няма да има язовир и няма да има проблем\". Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам пак му казах на кмета вчера, че най-малкият проблем в случая са парите. Въпросът е как незабавно да го направим. Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат – вече един път, два пъти, три пъти ставаха наводнения. И задават въпроса \"Какво правите?\". А ние правим много, а резултат – много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми\", разказа Борисов в началото на заседанието и поиска въпросът да бъде решен. След заседанието вицепремиерът Томислав Дончев обяви, че е време да има структура, която да може да реагира веднага и да осигурява техническа готовност на язовирите, съобщи \"Фокус\". По думите на колегата му Емил Караиванов язовирите, които не могат да бъдат управлявани от общините, ще бъдат прехвърлени на държавната структура. Той обяви, че ще бъдат подготвени законодателни промени, които ще дадат възможност на общините в кратък срок да изразяват мнението си дали могат да управляват язовирите или не. В случай че не могат, то ще бъде прехвърлено на държавата. Рискът от наводнения е преодолян  Рисковата ситуация на язовир \"Рогозен 1\" е преодоляна, обяви след заседанието директорът на Главна дирекция \"Пожарна безопасност и защита на населението\" главен комисар Николай Николов, съобщи \"Фокус\". От полунощ до 6 часа сутринта нивото на язовира е паднало с 28 сантиметра. По думите на Николов няма опасност за преливане на реките. Има обаче покачване на нивата - нивото на река Скът при Мизия например от сутринта нивото е вдигнато с 6 сантиметра. ", "date": "2018.03.10", "title": "Правителството отпуска 3 млн. лева за язовирите в община Хайредин (допълнена)"}
{"url": "https://www.dnevnik.bg/biznes/2018/03/10/3144191_energiiniiat_regulator_ne_jelae_da_preiajda_s_vlast/", "text": "Комисията за енергийно и водно регулиране (КЕВР) не желае да преяжда с власт, както би станало, ако Народното събрание приеме законопроекта на Обединените патриоти, провокиран от сделката между ЧЕЗ и Интерком за българския бизнес на чешката енергийна компания. Това се разбра от думите на председателя на регулатора Иван Иванов пред \"Дарик\" радио. В хода на сделката се видя, че  държавните регулатори нямат законово основание  да я контролират и да влияят при избора на купувача. С проекта Патриотите предлагат КЕВР да разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос на електроенергия, топлинна енергия и газ, \"с оглед защита на националната сигурност и обществения ред\". Иван Иванов коментира, че КЕВР няма капацитета да се произнася върху произхода на средствата за сделката и досието за дружеството - купувач, нито да разследва дали в миналото от него са извършвани злоупотреби или действия, хвърлящи съмнения. Освен това подобна промяна би означавала КЕВР да провери всички кандидати, подали оферти, което значително надхвърля възможностите й. Той припомни, че в близко бъдеще комисията ще поеме нови отговорности като следи за търговия с вътрешна информация и манипулации на електроенергийната борса. Иванов даде за пример практиката от миналото - никой не е питал регулатора, когато германската ЕОН продаде бизнеса си в североизточна България на чешката Енерго-про, нито при първоначалното раздържавяване на трите електроразпределителни дружества. Друг пропуск в законопроекта на Патриотите според шефа на регулатора е липсата на ясни критерии, по които КЕВР би могла да спира подобна сделка. \"В закона трябва да има критерии, по които да отказваме или даваме разрешение за сделка, а не да ни се даде субективно право да преяждаме с власт,\" каза Иванов. Той повтори, че сделката между ЧЕЗ и \"Инерком\" няма как да повлияе на цената на тока, защото продаваните дружества не произвеждат електроенергия, а КЕВР внимателно следи какви инвестиции влагат. В отговор на въпрос Иванов посочи, че няма информация ЧЕЗ да е предлагала на българското правителство да изкупи бизнеса й тук.", "date": "2018.03.10", "title": "Енергийният регулатор не желае да преяжда с власт чрез законопроекта на Патриотите"}
{"url": "https://www.dnevnik.bg/biznes/2018/03/10/3144209_informaciiata_za_iziskvaniiata_kum_stroitelnite/", "text": "Министерството на регионалното развитие и благоустройството предоставя по електронен път информация за изискванията за употреба на продуктите в строителството, съобщи пресцентърът на ведомството. Звено за контакт към ведомството консултира предприемачите в бранша за техническите спецификации, съобразно които трябва да се оценяват строителните продукти в съответствие с европейските изисквания и националните изисквания за тяхната употреба. Освен строителните фирми от информацията могат да се възползват и проектанти, производители на строителни материали, дистрибутори на продукти за строителството. Информацията, която се предоставя, е безплатна и може да бъде намерена на електронния адрес на звеното за контакт о продукти в строителството:  http://cpcp.mrrb.government.bg/cms/home.html . Целта е да се информират всички участници в строителния процес, както и да се опростят и намалят административните тежести, особено за малките и средните предприятия. Информацията за изискваните от националното и европейско законодателство експлоатационни показатели на строителните продукти в зависимост от тяхната употреба дава възможност за правилния подбор на продуктите в строителството, както и за законосъобразното им пускане на пазара, напомня министерството. МРРБ се надява електронната услуга да е от полза и за чуждестранните производители на материали за строителството, които искат да внасят продукцията си в България. На разположение на предприемачите е Ръководство за строителните продукти, с което се представят синтезирано новите правила за пускане на строителни продукти на пазара у нас. В него се дава информация на производителите за задълженията, които имат, и основанията, поради които трябва да изберат нотифициран орган за оценяване на произвеждания от тях продукт. Проектантите и строителите пък се информират за най-подходящия продукт, който им е необходим за изпълнението на строителния обект. За миналата година получените запитвания по електронен път са 35.", "date": "2018.03.10", "title": "Информацията за изискванията към строителните продукти е достъпна онлайн"}
{"url": "https://www.dnevnik.bg/sport/2018/03/10/3144214_real_madrid_shte_izluchva_sudurjanie_s_360-gradusovi/", "text": "Европейският клубен шампион  \"Реал\" (Мадрид)  подписа договор за сътрудничество с компнията The Dream, която предлага приложение за смарт телевизия. След договора между двете страни, феновете на испанския първенец ще могат да гледат специално съдържание на своите телевизори или мобилни телефони. Dream VR ще предлага 360-градусови видеа, както и програма, снимана с виртуална реалност. От клуба обявиха, че съдържанието ще се обновява всеки месец. \"Горди сме, че привлякохме не само най-добрия футболен клуб в света, но и една от най-известните и големи спортни марки. Ние сме пионер в развиването на подобен проект и се надяваме, че ще предложим едно много високо качество на продукта ни\", каза Албърт Пейли, изпълнителен директор на компанията. От Dream обещаха, че феновете \"ще се радват на преживяване, каквото до момента не са виждали\". Въпреки че компанията и \"Реал\" (Мадрид) описаха сделката като първата подобна в историята, се оказва че и друг тим от  Ла Лига  вече има свой собствен VR канал с 360-градусови видеа. Това е \"Леганес\", който е в зоната на изпадащите, но по този показател се оказа далеч пред водещите отбори. Иначе каналът на \"Реал\" (Мадрид) ще бъде предлаган на различни платформи като Apple TV, устройства работещи с операционна система iOS, Android, както и за зрителите, които имат Samsung Smart TV.", "date": "2018.03.10", "title": "\"Реал\" (Мадрид) ще излъчва съдържание с 360-градусови видеа и виртуална реалност"}
{"url": "https://www.dnevnik.bg/politika/2018/03/10/3144216_bsp_zapochva_podpiska_sreshtu_sdelkata_s_chez_v/", "text": "В цялата страна БСП започна подписката за разваляне сделката за \"ЧЕЗ България\". Днес и през следващите дни народните представители от БСП за България ще участват в националната кампания в избирателните си региони. В инициативата се включват и членовете на Националния съвет на БСП, съобщиха от пресцентъра на партията. Всеки, който желае да подкрепи инициативата, може да намери информация в областните и общински съвети на партията, уточняват от \"Позитано\" 20. Преди седмица  л идерът на БСП Корнелия Нинова обяви, че партията ѝ започва подписка сред българите за спиране на сделката с ЧЕЗ и че ще внесе колективен иск в съда . С мотив, че не е добър стопанин, социалистите не са съгласни и държавата да има контролен пакет акции в дружеството, каквато идея лансира Бойко Борисов.", "date": "2018.03.10", "title": "БСП започва подписка срещу сделката с ЧЕЗ в цялата страна"}
{"url": "https://www.dnevnik.bg/kultura/2018/03/09/3143738_simon_varsano_i_otkazut_da_si_geroi/", "text": "В   режисьорът, драматург и писател Георги Тенев изследва обстоятелствата около репресиите срещу \"най-мълчаливия дисидент\" - фотографа Симон Варсано. Документалният филм, продуциран от АГИТПРОП, има само една прожекция в рамките на \"София филм фест\" -   в кино \"Люмиер ЛИДЛ\".  В \"Симон срещу страха (Случаят Варсано)\" Тенев фокусира вниманието ни върху началото на 1989 г. Варсано е преследван и впоследствие прострелян от полицията заради надписи, които гласят \"Тодор Берия Живков\" - намигване към началника на тайните служби в СССР Леврентий Берия и концлагерите в България. Близо 30 години по-късно, Варсано е сред най-разпознаваемите ни фотографи, известен най-вече с дейността си в театъра, но също така работил като медицински фотограф, фотожурналист, в рекламата, игралното и документално кино, включително по международни продукции. Пред \"Дневник\"   казва, че не е сигурен дали ще посети премиерата днес в \"Люмиер\".  \"Бих отишъл единственото защото знам, че там ще има хора, които ме обичат. Да участвам в този филм не беше пречистващо, а точно обратното – върна ме към моменти, към които не искам да се връщам\", казва Варсано. Прави го с усмивка, със същата, с която разказва за случилото се и във филма. Участието му в продукцията се ограничава до интервю, което прави с Георги Тенев. Варсано казва, че е имал пълно доверие на Тенев и е оставил детайлите около този травматичен епизод в живота му изцяло в неговите ръце. Във филма Варсано обяснява дисидентските си действия с желанието да се оттърси от лъжата, в която обществото е живяло. \"Не можем да разберем ние хората, възможността, че може да се борим срещу лъжата, или поне да я ограничим\", казва Симон в един от разговорите си с режисьора.  През годините фотографът на няколко пъти е отказвал да говори за случая публично, но Тенев, също така драматург, успява да разбие леда покрай общата им работа в СФУМАТО.  \"В театъра се срещнахме някъде в навечерието на новата вълна от бурни събития, някъде малко преди 2013 г.\", разказва пред \"Дневник\"  . \"Един ден той спонтанно ми сподели, че пак иска да пише по стените, като тогава. Но го каза с крива усмивка – има желание, необходимост, но е наясно, че не може да бъде същото. Писането по стените не би решило проблема, не би му помогнало да се чувства свободен човек, както в онези години. Беше недоволен, възмутен направо от всичко, което ни заобикаляше (и ни заобикаля) в обществения живот. Аз някак се учудих – този човек, по-зрял от мен, беше някак по-тревожен от мен, аз май нямах неговите сетива за нетърпимост. Така се и започна – осъзнах, че е лошо, ако \"тревогата Симон\" се притъпи. Започнах да дълбая, да търся някои спомени в себе си. Истината е, че и аз бях виждал онзи лозунг, през 1989-а. И се бях уплашил, дори без да разбирам.\" Тук Тенев вкарва един по-нестандартен нюанс. \"Във филма \"Симон срещу страха\" става дума за моя страх, не за неговия, когато през нощта са започнали да стрелят по него.\" Симон Варсано не е гледал нищо от филма. \"Не искаше да гледа никакви междинни версии и монтажи, да дава мнение. Имахме дълъг разговор наскоро и не съм напълно уверен, че ще остане в салона по време на премиерата. Той отново преживява онези неща – преследване, раняване, репресия, разпити в болницата. Мога да си представя и какви други неща са му в главата, за които не ми казва и дума. Аз обаче мога да се досетя как се чувства такъв фин, интелигентен и крайно съвестен човек като него. Не на последно място, той като частно лице (за разлика от много други фигури на публични позиции) се натоварва с една лична отговорност – за приятелите си, които са пострадали покрай него, за семейството, на което през 1989 му се е съкратил животът от тревоги.\" В хода на изследването на събитията, чувствата около тях се повтарят. \"За него този филм не е портрет, рамка, в която да си покаже лицето и да бъде личност на годината (макар и да заслужава да бъде личност на цяло едно десетилетие). Напротив, това го притеснява. Така е замислен и проектът – ние споделяме идеите на Симон Варсано, неговите питания към демокрацията, подлагаме на съмнение и оспорване думите му. Този филм е нещо като съд, на който отново се явяват Симон Варсано, от една страна, и тоталитарната система, от друга. За да може зрителят да прецени кой какво право има на историческа оценка за своите действия и бездействия.\" Направеното на Тенев се вписва във все по-големия интерес на киното ни към периода на комунизма. Ако имаме все повече филми на тази тематика, в началото ли сме все още на избистрянето на отношението ни като общество към този период - или това, че тези филми съществуват, означава, че сме изминали определен път на осъзнаване?  \"Този въпрос предполага един подлог, \"ние\", които сме (или не сме) изминали определен път. Да не забравяме, че има хора след нас, такива като Симон Варсано и хора от неговото поколение, които още през 80-е очевидно са били наясно с отношението си към това минало.\" Според Тенев, въпросът не е само поколенчески. \"Въпрос и на интуиция за истина е. Но е важен и достъпът до информацията, познанието за системите на тоталитарната държава, за това кой, как и за какво е използвал огромната власт, давана от партийните постове и подпомогната от явни и тайни служби. Част от нас, от тези \"ние\", за които питате, са млади, много (уви!) исторически неинформирани хора (кой, къде и как ги просвещава по тия въпроси?). Проблемно е, ако си с близък исторически хоризонт, ако си хипнотизиран от злободневните жонглирания с думи и общи понятия. Как да вземеш решение? Остава да се надяваме на интуицията на човека до нас, на естественото чувство за истина и справедливост.\" Посочва обекта на филма си като добър пример за това. \"Ето, Симон Варсано не е бил нито политик, нито организатор на някакви колективни акции, не е бил дори човек на словото в популярния смисъл на думата, но тъкмо чрез думи е намерил формулата си да протестира. И след това, докато го тормозят с разпити в болницата, го казва пак с думи и то пред записваща камера: \"Това не е демокрация!\" Пред тайната полиция заявява – вие пазите нещо, което не е власт на народа.\"", "date": "2018.03.10", "title": "Симон Варсано и отказът да си герой"}
{"url": "https://www.dnevnik.bg/biznes/2018/03/10/3144217_semeistvo_vurbakovi_bili_lingvist_i_fizik_po/", "text": "Образованието на Гинка Върбакова е лингвист, а съпругът й е атомен физик. Това съобщи пред Би ти Ви енергийният министър Теменужка Петкова. Миналия месец Петкова подаде оставка след като се разбра, че фирмата \"Инерком\" на Гинка Върбакова - нейна лична позната от преди 20 години, е избрана от чешката ЧЕЗ за купувач на българския й бизнес. \"Те никога не са се занимавали с енергетика и аз никога не съм предполагала, че ще бъда министър на енергетиката\", каза Петкова. И допълни: \"Гинка Върбакова е млад, интелигентен и почтен човек. Това мога да кажа за нея\". Експерти и политици поставят под съмнение опита и капацитета на Върбакова, която притежава малки соларни паркове, да управлява българския бизнес на ЧЕЗ с годишен оборот 2 млрд. лв. и 3 млн. потребители.", "date": "2018.03.10", "title": "Семейство Върбакови били лингвист и физик по образование"}
{"url": "https://www.dnevnik.bg/razvlechenie/2018/03/09/3144052_multimedien_koncert_za_betoven/", "text": "На 24 март от 19 часа в зала \"България\" ще зазвучи най-известната симфония на Бетовен, но в непозната досега светлина, съобщиха организаторите от  \"Фортисимо Фамилия\" . Концертът за възрастни \"Бетовен, Девета симфония\" ще разкрие детайли от живота на композитора. Зрителите ще видят и какво се крие в задкулисието на композицията на една от най-често изпълняваните симфонии на Бетовен. В мултимедийния концерт, дирижиран от Максим Ешкенази, ще участват актьорите Ана Пападопулу и Валентин Ганев, както и националният филхармоничен хор \"Светослав Обретенов\". Билети за концертите на \"Фортисимо Фамилия\" могат да бъдат закупени на касите на Софийската филхармония, както и онлайн на  www.eventim.bg  ,  www.ticketsbg.com .", "date": "2018.03.10", "title": "Мултимедиен концерт с музиката на Бетовен ще разкаже и за живота му"}
{"url": "https://www.dnevnik.bg/kultura/2018/03/11/3135108_otkus_ot_kolko_silno_go_iskash_na_mat_ficdjerald/", "text": "Предлагаме откъс от книгата, предоставен от издателство \"Вакон\".  ПЪРВА ГЛАВА СЪСТЕЗАНИЕТО Е КАТО ХОДЕНЕ ПО ЖАРАВА На една пресконференция, проведена в деня преди Чикагския маратон през 2010 г., завръщащият се шампион Сами Уанджиру признава, че е подготвен за състезанието само на 75 процента. Не блъфира. Три седмици по-рано Сами хваща стомашен вирус, заради който пропуска няколко решаващи дни тренировки. Докато е на легло, обмисля да се откаже от Чикаго и вместо това да участва в Маратона на град Ню Йорк следващия месец. Ако грипът е единственото му съображение, Сами не би се замислил за такава драстична стъпка. Но 2010 г. като цяло е тежка за 23-годишния герой от Кения. Докато тренира за Лондонския маратон през април, където трябва да защити титлата си, Сами пада и контузва дясното си коляно. Въпреки това стартира в маратона, но травмата се обостря и той е принуден да отпадне на 16 километра от финиша. Етиопецът Цегайе Кебеде продължава напред и печели надпреварата. Ако Сами има съперник, то това е именно Кебеде. Той завършва втори след Сами в Лондонския маратон година по-рано, а на олимпийския маратон през 2008 г. в Пекин взема бронз, докато Сами грабва златото. Кебеде е в стартовия списък на Чикагския маратон през 2010 г. и може би тъкмо заради това Сами предпочита да не се откаже въпреки лошата си форма. Двамата мъже заемат първо и второ място във веригата маратони World Marathon Majors – серии, провеждащи се в рамките на две години, в които се присъжда награда от половин милион долара (равностойна на 26,5 милиона долара в Кения) на бегача, натрупал най-много точки от участия в състезанията. Надпреварата за 2009-2010 г. ще приключи в Ню Йорк. Никой от другите претенденти за наградата обаче няма да се състезава там, така че тя ще бъде \"в кърпа вързана\" за финиширалия първи в Чикаго – Сами или Кебеде. След отпадането си в Лондон Сами отлита с треньора си Федерико Роса за Италия, където спортистът подлага увредената си става на интензивно лечение. През юни стартира в един полумаратон в Сицилия, но коляното пак се обажда и Сами отново се отказва. Следващото състезание в календара му е септемврийският Маратон в Берлин. Той се оттегля от него и насочва поглед към Чикаго. Дори и при четири допълнителни седмици подготовка няма време за още спънки. Но ето че такива се появяват. Веднага щом коляното на Сами най-сетне оздравява, следват проблеми с долната част на гръбнака му. Въпреки болката той тренира, доколкото може, и тъкмо започва да си възвръща формата, когато го поразява и стомашният вирус. След като се възстановява, Сами осъзнава, че все още иска да се състезава въпреки недостатъчната си подготовка, пък било то и само за да попречи на Кебеде да му отмъкне онези половин милион долара. Роса неохотно подкрепя решението му, но настоява Сами да се състезава предпазливо и да бяга зад лидерите, като се постарае да забави надпреварата и да си запази сили за една късна атака. На Сами не му е в природата да прилага тактика на предпазливост в надпревара. Състезателният му стил може да се опише най-точно като яростно агресивен. На Олимпиадата той започва изненадваща атака от самия старт. Олимпийските маратони по принцип са изключително тактически и бавни дори когато не започват при 29-градусова лятна жега в Пекин. Сами пробягва първия километър и половина бясно, за време 4:41 – темпо, поставящо световен рекорд. Само 19 бегачи успяват да останат с него дори и на тази дистанция. След 10-ия километър водещата група оредява до десетима бегачи. Сами не отпуска темпото. Един по един преследвачите му отпадат. Той пробягва последните няколко километра съвсем сам и прекосява финиша с време 2:06:39, с което подобрява олимпийския рекорд с почти 3 минути. Някои наблюдатели наричат това най-великото маратонско постижение на всички времена. Сами е на 21 години. На 10 октомври 2010 г. в Чикаго не e горещо, но все пак е топло. В 7:30 ч., когато състезанието започва, температурата вече минава 19°C. Сами послушно се скатава в дъното на водещата група. Шадрак Косгей, един от двамата наети пейсмейкъри, води група от 12 души, до един африканци, които изминават първите пет километра за време 15:03 – донякъде бавничко темпо. Кебеде, облечен в лилаво и черно, кръжи близо до Сами. От ВИП автомобил, движещ се пред състезателите, Федерико Роса ясно вижда, че Сами не го свърта. Олимпийският шампион с редки предни зъби лесно се забелязва в групата – с детинския си, подскачащ разкрач, с отпуснати ръце, изнесени малко встрани от тялото, с разперени пръсти и с длани, цепещи въздуха на нивото на ханша. Той току доближава челните бегачи малко повечко, после се опомня и смутено изостава обратно назад. \"Не го прави!\" – мисли си Роса. Но каква полза? На 14 километра след началото на състезанието Сами се изстрелва напред. Задминава пейсмейкърите и вдига темпото от 4:50 за миля (3 минути за километър) на по-малко от 4:40 (2:54 минути за километър). Всички бегачи около него, без един, откликват на ускорението с относителна лекота. Все още са на сравнително ранен етап от състезанието. Само Робърт Черуйот, действащият шампион от Бостънския маратон, е притиснат. Той успява да се задържи в задната част на групата за кратко, преди да изостане. Сами, въпреки че лично той е подстрекател на ускорението, не се чувства много по-добре от човека, когото току-що е принесъл в жертва. Внезапно изпитва страх, щом осъзнава, че в този ден краката му не са на нивото на инстинктите му. Младият кениец отстъпва леко и отново връчва юздите на пейсмейкърите. Темпото се забавя и Черуйот се добира обратно до групата. Кебеде, може би отгатнал слабостта на съперника си, сега се придвижва напред. Той не атакува веднага, но опонентите му знаят, че е само въпрос на време да го стори. Първата сериозна атака идва след 29-ия километър. Черуйот отново изостава – този път окончателно. И тогава започва истинската касапница. На 32-рия километър Кебеде се хвърля напред за втори път и оредялата водеща група мигновено се разцепва. Петима от оставащите осем – включително маратонецът с лично време 2:05 Винсънт Кипруто и полумаратонецът с време 59:00 минути Дериба Мерга – изчезват, сякаш пропадат вдън земя. Фиу! И край с тях. Единствените оцелели са Сами и един 20-годишен етиопец на име Фейиса Лилеса, който през пролетта е пробягал Ротердамския маратон за време 2:05:23. Двамата преследват Кебеде, все едно гонят последния заминаващ влак при масова евакуация, оголили зъби от напрежение. За разлика от предишната атака, тази е по-продължителна. Има нещо почти подигравателно в начина, по който етиопецът \"тегли\" след себе си преследвачите си със замръзнали физиономии; дори на най-лекото им ускорение отвръща със същото и така дистанцията между тях – около две крачки – никога не намалява. Към 37-ия километър тримата бегачи, вече в разтеглена индианска нишка, вземат острия ляв завой от \"Уентуърт Авеню\" към 33-а улица. Кебеде пак натиска газта. Лилеса не реагира. Сами разширява още малко крачка в неистово усилие да се задържи. Главата му се олюлява назад и раменете му се свиват към ушите – знак за надвисналата имплозия. Изражението му е като на обречен – като катерач, висящ от скала на прокъсващо се въже. Вниманието му е приковано върху тези 120 сантиметра, които го делят от Кебеде, без капка мисъл за оставащите пет километра до финиша. Всичко зависи от настоящия момент. Но 120-те сантиметра стават два метра и половина, а те пък стават пет метра. Въжето се е скъсало. Сами започва да губи надежда. Губят надежда и многобройните му фенове по света, които гледат надпреварата на живо по телевизията и в интернет. Някои зрители, участващи в онлайн чатове, вече обявяват състезанието за приключено и скърбят, че кениецът така непривично се е предал без борба. \"Кебеде печели по дяволите!\" – пише един обезсърчен привърженик на Уанджиру в letsrun.com. Не бихме могли да виним никого от зрителите, че прибързано е написал епитафията на Сами. В крайна сметка кенийците не \"бягат със свое темпо\" и не \"се състезават за себе си\", както правят бегачите от други страни. Тези идеи са им чужди. Когато един кенийски бегач се включи в надпревара, за да победи, той или води, или остава до водача максимално дълго. Ще отговори на всяко ускоряване, независимо колко близо е до собствения си предел. Дори ако отговорът на някоя атака гарантира, че накрая ще се провали и в последните 10 километра ще изостане с 5 минути – и накрая ще завърши чак осми, той пак ще го направи. Защото, ако не победиш, няма никакво значение дали ще бъдеш и осми. Ако бегач от САЩ изостане на 20 метра от новопоявил се лидер пет километра преди финиша, това може да се разглежда и като хитро пестене на последните сили. Но Сами е кениец и проваленото му преследване би могло да означава само едно: той няма повече сили, за да продължи. Сами знае това по-добре от всеки друг. Докато Кебеде продължава да му се изплъзва, мислите на олимпийския шампион се насочват към човека на три стъпки зад него. Целта му рязко се сменя – от това да победи в състезанието (и да спечели внушителен чек) към това да задържи второто място и да си запази все пак солидната сума, която и то би му донесло. Но тъкмо тогава темпото на Кебеде леко се забавя. Ако Сами не успява да поддържа яростното темпо на атаката на Кебеде, то това се оказва непосилно и за самия етиопец. Насърчен, Сами открива в себе си куража да скъси дистанцията, а в това време и Лилеса успява да ги догони. Надпреварата отново се оформя между трима. Но не задълго. Наясно какво самочувствие носи на Сами лидерското място, Кебеде ускорява, отново оставяйки своя съперник зад гърба си. Лилеса напуска сцената, този път окончателно. Разразява се ожесточена битка на волята между двамата стари съперници. Сами е решен да заеме лидерската позиция, пък било то и само със сантиметър преднина. Кебеде пък се е зарекъл да не позволи на Сами да спечели този сантиметър. Кениецът все пак успява, пряко сили, да застане начело. Но това трае само две секунди – и Кебеде си връща позицията. Следващите 400 метра съперниците пробягват лакът до лакът, а раменете и главите им подскачат в съвършен синхрон. И двамата вече видимо страдат, но етиопецът все още, изглежда, владее положението. Когато стигат до междинната контрола при 40-ия километър (24,8 мили), Кебеде се оказва на стъпка пред Сами, затова се хвърля напред. След секунди Сами отново е изостанал на 20 метра, сякаш в свободно падане. Надеждите му потъват до нови дълбини. Но тогава той забелязва нещо: Кебеде все поглежда назад – озърта се не веднъж или два пъти, а цели три. И всеки път – през лявото рамо. Сами тихичко се измества към дясната страна на трасето. Когато Кебеде отново се извръща, Сами вече не се вижда. Повярвал, че най-сетне е нанесъл смъртоносния си удар, Кебеде отслабва темпото съвсем леко. Но Сами – не. Той пак тайничко се приближава към съперника си. На Кебеде му остава по-малко от километър и половина, когато забелязва, че от публиката се разнасят възгласи отдясно на пътя миг след преминаването му. Поглежда през дясното си рамо – и там съзира Сами. Кебеде пак насочва поглед към пътя напред, навежда брадичка и се приготвя да сломи волята на кениеца. Миг по-късно Сами светкавично го задминава отляво. Претендентът реагира бързо и ускорява до почти спринтовото темпо на Сами. Колкото и да е хитър, номерът на Сами се е провалил. Той няма друг избор, освен малко да намали темпото. В мига, в който го прави, Кебеде контраатакува, проявявайки собствената си хитрост. Някак окуцялата походка на етиопеца отново става красива. Той лети по \"Мичигън Авеню\" със самочувствието на човек, който знае, че е парирал последния и най-решителен удар на опонента си. Внезапно Сами отново се озовава три крачки назад. Този път – най-сетне – всичко ще приключи. Но не става точно така. Останал без капка сила в краката, Сами движи ръцете си с такава ярост, сякаш с тях иска да \"подаде ток\" на изтощените си долни крайници. Не е естетически издържано, но дава резултат. Той атакува. Доловил случващото се, Кебеде поглежда назад и вижда трикратно умъртвения си враг, възкръснал, да го напада отново. Кебеде се напряга тъкмо навреме, за да задържи Сами на половин стъпка зад себе си. За част от секундата времето сякаш спира, а Сами е замръзнал точно зад рамото на Кебеде. За момент разфокусираният поглед на кениеца подсказва, че той мислено пресмята нещо. В следващия миг Сами изстрелва тялото си в пълен спринт – тъкмо онова абсолютно, безрезервно усилие, което никой човек не е способен да издържи за повече от 10-12 секунди, дори при отпочинали крака. Това е лудост. Но Кебеде не мисли така. Той също спринтира. Двамата бягат с пълна газ, хълбок до хълбок, сякаш са само на метри от финиша, а всъщност им остават още почти 800 метра. Феновете на Сами Уанджиру в целия свят викат пред телевизорите и компютрите си. Тони Рийвис, един от телевизионните коментатори от мястото на събитието, вече е пресипнал от крещене. Няма начин това да продължи дълго – и не продължава. Когато убийствено-самоубийственият спринт замира, Кебеде пак е начело. Въпреки почти невъобразимия кураж на Сами всяка тяхна стъпка издава, че Кебеде е по-силният от двамата. Кебеде си запазва полпозишъна и след като бегачите вземат предпоследния завой в надпреварата – надясно към \"Рузвелт Роуд\". В Чикагския маратон има само един хълм и той се намира точно тук, на 42-рия километър. Преди състезанието Сами и треньорът му са решили, че Сами ще направи решителния си ход тъкмо тук, ако има възможност. Роса не очаква да има такава възможност. За себе си е преценил, че предвид обстоятелствата дори третото място би било страхотен резултат. Сами бяга след Кебеде през първите 10 метра от стръмното нанагорнище. Възползвайки се от това, че е невидим за него, напряга изнуреното си тяло в един последен спринт. Стрелва се покрай дясната страна на Кебеде. Кебеде отвръща, давайки всичко от себе си, но не успява да се изравни с мощта на съперника си. С ужас в очите, опровергаващ съществуването на такава мощ, Сами крадешком се озърта три пъти назад, докато увеличава преднината си пред Кебеде – а последният вече се е отказал. Сами прекосява финиша 19 секунди преди съсипания етиопец и рухва на асфалта в позата на жертва на бойното поле. \"Това беше най-голямата изненада, която съм виждал в живота си\" – казва Федерико Роса на репортерите по-късно същия ден. Роса е наясно с нещо, което зрителите не знаят – че травмата на коляното и стомашният вирус са най-малките беди, които Сами трябва да преодолее, за да защити титлата си в Чикагския маратон. По-големият проблем е саморазрушителният му начин на живот, след като олимпийският триумф го прави полубог и де факто милиардер в родината му. До юни Сами пие всяка нощ и \"тренировките му\" са почти изцяло в леглата на фенки. През юли Сами е с 4,5 кг над състезателното си тегло. През август на тренировките все още не може да достигне темпото на по-слаби бегачи. През септември кенийският треньор на Сами – Клаудио Берардели, казва на Роса, че ако Сами е достатъчно глупав да стартира в Чикагския маратон, няма да го завърши. Как тогава Сами успява не само да финишира, а и да победи в това състезание? Директорът на Чикагския маратон Кери Пинковски има свое обяснение. \"Сами днес доказа, че е човек със сърце\" – казва той на пресконференция след състезанието. В спорта \"сърце\" е метафора за добра психологическа форма. Хипотезата на Пинковски е, че Сами е преодолял физическата слабост с психологическа сила. И определено изглежда точно така. Ако състезанието се оценяваше като боксов мач, Кебеде би спечелил абсолютно всеки рунд освен този, който действително има значение – последния, в който Сами отбелязва нокаут с един удар. В минали двубои в маратони с подобна динамика бегачът на мястото на Кебеде – изглеждащ по-комфортно, поемащ атаките на другия по-лесно, отколкото той неговите – винаги е побеждавал. За всеки добре осведомен наблюдател е просто очевидно, че Сами е по-близо до границите на физическите си възможности от Кебеде. Психологическите фактори, които ограничават представянето в даден маратон, са добре известни. Един от тези фактори е изчерпването на енергийния запас от гликоген в работещите мускули. Ако хипотезата на Пинковски е правилна, биопсии от мускулите в краката на Сами и Кебеде на финиша биха показали по-ниски нива на гликоген у победителя. Възможно ли е това въобще? Може ли по-слабият, по-уморен човек действително да победи в една тъй мъчителна битка, при такъв висок залог? Съвсем доскоро спортните учени биха казали, че физически по-слабият атлет не може да разгроми по-силен съперник само благодарение на по-добрата си психическа форма. От 20-те до края на 90-те години на XX век в науката за спорта доминираше един строго биологичен модел, който изключваше всякакво разглеждане на съзнанието и мозъка. Според този модел издръжливостта се определя изцяло от физиологията от шията надолу и е подчинена на непреодолими ограничения като максималната скорост, която бегачът е способен да поддържа на определено разстояние, преди да се изчерпи гликогенът. По-новият модел на издръжливостта интегрира тялото и съзнанието чрез мозъка. Тази алтернативна теория е наречена \"психобиологичен модел\" от първия учен, който я развива – Самуеле Маркора. Според този модел при реално състезание за издръжливост изтощението настъпва не когато тялото срещне някакъв неумолим физически предел, например пълно изчерпване на гликогена, а по-скоро когато спортистът изпита максималното ниво на усещано усилие, което е готов или способен да понесе. Непреодолими физически граници наистина съществуват, разбира се, но никой спортист не ги достига, защото винаги първо се озовава пред чисто психологическия предел на търпимостта си към усещаното усилие. Уж неизбежното забавяне, когато наближаваш пълно изтощение, не е механистично, както при изчерпано гориво на автомобил, а волево. Разнообразни изследвания представят доказателства, че спортистите винаги имат някакъв резервен физически капацитет в момента на изтощение; сред тях има и проучвания, при които участниците са инструктирани да се движат до изтощение, а след това мускулите им се подлагат на електрическа стимулация, за да се определи дали биха могли да продължат да работят, ако спортистът имаше волята да ги принуди – и всеки път се установява, че действително могат. Казано на простичък език, усещането за усилие е усещането на спортиста колко тежка е работата, която върши. То се отличава от болката, умората, проприоцепцията и другите усещания, които спортистите изпитват при състезание, и е основният източник на дискомфорт, който ги кара да забавят темпото или да се отказват, когато \"достигнат предела на силите си\". Спортистите обикновено наричат това чувство \"умора\", но умората е различно усещане и е много по-слабо от усилието. Когато достигнеш финиша в тежка надпревара и спреш, веднага започваш да се чувстваш много по-добре, въпреки че спирането не оказва непосредствен ефект върху нивото на умората ти. Защо се чувстваш по-добре? Защото си престанал да извършваш усилие. Книгата \"Колко силно го искаш?\" може да поръчате  тук .", "date": "2018.03.10", "title": "Откъс от \"Колко силно го искаш?\" на Мат Фицджералд"}
{"url": "https://www.dnevnik.bg/detski_dnevnik/2018/03/10/3144223_za_uroci_v_muzeite_sa_osigureni_100_hil_leva/", "text": "За уроци в музеите за деца и ученици от цялата страна са осигурени 100 хил. лева по националната програма \"Осигуряване на съвременна образователна среда\". Това съобщиха от ресорната комисия в парламента след кръгла маса \"Училището в музея. Музеят в училището\". \"Музеите имат отлични образователни програми, които са съобразени с учебните програми. Няма нищо по-хубаво от това да учиш по биология в Природонаучния музей или да разбереш дадена литературна творба или период от историята като разгледаш творбите на художници по това време\", каза председателят на образователната комисия Милена Дамянова. Предстои учредяване на награда за най-добро сътрудничество между училище и културна институция. Миналата година бе въведена възможност  с една декларация  за цялата учебната година учителите вече ще могат да извеждат децата извън училище, за да ги водят на музей и други събития . До тогава всеки път се искаше подписа на родителя, което на практика демотивираше учителите за такива активности. ", "date": "2018.03.10", "title": "За уроци в музеите са осигурени 100 хил. лева"}
{"url": "https://www.dnevnik.bg/bulgaria/2018/03/10/3144224_veliko_turnovo_i_oshte_14_selishta_ostavat_bez_voda_za/", "text": "Велико Търново и още 14 населени места ще бъдат без вода два дни, заради авария на централен водопровод, съобщи пресцентърът на общината. Велико Търново, Дебелец, както и селата Самоводене, Момин сбор, Малки чифлик, Пчелище, Присово, Пушево, Балван, Леденик, Шемшево, Беляковец, Ветринци, Емен и Ново село остават без вода днес и утре. Причината е авария на централен водопровод, намиращ се в землището на село Присово. От \"ВиК Йовковци\" посочват, че водоподаването ще бъде ограничено до 24.00 ч. в неделя. От дружеството уверяват, че при възможност аварията ще бъде отстранена и по-рано от крайния срок. БНТ в репортаж съобщи, че водоноски осигуряват вода за битови нужди. Жителите на града се запасяват с минерална вода като в малки магазини тя била вече изчерпана. От сайта на общината се разбира, че водоноските в 90-хилядния град са общо пет - в кв. \"Чолаковци\" - в центъра на квартала; кв. \"Бузлуджа\" - край пазара; кв. \"Зона В\" - на кръстовището до денонощния магазин; кв. \"Колю Фичето\" - край магазин \"Стиви\"; кв. \"Картала\" - на автобусното обръщало. Водоноските са осигурени от общината със съдействието на Регионална дирекция \"Пожарна безопасност и защита на населението\", ОП \"Зелени системи\" и частни фирми. Още две цистерни с вода ще бъдат осигурени за Килифарево и за Дебелец.", "date": "2018.03.10", "title": "Велико Търново и още 14 селища остават без вода за два дни"}
{"url": "https://www.dnevnik.bg/sport/2018/03/10/3144182_sebastien_lyob_zaema_vtoro_miasto_sled_purviia_den_v/", "text": "Деветкратния шампион в Световния рали шампионат (WRC) Себастиен Льоб се завърна по невероятен начин към състезанията и заема временно второ място след първия ден на рали \"Мексико\". Френският пилот на \"Ситроен\", който  обяви завръщането си във WRC  за стартовете в Мексико, както и асфалтовите ралита в Корсика и Каталуня. Льоб изостава със 7.2 секунди зад лидера в надпреварата Дани Сордо с \"Хюндай\". Испанецът спечели две скоростни отсечки, но постоянното му представяне му помогна да води в ралито. Льоб изоставаше с 14 секунди, но спечели седмия и осмия етап – Ел чоколат и Ортега, за да скъси преднината на Сордо. През целия ден Льоб не завърши по-назад от шесто място в етапите и показа постоянство. \"Това, че бях с по-заден стартов номер ми помогна доста. Денят се оказа много добър за нас и сме доволни. Не знаех какво да очаквам преди началото на ралито\", каза Льоб. След първите 10 етапа третото място заема От Танак с \"Тойота\". Той преодоля проблеми с прегряване на своята кола и е на 11 секунди зад Сордо. От екипа бяха принудени да сменят част от електрониката, което доведе и до загуба на мощност за естонеца. Танак все пак спечели един етап – най-краткият от 2.3 километра, който се проведе на пистата в Леон. Другите двама пилоти на \"Тойота\" нямаха същия късмет и вече са извън сметките. Есапека Лапи катастрофира в седмия етап и не успя да го завърши, докато Яри-Мати Латвала имаше проблеми с осмия етап. Опитният финландец спря заради проблеми с алтернатора, но ще се завърне за съботните етапи. Световният шампион Себастиен Ожие с \"Форд\" спечели последния етап за деня и е пети в класирането, на 30 секунди зад Сордо. Французинът имаше проблеми рано през деня, но после намери по-добро темпо. Лидерът в световния шампионат и  победител от рали \"Швеция\"  Тиери Ньовил изостава на повече от две минути зад съотборника си Сордо. Белгиецът имаше трудности, след като откриваше трасето, а за капак загуби повече от 20 секунди след проблеми в налягането на маслото на своя i20. Малко по-късно се появиха и проблеми с кормилната уредба, заради които Ньовил се срина до седмата позиция. В съботния ден предстоят 140.35 състезателни километра, като пилотите ще направят по две преминавания на отсечките Хуахуатито, Отатес и Ел Бринко, две минавания на пистата в Леон, а за финал има нощен етап по улиците на града.", "date": "2018.03.10", "title": "Себастиен Льоб заема второ място след първия ден в рали \"Мексико\""}
{"url": "https://www.dnevnik.bg/sport/2018/03/10/3144220_mesi_otpadna_ot_sustava_za_macha_s_malaga_zaradi/", "text": "Звездата на \"Барселона\" Лионел Меси ще пропусне първи мач в ла Лига за сезона, обявиха от клуба. Аржентинският нападател няма да играе срещу \"Малага\" тази вечер, а каталунците цитираха \"лични причини\". Испанският вестник \"Ас\" аржентинецът и половинката му Антонея са станали родители за трети път през нощта и заради това Меси няма да играе. Малко по-късно нападателят обяви, че това е вярно и се е родил третият му син Чиро. През ноември двойката обяви, че чака третото си дете. Меси и Антонея имат двама сина – Тиаго (5 години) и Матео (2 години). Меси взе участие във всички 27 срещи до този момент, в които има 24 гола и 13 асистенции. Нападателят по традиция играе винаги, когато е здрав. Меси влезе от пейката срещу \"Еспаньол\", когато игра 31 минути, а във всички други срещи престоя на терена без да бъде сменян. С гол  №600 на Меси  \"Барселона\" спечели дербито с \"Атлетико\" (Мадрид) в Ла Лига през миналия уикенд.   Според испанските медии новината за отсъствието на Меси е разпространена след събирането на тима на клубната база. По традиция \"Барселона\" лети за по-близки дестинации в деня на двубоя и отсяда за кратко в хотел, когато играе вечер. От години каталунците нямат дълги лагери преди срещите си. На мястото на аржентинеца беше включен защитникът  Йери Мина , който пристигна в отбора през зимната пауза. \"Барселона\" и \"Малага\" играят тази вечер от 21.45 часа на стадион \"Ла Росаледа\". След няколко дни каталунците посрещат \"Челси\" в осминафинален мач реванш в Шампионската лига, а  първият двубой завърши 1:1 .", "date": "2018.03.10", "title": "Меси отпадна от състава за мача с \"Малага\" заради лични причини"}
{"url": "https://www.dnevnik.bg/sviat/2018/03/10/3144239_putin_za_obvineniiata_za_namesa_v_izborite_v_sasht/", "text": "Русия не насърчава намесата в изборите на други държави и не се занимава с такива действия, заяви руският президент Владимир Путин в интервю за американската телевизия Ен Би Си, цитирано от ТАСС. В него държавният глава на Русия заявява, че хората, които САЩ обвиняват в намеса в американските президентски избори от 2016 г., не са представители на руското правителство. \"И какво като са руснаци? Има 146 милиона руснаци, и какво от това?\" На 16 февруари САЩ повдигнаха обвинения на 16 руснаци и три руски организации за опит за намеса в американските политически процеси по време на предизборната кампания през 2016 г., припомня БТА. Путин заявява, че не изключва възможността тези обвинени от САЩ руснаци да са работили за американци. \"Тези хора не са държавни служители. Възможно е някои от тях да са работили за някой от кандидатите\" (за президент на САЩ), казва той. Путин подчертава, че Русия никога няма да предаде на САЩ обвинените от тях руснаци. \"Никога. Русия не екстрадира своите граждани, точно както и САЩ. Нима САЩ екстрадират свои граждани някъде другаде? Това първо. Второ, не виждам тези хора да са извършили нещо незаконно\", заявява Путин. \"Русия не разполага с възможностите на САЩ за кибератаки. Нямаме средствата, с които разполагате вие, нямаме глобалните средства за масова информация, с които разполагате вие. Имаме само \"Ръша тудей\", каза Путин в отговор на водещата Мегин Кели за кибервойната между двете страни. Твърденията за използване на химически оръжия от сирийските власти са фалшиви новини, заявява руският президент. \"Сирийското правителство отдавна е унищожило химическите си оръжия\", казва той. Пред американската медиа Путин определя президента на САЩ Доналд Тръмп като бизнесмен с голям опит, който се отнася с уважение към хората, с които работи. Руският президент заявява, че самият той не ползва \"Туитър\" и не чете туитовете на Тръмп. \"Имам други начини да изразя гледната си точка или да реализирам решенията си. Доналд е по-модерен човек\", казва Путин и допълва, че никога не се е срещал с Тръмп преди той да се кандидатира за президент на САЩ.", "date": "2018.03.10", "title": "Путин за обвиненията за намеса в изборите в САЩ: Какво като са руснаци?!"}
{"url": "https://www.dnevnik.bg/politika/2018/03/10/3144241_durjavata_shte_izzemva_upravlenieto_na_iazovirite_ot/", "text": "Държавата ще поеме управлението на язовирите в районите, където общините не могат да се справят. Това се разбра след извънредното заседание на Министерския съвет днес, на което бяха  отпуснати 3 млн. лева за язовирите в община Хайредин . На заседанието е разгледана идея на министъра на икономиката Емил Караниколов държавна структура или отделна комисия да се занимава с язовирите. След него самият Караиванов съобщи, че предстоят спешни законови поправки, които министрите ще подготвят до сряда. Една от тях ще бъде в Закона за водите, в който ще бъде дадена възможност на общините в кратък срок да обявят дали могат да управляват язовирите, които са тяхна собственост, или не. В случай, че не могат, същите ще бъдат прехвърлени за управление от държавата, съобщи \"Фокус\". Предстои да бъде създадена нова държавна структура, която да се занимава с управлението на язовирите. Имало вариант и то да бъде възложено на Държавната агенция за метрологичен и технически надзор. \"Тя ще се занимава съответно и с ремонтните дейности на язовирите, стените и всички съоръжения с цел недопускане на инциденти за населението\", коментира още Караниколов. По думите му законовите поправки ще бъдат качени за обществено обсъждане до следващата сряда. От  думите на министър-председателят Бойко Борисов  се разбра, че в момента работата по ремонтите на язовирните стени се бави заради процедури по обществени поръчки и законови неясноти. ", "date": "2018.03.10", "title": "Държавата ще изземва управлението на язовирите от общините, ако те не се справят"}
{"url": "https://www.dnevnik.bg/analizi/2018/03/10/3144248_nacionalno_dostoinstvo_li_nacionalno_malodushie/", "text": "Национално достойнство ли? Национално малодушие демонстрираха едновременно президентът и премиерът на България. Двоицата българи, натоварени със службата да ни представляват – единият като нация, другият като държава – мълчат в отговор на господарското словоблудие на един руснак, поканен с добро на гости. Мълчат вече седмица – затова да заговорим ние, така зле представляваните. Не познавам г-н Валери Симеонов, затова съм длъжен да допусна, че неговата реакция може да е резултат от искрено възмущение, не (само) от политическа сметка. Ако е така, това му прави чест – както в други случаи думи на същия човек са го покривали с безчестие. Но неговата реакция в комбинация с мълчанието на овните ето къде ни поставя реално в момента: Русия е направила бележка на България – и България си е взела бележка. Останалото е лъготене: натовският генерал Радев ще каже на Русия, че реакцията на Симеонов е несериозна, да не му се връзват, защото той не е България, България си е взела бележка; а българският генерал Борисов ще каже на ЕС, че вицепремиерът Симеонов е България, така че Русия бездруго ще си вземе бележка от неговия сериозен демарш. Така че, госпожи и господа, независимо как преживяваме тази ситуация, тя е ситуация на унижение и оскърбление – засега. Мълчанието говори и ще говори с гореописаните лъжи. А казаното от Симеонов не върши работа. Защото не посредственото ченге и преуспелия контрабандист си позволи да размаха пръст – а Русия. Реакцията на Симеонов омаловажава станалото. А за Русия то явно е важно – иначе нямаше да публикуват у тях видеозаписа на този урок как да изопачаваме историята и да се държим грубиянски пред публика. А за нас явно е важно да се държим овчедушно щото ни е страх от кучето. Това не е презрителното мълчание на гордия човек – а поредното байтошовско снишаване. Когато скъпият гостенин започне да се държи нагло, учтивият стопанин му показва вратата. Ако не го направи – край с достойнството му, той е слуга. Когато патриархът на Русия оскърбява България, президентът на България пише нота. Ако не го направи – хайде да се попитаме какво... Но да не изпускаме парата чрез псувни, тя може да бъде впрегната и в работа.", "date": "2018.03.10", "title": "Национално достойнство ли? Национално малодушие"}
{"url": "https://www.dnevnik.bg/tehnologii/2018/03/10/3141996_nasa_otkri_goliamo_kolichestvo_voda_v_atmosferata_na/", "text": "Подобно на детективите, които изследват пръстови отпечатъци, за да открият престъпника, така и американската космическа агенция НАСА използва телескопите \"Хъбъл\" и \"Спицър\", за да намери следи от вода в атмосферата на екзопланета с големината на Сатурн, която се намира на около 700 светлинни години от Земята. Оказва се, че на планетата WASP-39b има три пъти повече вода, отколкото на Сатурн. Според учените от изследването на екзопланетата може да се направят нови предположения как и къде се образуват планети и на какво разстояние от своята звезда те са най-благоприятни за живот. От НАСА уточниха, че са очаквали да намерят вода в атмосферата на WASP-39b, но не и в такива количества. Това кара специалистите да мислят, че планетата се е развила като космически обект далеч от звездата си, като е била подложена на постоянен обстрел от ледени късове. Учените предполагат, че еволюционната ѝ история е преминала през постоянно мигриране в планетарната ѝ система, но тепърва ще се правят генерални изводи. \"Екзопланетите ни показват, че образуването на една планета е по-сложно и по-объркващо, отколкото си мислехме. Трябва да погледнем извън нашата Слънчева система, за да разберем какво наистина се е случило преди милиони години\", обясни главният изследовател от Института за наука на космическите телескоп в Балтимор Хана Уейкфорд. Използвайки \"Хъбъл\" и \"Спицър\", екипът на Уейкфорд е открил водата като пара в атмосферата на екзопланетата. Според учените подобни открития доказват, че екзопланетите могат да имат много по-различен състав от планетите в нашата Слънчева система. WASP-39b се намира в съзвездието Дева. В момента екзопланетата е 20 пъти по-близо до своята звезда, отколкото Земята е до Слънцето, и винаги гледа към звездата си само с едната си страна. Температурата на осветената част достига 776 градуса по Целзий. Мощните ветрове на повърхността ѝ пренасят топлината и към постоянната нощна страна, която е почти толкова гореща. Въпреки че се нарича горещ Сатурн, WASP-39b няма пръстени. Вместо това има атмосфера, в която няма облаци. Това пък позволява на Уейкфорд и нейния екип да се вгледат в дълбините на планетата. Тя уточни, че ще използва  новия космически телескоп \"Джеймс Уеб\",  за да получи още по-пълен спектър от екзопланетата. Телескопът ще може да даде информация за въглерода в атмосферата на планетата. Чрез установяването на количеството въглерод и кислород в атмосферата учените ще могат да научат повече къде и как се е формирала планетата.", "date": "2018.03.10", "title": "НАСА откри голямо количество вода в атмосферата на екзопланета"}
{"url": "https://www.dnevnik.bg/sport/2018/03/10/3144227_video_na_razhodka_s_grigor_dimitrov_v_indiun_uels/", "text": "Григор Димитров зарадва феновете в  Индиън Уелс , които присъстват на първия за годината турнир от сериите \"Мастърс\". Световният №4 се разходи около тенис комплекса в Калифорния, заедно с екипа на Tennis TV и позира за снимки с всички желаещи. Димитров раздаде и билети за двубоя си с Фернандо Вердаско от втория кръг, който ще се играе в неделя рано сутринта. \"Това беше наистина забавно, надявам се да съм зарадвал много хора и да ги видя утре на моя мач\", каза Димитров, след което се върна към тренировките. Той отпадна в турнира на двойки, където  заедно с Хуан Мартин дел Потро загуби от Фелисиано и Марк Лопес . Срещата с Вердаско ще е не преди 1.30 часа в неделя сутрин.", "date": "2018.03.10", "title": "Видео: На разходка с Григор Димитров в Индиън Уелс"}
{"url": "https://www.dnevnik.bg/sport/2018/03/10/3144295_s_ranni_popadeniia_ludogorec_prechupi_cherno_more/", "text": "Шампионът \"Лудогорец\" постигна 20-а победа в Първа лига от началото на сезона, след като надигра \"Черно море\" с 3:1 на собствения си стадион. Тимът на Димитър Димитров си осигури трите точки още преди почивката, когато паднаха всички попадения. Марселиньо, Вандерсон и Върджил Мисиджан бяха точни за \"Лудогорец\", докато за варненци попадението отбеляза Дани Кики. След 25 мача \"Лудогорец\" има 63 точки и води с шест пред  ЦСКА , който е с мач по-малко и в неделя е гост на \"Пирин\". Двубоят започна отлично за шампионите и в осмата минута Вандерсон се разписа. Той имаше късмет топката да попадне в него, след като Анисе не сполучи с опита си за изстрел. Бразилецът се озова в прекрасна позиция и не сгреши – 1:0. В 14-ата минута атака на висока скорост буквално остави на едно място защитниците на \"Черно море\" и \"Лудогорец\" лесно стигна до второ попадение. Кешеру изведе мисиджан на скорост отляво, холандецът върна топката към връхлитащият Марселиньо и той прати топката в мрежата. Надеждите на \"Черно море\" се върнаха за кратко, когато в 32-ата минута Дани Кики беше точен. Центриране на Кононго намери нападателя на далечната греда, той финтира Натанаел и реализира попадение за варненци. В самия край на първата част обаче \"Лудогорец\" възстанови преднината си от два гола след точно изпълнение на Мисиджан. Кешеру получи топката в наказателното поле, но изстрелът му беше блокиран, а при добавката Мисиджан реализира отблизко. След почивката двубоят се доиграваше, като \"Лудогорец\" нито за момент не беше поставен под сериозно напрежение. Дори най-опасните две атаки беше на сметката на домакините, но и в двата случая Яцек Горалски не улучи вратата от около десет метра. \"Черно море\" имаше епизодични избухвания, но те не доведоха до нищо опасно пред Хорхе Броун. Пропадането на варненци продължава и те записаха трета победа от пет мача след зимната пауза. \"Черно море\" няма успех в Първа лига от 19 ноември, когато победи \"Дунав\" като гост.", "date": "2018.03.10", "title": "С ранни попадения \"Лудогорец\" пречупи \"Черно море\""}
{"url": "https://www.dnevnik.bg/sviat/2018/03/10/3144298_maslinova_klonka_se_razshiriava_na_iztok_erdogan_nato/", "text": "Турският президент Реджеп Тайип Ердоган заяви днес, че операцията \"Маслинова клонка\" срещу сирийските кюрдски Сили за защита на народа (СЗН) в района на сирийския град Африн ще бъде разширена в посока към иракската граница и конкретно към кюрдския град Кобане, предаде агенция Франс прес. \"След като веднъж изчистим Африн от терористите, ще прочистим също Манбидж, Кобане, Тал Абияд, Рас ал Айн и Камичли\", заяви в град Мерсин турският президент в предавана по телевизията реч. Турция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции СЗН и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК). Оттогава турските власти постоянно говорят за желанието си да продължат операцията още по на изток. Ердоган каза вчера, че турските сили ще отидат \"до иракската граница\". Турският президент редовно говори за Манбидж, където са разположени американски войници, което още повече обтегна отношенията между Анкара и Вашингтон, вече силно напрегнати поради американската подкрепа за Силите за защита на народа. Кобане има и символично значение, защото този град бе в центъра на интензивни боеве между \"Ислямска държава\" и СЗН, като кюрдите успяха да го превземат през януари 2015 г. след четири месеца боеве. Камичли до голяма степен е под контрола на местните кюрдски власти, но и силите на Дамаск имат ограничено присъствие там. В речта си Ердоган призова НАТО да подкрепи турската офанзива. \"Турция не е ли член на НАТО?\", запита той. \"Ние отговорихме на призивите [за намеса] в Афганистан, в Сомалия, на Балканите. Сега аз също призовавам, хайде, елате в Сирия. НАТО, защо не идваш?\". Сирийският център за наблюдение на човешките права съобщи днес, че турските сили и сирийските им съюзници са вече на четири километра от Африн. Вчера Ердоган заяви, че турските сили са готови да влязат в Африн \"във всеки момент\" (БТА).", "date": "2018.03.10", "title": "\"Маслинова клонка\" се разширява на изток, Ердоган: \"НАТО, защо не идваш\""}
{"url": "https://www.dnevnik.bg/sport/2018/03/10/3144304_bulgarskite_biatlonisti_zavurshiha_na_18-o_i_24-o/", "text": "Българските биатлонисти разочароваха с представянето си в последните щафети в Световната купа. Финландският център Контиолахти прие стартовете в единичната смесена и класическата смесена щафети, които се проведоха в един ден. Българските щафети останаха съответно на 24-о място при единичната смесена щафета и 18-и в класическата. В първите стартове през сезона в  Йостерсунд представянето беше по-добро . Тогава Стефани Попова и Антон Синапов бяха 18-и, а Емилия Йорданова, Десислава Стоянова, Димитър Герджиков и Владимир Илиев – 16-ти. По обяд беше стартът на 2х6 км + 2х7.5 километра, който беше спечелен от двойката на Франция Ане Шевалие и Антонин Гугина. Те финишираха с общо време 33:29.1 минути, изпреварвайки с 2.4 секунди представителите на Австрия Лиза Хаузер и Юлиан Еберхард. Третото място беше за норвежците Марте Олсбу и Йоханес Тингнес Бьо. България беше представена от Емилия Йорданова и Владимир Илиев, които се класираха на 24-о място. Те бяха застигнати при второто преминаване на Илиев по трасето и не завършиха по правилата в щафетите. Илиев пое с изоставане от 3:13 минути, а двойката направи седем наказателни обиколки и използва 18 допълнителни патрона. В единичната смесена щафета се пуснаха 26 отбора. Малко по-късно в Контиолахти беше и класическата смесена щафета от четири души в отбор – двама мъже и две жени. Тя беше спечелена от представителите на Италия – Доротея Вирер, Лиза Витоци, Доминик Виндиш и Лукас Хофер. Представителите на Скуадра адзура финишираха за 1:15.08 часа, изпреварвайки саом с 1.5 секунди карето на Украйна. Италианците използваха 13 допълнителни патрона и направиха една наказателна обиколка чрез Витоци. Украинците бяха един от тимовете с най-чиста стрелба – без наказателно обиколки и само с три допълнителни патрона. Третото място беше за норвежците в състава Синьове Солемдал, Тирил Ехоф, Хенрик Л’Абе-Лунд и Тарей Бьо. Норвежците бягаха много добре, но използваха девет допълнителни патрона, което ги забави. В крайна сметка карето на Норвегия финишира с 9.1 секунди зад Италия. България записа 18-о място от 23 отбора. Даниела Кадева, Десислава Стоянова, Димитър Герджиков и Владимир Илиев завършиха на 5:00.9 минути след победителя с 15 допълнителни патрона и една наказателна обиколка на Стоянова на втори пост. В неделния ден предстоят масовите стартове при дамите и мъжете, в които ще има българско участие.", "date": "2018.03.10", "title": "Българските биатлонисти завършиха на 18-о и 24-о място при смесените щафети в Контиолахти"}
{"url": "https://www.dnevnik.bg/bulgaria/2018/03/10/3144300_koshlukov_zapochna_s_optimizaciiata_na_deniat_zapochna/", "text": "Дългогодишният кадър на БНТ и продуцент на предаването \"Денят започва с култура\" Весела Петрова от петък вечерта вече не е в екипа на предаването, информира \"Медиапул\". Това следва от заповед на програмния директор на БНТ1 Емил Кошлуков. Според изданието за нея не са били информирани на програмния директор на обществената телевизия Константин Каменаров, нито главният продуцент на медията. В петък Кошлуков е подписал документ, с който нарежда оптимизация на екипа на \"Денят започва с култура\". От съдържането му се разбирало, че екипите, които правят предаването, остават два, но само с един продуцент, а именно - Васил Христов. Така другият продуцент - Петрова, автоматично била изключена. Пред \"Медиапул\" тя коментира, че няма заповед за уволнение, но не знае какво ще работи. В края на януари Кошлуков препоръча на екипа на предаването да засили лайфстайл тематиката, за да бъде по-обичано и гледано, а  журналистите се оплакаха , че им налага как да представят събеседниците и какви въпроси да задават. Петрова беше сред критикуващите новия шеф основно за възраженията му срещу ниския рейтинг на предаването. По информация на \"Медиапул\" Кошлуков поискал от Петрова като продуцент да направи рейтингов анализ на предаването, а данните показали, че гледаемостта е почти същата както на предишното и следващото го.", "date": "2018.03.10", "title": "Кошлуков започна с оптимизацията на \"Денят започва с култура\""}
{"url": "https://www.dnevnik.bg/sviat/2018/03/10/3144306_brjuksel_ne_poluchi_iasnota_ot_sasht_shte_ima_li/", "text": "Европейският съюз не получи яснота дали САЩ ще бъде уважено искането неговите членки да бъдат освободени от наложените от Вашингтон мита върху вноса на стомана и алуминий. Това заяви днес европейският комисар за търговията Сесилия Малмстрьом след среща с американски пратеник в Брюксел, предаде \"Франс прес\". \"Ние не получихме непосредствена яснота по процедурата за освобождаване и разговорите ще продължат следващата седмица\", заяви тя в \"Туитър\", след като разговаря с постоянния търговски представител на САЩ Робърт Лайтхайзър. Японският министър на търговията също опита днес в Брюксел да издейства изключение за страната си от американските вносни мита за стомана и алуминий и призова за предпазливи действия в спора, който има опасност да се разрасне в търговска война, предаде Ройтерс. Министърът на икономиката, търговията и промишлеността Хирошиге Секо заяви на пресконференция, че на днешните преговори в Брюксел Лайтхайзър само е обяснил графика и процедурата, които Вашингтон смята да следва. Президентът на САЩ Доналд Тръмп подписа документ за налагане на вносно мито от 25 процента за стоманата и 10 процента за алуминия, който трябва да влезе в сила до 15 дни. Той обаче освободи Канада и Мексико от тези мита и даде надежда, че има възможност да освободи и други съюзници. \"Изразихме притесненията си. Това може да разстрои световните пазари на стомана и алуминий и да има негативно влияние\", каза Секо пред репортери, след като се срещна с Лайтхайзър. Търговският представител на САЩ разговаря днес заедно и поотделно с Малмстрьом и Секо, отбеляза Асошиейтед прес. Агенцията припомни, че през миналата година страни от ЕС са изнеси около 5.5 милиона тона стомана за САЩ. През 2017 г. САЩ са купили 5 процента от японската стомана и едва 1.1 процента от китайската. (БТА)", "date": "2018.03.10", "title": "Брюксел не получи яснота от САЩ ще има ли изключение за митата"}
{"url": "https://www.dnevnik.bg/photos/2018/03/10/3144318_fotogaleriia_evreiskata_obshtnost_pochete/", "text": "В Централната софийска синагога днес се състоя официална церемония по повод 75-годишнината от спасението на българските евреи по време на Втората световна война.", "date": "2018.03.10", "title": "Фотогалерия: Еврейската общност почете 75-годишнината от спасяването на българските евреи"}
{"url": "https://www.dnevnik.bg/bulgaria/2018/03/10/3144319_otstranena_e_avariiata_koiato_ostavi_bez_voda_veliko/", "text": "Отстранена е аварията на магистралния водопровод край село Присово, заради която днес Велико Търново остана без водоподаване, съобщи пресцентърът на общината. Очаква се до часове да бъде нормализирано водоснабдяването на Велико Търново. Аварията е възникнала около 2 ч. през нощта на 9 срещу 10 март. В 4.30 ч. екипите на \"ВиК Йовковци\" ООД са били на място и са създали необходимата организация на ремонтните дейности. На място е бил и кметът на общината инж. Даниел Панов, се казва в прессъобщението. На пет места в града водоноски са осигурявали вода за битови нужди. Аварията е отстранена предсрочно, първоначално се съобщаваше, че водоснабдяването ще бъде възстановена в края на утрешния ден. Освен жителите на областния град пострадаха и други 14 селища - Дебелец, както и селата Самоводене, Момин сбор, Малки чифлик, Пчелище, Присово, Пушево, Балван, Леденик, Шемшево, Беляковец, Ветринци, Емен и Ново село. ", "date": "2018.03.10", "title": "Отстранена е аварията, която остави без вода Велико Търново"}
{"url": "https://www.dnevnik.bg/politika/2018/03/10/3144321_dbg_zamraziava_chlenstvoto_si_v_reformatorskiia_blok/", "text": "Една от десните партии \"Движение България на гражданите\" замразява членството си в Реформаторския блок, тъй като не вижда достатъчна опозиционност в действията на представители на коалицията. Решението е било взето на форум на формацията в Хисаря днес и ще бъде обявено утре, обясниха партийци пред \"Дневник\". Замразяването на членството означава, че представителите на \"Движение България на гражданите\" няма да участват в ръководните органи на Реформаторския блок. От партията поставят срок от един месец на партньорите си да изпълнят исканията им за опозиционност преди да вземат решение да напуснат блока. Новината бе потвърдена пред \"Дневник\" и от лидера на \"Движение България на гражданите\" Димитър Делчев. Той обяви, че от партията настояват за незабавни действия от страна на Реформаторския блок за падане на кабинета \"Борисов 3\". Според източници на \"Дневник\" по време на форума в Хисаря партийци са изразили недоволство, че членове на Реформаторския блок се договарят или директно обслужват членове на правителството. Тази седмица бе разпространена информация за среща между вицепремиера Валери Симеонов и представителите на блока Божидар Лукарски, Петър Москов и Димитър Бъчваров, на която са обсъдени евентуални законови промени, свързани със сделката в ЧЕЗ. \"Партията настоява Реформаторският блок да работи за активно създаване на широки обединения по места за местните избори, т. нар  Реформаторски общности за демокрация (РОД) \", каза Делчев пред \"Дневник\". В момента в Реформаторския блок членуват освен ДБГ - СДС, БЗНС и БНД. ", "date": "2018.03.10", "title": "ДБГ замразява членството си в Реформаторския блок заради липсата на опозиционност"}
{"url": "https://www.dnevnik.bg/sport/2018/03/10/3144326_chelsi_se_vurna_na_pobedniia_put_i_prekusna_seriia_ot/", "text": "След две поредни загуби във Висшата лига \"Челси\" се върна на победния път с успех 2:1 над \"Кристъл палас\". Вместо да вземат убедително лондонското дерби без особени проблеми, сините допуснаха да трепреят в заключителните минути. Попаденията за шампионите паднаха още преди почивката, като Вилиан откри в 25-ата минута, а Мартин Кели си отбеляза автогол седем минути по-късно. Второто полувреме беше доста по-интересно, като и двата отбора удариха гредата по веднъж. В 90-ата минута Патрик ван Аанхолт върна интригата, след като вкара в мрежата на Тибо Куртоа. Сините спечелиха едва за втори път в последните си шест шампионатни мача, в които допусна и четири загуби. След като в предишните мачове Антонио Конте упорито отказваше да използва централен нападател, този път италианският мениджър започна с Оливие Жиру от първата минута. \"Челси\" действаше агресивно от самото начало и очаквано пое инициативата. Шампионите опитваха да атакуват главно по фланговете, но така и не се стигаше до голови положения. Едва в 25-ата минута \"Челси\" откри резултата чрез Вилиан. Бразилецът получи пас от Н’Голо Канте, напредна и с плътен шут по земята не остави шансове на Уейн Хенеси. Ударът на Вилиан се отби в гредата и попадна в мрежата. Попадението на сините обърка всички планове за отбора на Рой Ходжсън, който така и не успя да установи контрол над двубоя. В 32-ата минута \"Челси\" стигна до втори гол, който беше отбелязан от играч на \"Палас\". След прострелно подаване на Дзапакоста Мартин Кели опита да изчисти топката, но след рикошет в тялото на вратаря Хенеси тя попадна в мрежата за втори път. До края на първата част \"Челси\" беше отправил седем точни изстрела към вратата на \"орлите\" и тотално доминираше на \"Стамфорд Бридж\". След паузата играта стана по-динамична и положенията пред двете врати следваха едно след друго. В рамките на няколко минути \"Палас\" можеше да върне един гол, но и \"Челси\" изпусна два добри шанса. Първо Сорлот от гостите удари страничния стълб, а след това изстрел на Еден Азар беше спасен от Хенеси. Последва нов добър шанс за сините, но и Вилиан се размина с гол. В 67-ата минута Оливие Жиру също удари гредата, разминавайки се с първия си гол за \"Челси\" във Висшата лига. До края на двубоя Конте опита да затвори празните пространства и пусна на терена Бакайоко. Италианецът извади и Еден Азар, за да го пази за реванша с \"Барселона\" в Шампионската лига след няколко дни. Интригата обаче се върна в последната минута на редовното време, когато бившият футболист на \"Челси\" Патрик ван Аанхолт вкара за \"орлите\". Контраатака, подхваната отдясно стигна много бързо до наказателното поле на Куртоа и с удар под тревата Ван Аанхолт прати топката в мрежата.", "date": "2018.03.10", "title": "\"Челси\" се върна на победния път и прекъсна серия от две поредни загуби"}
{"url": "https://www.dnevnik.bg/sviat/2018/03/10/3144334_britanskata_policiia_subra_200_svideteli_po_sluchaia_s/", "text": "С над 200 свидетели и над 240 доказателства разполага полицията в разследването си на покушението срещу бивш руски шпионин и неговата дъщеря, съобщи днес министърът на вътрешните работи Амбър Ръд, цитирана от БТА. След като ръководи среща на кризисния комитет \"Кобра\", Ръд каза пред журналисти, че по случая работят над 250 полицаи от силите за борба с тероризма. По думите й разследването на нападението с невропаралитично вещество върви с висока \"скорост и професионализъм\". Бившият двоен агент Сергей Скрипал, на 66 години, и неговата дъщеря Юлия, на 33 години, са от неделя в болница, след като бяха намерени в безсъзнание на пейка в южния английски град Солсбъри. Двамата остават в критично, но стабилно състояние. Ник Бейли - полицаят, който бе един от първите отзовали се на сигнала за атаката - е в лошо здравословно състояние, но е контактен и говори, каза Ръд. ", "date": "2018.03.10", "title": "Британската полиция събра 200 свидетели по случая с отровения руски шпионин"}
{"url": "https://www.dnevnik.bg/photos/2018/03/10/3144254_snimka_na_denia_robotut_-_ohranitel/", "text": "Полицейски робот патрулира в Пекин като част от мерките за сигурност около конференция на Народния политически консултативен съвет, съвещателен орган към управлението на страната.", "date": "2018.03.10", "title": "Снимка на деня: Роботът - охранител"}
{"url": "https://www.dnevnik.bg/sport/2018/03/10/3144384_barselona_se_otkusna_s_11_tochki_v_la_liga_sled_uspeh/", "text": "Барселона\" направи сериозна още една крачка към спечелването на 25-ата титлав историята си след успех с 2:0 над \"Малага\" като гост. Каталунците играха вдъхновено през първата част и с два много красиви гола на Луис Суарес и Филипе Коутиньо стигнаха до заслужена победа. Последният тим в класирането на Ла Лига нямаше шансове срещу лидера и не успя да избегне своето 21-о поражение в 28 мача. \"Барселона\" няма загуба от началото на сезона в досегашните 28 срещи в Ла Лига и записа 22-и успех. Серията на каталунците без загуби се простира от миналия април и вече е 35 поредни мача. Дори и без  Лионел Меси, който остана в Каталуня , след като в нощта преди мача половинката му Антонея роди третия му син Чиро, \"Барселона\" не срещна проблеми. Каталунците си върнаха за загубата на \"Ла Росаледа\" преди година, когато отстъпиха с 0:2. От състава на лидерите отсъстваше и Андрес Иниеста, който се контузи в предишния мач с  \"Атлетико\" (Мадрид) . Двубоят започна с тотален контрол на футболистите на Ернесто Валверде, които не бързаха да затягат примката около домакините. В началните минути каталунците имаха няколко добри възможности, но при една от тях Коутиньо стреля с глава над вратата. Изведнъж \"Барселона\" вдигна сериозно темпото и разликата веднага се усети. В 15-ата минута Жорди Алба намери с перфектно центриране Луис Суарес в наказателното поле и уругваецът не сгреши – 0:1. Нападателят с №9 реализира 21-ия си гол в Ла Лига през сезона. Освен това Суарес вече е вкарвал на всичките 25 тима в шампионата, срещу които се е изправял. Той има 106 попадения в  Ла Лига . След голът на Суарес последваха силни имнути за \"Барселона\", като много близо до второ попадение беше Паулиньо. Той направи двойно подаване с уругваеца, но от малък ъгъл не уцели вратата. Последваха добри възможности и за Коутиньо, и Ракитич, но и те не сполучиха. Единственият удар, който \"Малага\" успя да отправи беше на сметката на Ен Несири, но от 35 метра мароканецът нямаше как да застраши Марк-Андре тер Стеген. В 28-ата минута \"Барселона\" стигна до втори гол след прекрасно изпълнение на Коутиньо. Бразилецът получи хубаво подаване от Дембеле, който се освободи отлично в пеналта, и с пета прокара топката между краката на бранител, изненадвайки и вратаря Хименес. След гола на Коутиньо се стигна и до най-грозния момент в мача, когато Самуел Гарсия изпусна нервите си и фаулира по брутален начин Жорди Алба, откровено опитвайки да го контузия. Реферът Хуан Мартинес Мунуера не се поколеба да изгони защитника на \"Малага\" с директен червен картон. След почивката домакините не изглеждаха като отбор, който е готов да потърси нещо повече от мача. Футболистите на Хосе Мануел Гонсалес така и не успяваха да си подават повече от три паса един след друг и окончателно се примириха със съдбата си. От своя страна \"Барселона\" атакуваше, но не толкова яростно. Коутиньо, Иван Ракитич и Дембеле имаха добри възможности, но и тримата ги пропуснаха. Едва в 75-ата минута резервата Максим Лестиен успя да направи срещата малко по-интересна, като постави защитатана \"Барселона\" под напрежение, но ударът му мина встрани от целта. До края на мача Валверде извади от игра Сержи Роберто и Жорди Алба, за да ги спести за важния мач с \"Челси\" в Шампионската лига идната сряда. Каталунците  завършиха 1:1 в първия двубой  с лондончани на \"Стамфорд Бридж\". Единственият по-интересен момент беше жълтият картон на Луис Суарес, който го вади от следващия двубой на \"Барселона\" в шампионата срещу \"Атлетик\" (Билбао). Трите точки, спечелени на \"Ла Росаледа\" позволиха на каталунците да отворят преднина от 11 пред \"Атлетико\". В неделя \"дюшекчиите\" приемат коравия отбор на \"Селта\", който по-рано през сезона открадна точки от  \"Барселона\"  и  \"Реал\" .", "date": "2018.03.10", "title": "\"Барселона\" се откъсна с 11 точки на върха в Ла Лига след успех с красиви голове"}
