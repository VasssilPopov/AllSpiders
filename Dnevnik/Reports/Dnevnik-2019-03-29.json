{"url": "https://www.dnevnik.bg/politika/2019/03/29/3412156_cvetan_cvetanov_az_sum_pochten_chovek/", "text": "Аз съм почтен човек и това мога да го гарантирам с действията си, обяви в предаването \"Панорама\" на БНТ зам.-председателят на ГЕРБ Цветан Цветанов, който по-рано през деня напусна парламента и съответно поста председател на парламентарната група на ГЕРБ. Не се чувствам наказан, защото няма кой да ме накаже, коментира той напускането на депутатското място. Посочи, че решението за излизане от парламента е лично волеизявление. Както и досега той продължи да избягва влизането в детайли за последната си имотна сделка. Каза, че юристите решават как да се изповяда една сделка и той се съобразил с тяхното предложение след като на свой ред се консултирал със свои юристи. За купувача на двата му предишни апартаменти, които дава на \"Артекс\" в замяна на новото си жилище, Симеон Велков разказа, че искал да си купи жилище, защото очаквал второ дете и сподели това с него. На свой ред Цветанов му разказал, че е в процес на сключване на сделка, защото разговорът се водил \"много след като имах разговори с \"Артекс\" и правехме авансовите плащания за първите 50 хил. лв. в края на 2017 г.\". Допълни, че Велков бил висококвалифициран български гражданин, който останал да работи в България на длъжност, за която може да си намери работа във всяко РВД в света. По разказа на Цветанов Велко продава свой апартамент и така става всичко. Така и не се разбра защо \"Артекс\" избират да продадат апартаментите на Цветанов тъкмо на Велков и защо на Велков са нужни два апартамента едновременно. Ако нещо е било укоримо, разбира се че никога нямаше да направя такава стъпка, обяви Цветанов и посочи, че от близо година обитава новото си жилище и досега не било станало дума за него. Не съм облагодетелствал \"Артекс\" по никакъв повод, обяви Цветанов и посочи, че фирмата е от 25 г. на пазара и е \"един висок стандарт\" в строителството в София и нямало как той да е подпомагал фирмата през всички тези години.", "date": "2019.03.29", "title": "Цветан Цветанов: Аз съм почтен човек"}
{"url": "https://www.dnevnik.bg/biznes/2019/03/29/3412154_bjudjetut_prikljuchva_fevruari_i_mart_s_izlishuk/", "text": "През февруари консолидираната фискална програма завършва с излишък от 1.5 млрд. лв. или 1.3% от прогнозния брутен вътрешен продукт. Той се формира от излишък по националния бюджет в размер на 1.3 млрд. лв. и излишък по европейските средства от 230.6 млн. лева, съобщи Министерството на финансите. На база на предварителни данни и оценки салдото по консолидираната фискална програма на касова основа към март се очаква да бъде положително в размер на 1.789 млрд. лв. (1.5 % от прогнозния БВП). Постъпилите приходи и помощ през февруари са 7.2 млрд. лв. или 16.5 % от годишните разчети. Съпоставени със същия период на предходната година, данъчните и неданъчните приходи нарастват с 576.5 млн. лв. (9.3 %), а постъпленията от помощи (основно грантове по програмите и фондовете на ЕС) нарастват с 430.9 млн. лева. При неданъчните приходи се отчита базов ефект по бюджета на Фонд \"Сигурност на електроенергийната система\" заради влезлите в сила промени в Закона за енергетиката от юли 2018 г., с които беше променен механизмът за събиране на приходи по бюджета на фонда. По тази причина приходите по бюджета на фонда за първите два месеца на 2019 г. са по-високи от постъпленията за същия период на 2018 г. Общата сума на данъчните постъпления, включително приходите от осигурителни вноски, възлиза на 5.6 млрд. лв., което представлява 16.1 % от планираните за годината данъчни приходи. Приходите от преки данъци са 72.3 млн. лв. или 11.1 % от предвидените в разчетите за годината, като спрямо същия период на предходната година нарастват с 14.4 млн. лева (2%). Приходите от косвени данъци са 3.1 млрд. лв., което е 18.9 % от разчетите за годината. Постъпленията от ДДС са 2.2 млрд. лв. или 20.3 % от планираните. Приходите от социални и здравноосигурителни вноски са 1.6 млрд. лв., което представлява 15.5 % от разчетените за годината. Съпоставено със същия период на предходната година, приходите от осигурителни вноски нарастват номинално с 11.1 на сто. Разходите към февруари 2019 г. възлизат на 5.8 млрд. лв., което е 12.8 % от годишните разчети. Номиналното нарастване, съпоставено с февруари 2018 г., е основно поради по-високия размер на вноската в общия бюджет на ЕС, на разходите за персонал, на социалните плащания (базов ефект от увеличението на пенсиите от юли 2018 г.) и други. На база на предварителни данни и оценки салдото по консолидираната фискална програма на касова основа към март се очаква да бъде положително в размер на 1.789 млрд. лв. (1.5 % от прогнозния БВП).", "date": "2019.03.29", "title": "Бюджетът приключва февруари и март с излишък"}
{"url": "https://www.dnevnik.bg/citat_na_deniia/2019/03/29/3412173_citat_na_denia_mojeshe_da_izleze_edin_chudesen/", "text": "Изключително ме е яд, че не се включихме в началото на тоя дебат. От това нещо можеше да излезе един чудесен паметник на загиналите при трудови злополуки с малко доработка... Абсолютно сериозно го говоря. Можеше да бъде доработен. ..Възможността ни се сервира на тепсия, а ние я пропуснахме\". Това обяви президентът на КТ\"Подкрепа\" Димитър Манолов по адрес на водната стена, която бе монтирана на площад \"Гарибалди\" и след като граждани я оприличиха на гроб, бе взето решение да се демонтира. Централата на синдиката се намира на същото място, а лидерът на синдиката подчерта, че не се шегува. По-рано през деня кметът на София Йорданка Фандъкова обяви, че ще се търси начин демонтажът на чешмата да не е за сметка на общинския бюджет. Според нея има варианти сумата да се осигури за сметка на санкции за изпълнителите по проекта или по друг начин, но да не е за сметка на данъкоплатците.", "date": "2019.03.29", "title": "Цитат на деня: Можеше да излезе един чудесен паметник на загиналите при трудови злополуки"}
{"url": "https://www.dnevnik.bg/sviat/2019/03/29/3411653_zuzana_chaputova_-_ot_nepoznato_momiche_do_borec/", "text": "Новобранец в политиката\", \"борец срещу статуквото\", \"несистемен играч\" са определения, които политически анализатори често дават на Зузана Чапутова - кандидат за президент на Словакия, която може да спечели утрешните избори. Да си срещу системата е на мода в Европа от години зарази възхода на популизма. Чапутова е различна: тя печели симпатии сред словаците с това, че се бори именно срещу него. Чапутова, с проевропейски и либерални възгледи, поиска да поведе бунт срещу \"пленената държава\", управлявана \"задкулисно\". Според \"Ройтерс\" това послание, с което тя  получи най-добрия резултат  на първия тур на 16 март, е допаднало на по-младите, образовани гласоподаватели. Кампанията ѝ, както и тези на опонентите, бяха силно съсредоточени върху корупцията. В реч тази седмица тя каза, че ще е готова да се изправи в \"битка срещу злото\". Като своя важна задача вижда спирането на популизма в Централна и Източна Европа. Разведена майка на две деца, тя е за легализиране на еднополовите съжителства и въпреки че сама не подкрепя абортите, вярва в нуждата всяка жена сама да взима подобни решения. Разследване, свързано именно с корупцията и връзки между властта и сенчести бизнес среди, доведе до убийството на журналиста Ян Куцяк и приятелката му Мартина Кушнирова през 2017 г. Случилото се струва поста на премиера Роберт Фицо, макар управляващата коалиция накрая да запази властта си. Два дни преди първия тур на изборите милиардерът  Мариан Кочнер  (за когото журналистът бе писал, преди да загуби живота си) бе обвинен, че е поръчал убийството на Куцяк. Западни медии цитираха католически свещеник, според когото обществото все още е разтърсено от двойното убийство - той го сравнява в атаките в САЩ от 11 септември 2001 г. Самата неизвестност Проучванията сочат, че тя ще спечели балотажа утре - това на обществената телевизия RTVS например ѝ дава 60.5% от вота и така сочи, че тя ще победи еврокомисаря Марош Шефчович и той ще получи 39.5%. Кариерният дипломат Шефчович, седем години по-възрастен от нея и също с проевропейски възгледи, я напада заради \"ултралибералния\" ѝ дневен ред в противовес на \"традиционните ценности\". До кампанията Чапутова не бе известна в чужбина. Като адвокат 45-годишната жена бе позната в страната с 14-годишната си битка срещу депо за токсични отпадъци в град Пезинок, на 20 км североизточно от родната ѝ Братислава. Това ѝ спечели име сред природозащитниците - тя взе Златната награда за опазване на околната среда през 2016 г., давана всяка година на активисти от цял свят. Година по-късно Чапутова съоснова партията \"Прогресивна Словакия\" - социалнолиберална организация, на която тя остана заместник-председател до края на първия тур на изборите. Когато обаче тя влезе в кампанията, одобрението за нея бе едва 9%. Месец и половина ѝ трябваше, за да превърне този скромен резултат в триумф - тя получи 46 на сто от всички бюлетини, а Шефчович имаше едва 18.7% подкрепа. В словашки медии се появи и ново определение за нея - \"изгряваща звезда\" на централноевропейската политика - въпреки че неотдавна председателят на словашкия парламент я нарече \"непознатото момиче\". В западни издания за нея има и друг израз -  словашката Ерин Брокович . В страната си се смята за надарен оратор и въпреки интереса си към триумфа на демокрацията и либералните ценности в региона тя не показва паневропейски амбиции, но дава да се разбере, че \"няма да се притеснява\" да обсъжда идеите си. В своя защита управляващата \"Смер\" посочва, че дългогодишната власт на Фицо не само е дала възможност за възхода ѝ, а дори за нечестна кампания с несправедливо голяма симпатия към нея - за разлика от властта в Полша и Унгария Словакия от времето на Фицо никога не се е опитвала да овладее медиите, съдебната система или други институции. Журналистите обаче с известна насмешка наричат поколението на Чапутова с политически амбиции \"хипстъри на власт\" - професионалисти, които искат да променят системата. Възходът ѝ, независимо дали ще спечели изборите или не, показва, че зад този израз в обществото се крие силно желание за промяна.", "date": "2019.03.29", "title": "Зузана Чапутова - от непознато момиче до \"борец срещу злото\" и фаворит за президент на Словакия"}
{"url": "https://www.dnevnik.bg/biznes/2019/03/29/3411946_srokut_za_firmite_da_podadat_godishnite_si_otcheti_za/", "text": "До 5 април се удължава срокът, в който фирмите ще могат да подават годишните отчети за дейността си през 2018 година в Националния статистически институт (НСИ). Решението е взето съвместно с Националната агенция по приходите (НАП). Фирмите, подали данъчни декларация, са задължени да подадат и отчетите си в НСИ, като институтът ще изпраща номерата служебно на НАП. В момента информационната система \"Бизнес статистика\" работи с намален капацитет, като вчера са били приети 13 хил. отчета. По данни на НСИ остават още близо 50 хил. отчета, които фирмите ще трябва да подадат задължително до 24 часа на 5 април. Вчера се разбра, че общо  4 хил. компании са коригирали данните за материалните си запаси , като са съставили протоколи за корекции в последния месец и половина в отговор на изпратени от НАП писма и течащите инвентаризации и проверки. По време на контролните действия на НАП инспекторите често откриват липсваща стока, което потвърждава съмнението на данъчните, че част от нея е отдавна продадена без документи, като не са платени дължимите корпоративен данък и ДДС. Заради съмненията за такива практики в края на миналата година на 13 хил. фирми с нелогично високи материални запаси спрямо продажбите им са изпратени предупредителни писма, в които е даден едномесечен срок за доброволна корекция. Към момента приблизително 30% от рисковите търговци са направили корекции.", "date": "2019.03.29", "title": "Срокът за фирмите да подадат годишните си отчети за дейност е удължен до 5 април"}
{"url": "https://www.dnevnik.bg/evropa/2019/03/29/3411914_kakvo_shteshe_da_stane_ako_dnes_velikobritaniia_be/", "text": "Британските депутати ще обсъдят днес  за трети път  споразумението за излизане на Великобритания от Европейския съюз. Отхвърлянето му може да доведе до Брекзит без споразумение на 12 април и рязко да сложи край на  46 години европейска принадлежност  на Обединеното кралство, отбелязва \"Франс прес\". Ето някои от последиците от такъв внезапен разрив: Телефонни и банкови разходи Едно от първите осезаеми последствия за британските и европейските потребители засяга роуминга - използването на мрежата на мобилен оператор в чужбина. Услугата в момента е безплатна за потребителите в ЕС, но при Брекзит без сделка ще възникнат разходи за пътниците, прекосяващи Ламанша или ирландската граница. Същото ще се случи с банковите карти, по които ще има допълнителни разходи, а банковите процедури ще станат по-бавни според Лондон. В ЕС клиентите на инвестиционни банки, развиващи дейност във Великобритания, вече няма да могат да ползват техните финансови услуги. Затова много банки създадоха филиали на континента, за да избегнат нарушения в работата си. Бумащина Хиляди компании за внос или износ от Великобритания ще трябва да се научат да попълват нови митнически декларации и може да бъдат обложени с нови мита. Около две трети от британските компании са се подготвили за евентуален Брекзит без споразумение и преход, като 80 процента от тях твърдят, че са подготвени, спрямо 50 процента през януари според проучване на британската централна банка от 21 март. Обединеното кралство обяви и създаването на система за защитени географски наименования за хранителните продукти като сиренето \"Стилтън\" (Stilton) и шотландското уиски, признати досега като европейски марки. Медикаменти и сперма За да бъде подготвена, Великобритания, която обикновено разполага със запаси от медикаменти за три месеца, увеличи резервите си, за да има достатъчно за още шест седмици в случай на необходимост. Страната ще напусне Европейската агенция по лекарствата (ЕАЛ), но временно ще продължи да признава европейските тестове и сертификации, за да избегне двойна процедура и прекъсване на веригата на доставки. Лондон обаче вече няма да може да ползва  европейските банки за сперма : британските институции ще трябва да сключват нови договори и ще могат да ползват внос от трети страни. Предупреждения към потребителите Потребителите, които пазаруват онлайн, ще трябва да плащат повече, защото колетите от континента няма да могат да ползват облекчен ДДС. Британците на почивка в Европа ще трябва да си извадят международна шофьорска книжка, тъй като техните свидетелства за управление може повече да не са валидни. По-стриктни ще бъдат и правилата за транспорт на домашни животни. Нарушения в транспорта В случай на Брекзит без споразумение  британските и европейските авиокомпании  ще изгубят автоматичното право да извършват полети между ЕС и Обединеното кралство. За да предотвратят опасността от хаос по летищата, британските и европейските власти възнамеряват да си отпускат взаимно временни разрешителни за авиокомпаниите, за да могат да се поддържат въздушните връзки. Подобно уреждане на отношенията се очаква да има и при железопътните услуги на \"Евростар\" (Eurostar) и другите жп оператори, както и при пътните превози. Британските граждани, пътуващи за Европейския съюз,  ще бъдат подлагани на засилени проверки , а престоят им ще бъде ограничен до 90 дни. Лондон е подписал договори с фериботни компании за укрепване на връзките с континента, надявайки се така трафикът да стане по-плавен и да се избегнат задръствания край пристанищата, където ще бъдат възобновени проверките. Правителството не очаква недостиг на храни, но предвижда по-малък избор при нетрайните продукти.", "date": "2019.03.29", "title": "Какво щеше да стане, ако днес Великобритания бе излязла от ЕС без сделка"}
{"url": "https://www.dnevnik.bg/politika/2019/03/29/3411956_na_izlizane_ot_parlamenta_cvetanov_poiska_ot_mediite/", "text": "Макар от 9.09 часа тази сутрин заради скандала с купения под пазарните цени апартамент от \"Артекс\" Цветан Цветанов вече да не е депутат от ГЕРБ в 44-ото Народно събрание, той прекара няколко часа днес в парламента в обиколка по стаите на групите на различните партии. Причината - искал да благодари на председателите на групите за работата и подкрепата на някои законопроекти. След това Цветан Цветанов пожела успех на медиите и поиска \"повече позитивни неща\", от които по думите му имали нужда българските граждани. Той отново не отговори по същество на въпросите за имотната му сделка. Наследник на Цветанов в ръководството на парламентарната група на ГЕРБ е Даниела Дартикова, а председател на комисията на вътрешна политика ще бъде Пламен Нунев. Последен маратон в парламента  Докато депутатите гласуваха оставката му в пленарната зала, по непотвърдена информация Цветан Цветанов е имал среща с лидера на \"Воля\" и зам.-председател на парламента Веселин Марешки. След това репортери заснеха как в една от стаите на ГЕРБ влиза лидерът на НФСБ Валери Симеонов, който след това обяви, че разговорът им бил личен. Следващата среща бе с лидерът на \"Атака\" Волен Сидеров и се проведе в една от стаите на парламентарната група на \"Обединени патриоти\", чийто председател е Сидеров. След разговора лидерът на \"Атака\" обяви, че партията му ще се явява самостоятелно на европейските избори на 26 май, а водачът щял да бъде млад човек. Пред някои медии Сидеров обявил, че попитал Цветанов кой номер анцуг носи, след като в четвъртък от парламентарната група на ГЕРБ му подарили маратонки за \"дългия политически маратон\". Накрая Цветан Цветанов се влезе в стаята на парламентарната група на ДПС, където разговаря с лидера на движението Мустафа Карадайъ. След това говори пред медиите и благодари за подкрепата на другите партии по някои законопроекти. Зам.-председателят на ГЕРБ каза, че не успял да проведе среща с лидера на БСП Корнелия Нинова, защото не можел да иде на \"Позитано\" 20, а тя не идвала на работа. Депутат не било лоша работа  Лидерът на ДПС Мустафа Карадайъ обяви, че Цветан Цветанов не излиза от политиката. \"Той остава председател на ГЕРБ, а между основните политически партии трябва да има диалог\", допълни лидерът на ДПС.  По адрес на вече бившите си колеги депутати Цветан Цветанов каза: \"Преди всичко трябва да запазим човешкия си образ, а не като се виждаме - да си хвърляме нападки.\" Накрая той каза, че иска да благодари и на журналистите в парламента, които, както отразявали добре новините, така и било имало възможност да се създадат допълнителни внушения или неистини. \"Искам да ви пожелая успех. Професионално да спазвате журналистическата етика и да бъдете действително обективни, защото българските граждани се нуждаят от малко по-позитивни неща и реални неща, които се случват в политиката\", каза още Цветанов на медиите. И продължи: \"Досега като народен представител винаги понасях много негативи от това, че винаги казват \"Политиците и депутатите са лоша работа\". Но така или иначе ние сме парламентарна република и във всичките тези години - 140 години български парламент, политиците са работели само и единствено в интерес на държавата. И от тази гледна точка поне днес вече мога да защитавам депутатите за това, че депутат не е мръсна дума. Депутат е народен представител, който защитава своите избиратели и представлява своите многомандатни избирателни райони. Много са нещата, които остават незабелязани от дейността, която върши народният представител, когато прави своите приемни. Когато се запознава с човешките проблеми, той прави всичко възможно да бъдат решени чрез институциите и осъществяването на парламентарен контрол върху изпълнителната власт. Нека да бъдем малко по-обективни и да намалим това остро напрежение, което някой създава спрямо политиците и политическата класа. Няма по-добро от това да има политически партии.\" Днес Цветанов, който остава зам.-председател на ГЕРБ, ще открие в Боровец форум на организацията на предприемачите в партията. В неделя в НДК той се очаква да бъде едно от водещите лица при представянето на листата с кандидати за евродепутати на ГЕРБ.", "date": "2019.03.29", "title": "На изпроводяк Цветанов поиска от медиите повече позитивни новини за хората"}
{"url": "https://www.dnevnik.bg/biznes/2019/03/29/3411963_bnb_uvelichava_ot_1-vi_april_2020_godina_kapitalovite/", "text": "Управителният съвет на БНБ взе решение за увеличаване на капиталовите буфери на банките от 1 април 2020 година до 1% от кредитните рискови експозиции в България, съобщава БНР. Основното предназначение на капиталовите буфери на банките, или нивото на антицикличния капиталов буфер, е да послужи като защита на банковата система срещу потенциални загуби, произтичащи от натрупване на цикличен системен риск в периоди на прекомерен кредитен растеж. Нивото на антицикличния буфер, приложим към кредитни рискови експозиции в Република България, остава 0% до края на третото тримесечие на 2019 година, след което се повишава до 0.5% до края на първото тримесечие на 2020 година, като при необходимост Българската народна банка може да вземе решение и за по-ранно увеличение на буфера. БНБ отчита, че към края на четвъртото тримесечие на 2018 година изчисленото съотношение кредит/БВП възлиза на 95.4%. Отклонението на показателя от дългосрочния тренд е отрицателно (-44.0 процентни пункта), което съответства на нулева стойност на референтния индикатор за антицикличния буфер.", "date": "2019.03.29", "title": "БНБ увеличава от април 2020 година капиталовите буфери на банките до 1%"}
{"url": "https://www.dnevnik.bg/politika/2019/03/29/3411957_abv_shte_se_iavi_na_evrovota_sus_staroto_ime_na_bsp/", "text": "Коалиция от седем партии начело с АБВ ще се яви на изборите за евродепутати на 26 май т.г. със старото име на воденото от БСП ляво обединение - \"Коалиция за България\". Коалиционното споразумение между партиите ще бъде представено утре в централата на АБВ на ул. \"Врабча\" 23 от лидера на АБВ Румен Петков, бившия президент Георги Първанов и бившия евродепутат и вицепремиер Ивайло Калфин. Преди няколко седмици АБВ поиска да се яви на евровота в коалиция с БСП, но от \"Позитано\" 20 не отвърнаха на офертата. Двете партии не поддържат диалог от 2016 г., когато Корнелия Нинова развали споразумението с АБВ Румен Радев да бъде общият им кандидат за президент. БСП и няколко малки партии използваха името \"Коалиция за България\" повече от десет години. С него Георги Първанов спечели президентските избори прз 2001 г., а социалистите - парламентарните избори през 2005 г., когато Сергей Станишев стана премиер. Името на водената от БСП лява коалиция бе сменено през 2014 г. по инициатива на тогавашния лидер Михаил Миков. Обединението бе преименувано на \"БСП Лява България\". После Корнелия Нинова кръсти коалицията \"БСП за България\". Председател на коалицията на АБВ и шест други партии за явяване на евровота ще бъде Румен Петков. От \"Врабча\" 23 не съобщават кои са другите формации. В четвъртък обаче АБВ е обсъдила европейските избори с ПП \"Обединен блок на труда Български лейбъристи\", Политическо движение \"Социалдемократи\", ПП \"Движение за социален хуманизъм\", ПП \"Българска левица\", ПП \"Българска партия Либерали\" и ПП \"Възраждане на Отечеството\". ", "date": "2019.03.29", "title": "АБВ ще се яви на евровота със старото име на БСП \"Коалиция за България\""}
{"url": "https://www.dnevnik.bg/detski_dnevnik/2019/03/29/3411983_pravozashtitnici_se_obiaviha_sreshtu_spiraneto_na/", "text": "Прекратяването на месечните помощи за  деца, които не посещават училище,  и на тези, които са станали родители, противоречи на Европейската социална харта на Съвета на Европа. Така се произнася Европейският социален комитет – институция в системата на Съвета на Европа – в свое  решение  от сряда срещу България, постановено по жалба от 2016 г. на организацията \"Тръст за равни права\" (Equal Rights Trust), съобщи пресцентърът на Българския хелзинкски комитет (БХК). С решението си комитетът установява нарушения на член от хартата, гарантиращ правото на семействата на социална, правна и икономическа закрила. Съгласно решението спирането за срок от една година и евентуалното прекратяване на семейните помощи за деца поради отсъствие на дете от училище увеличава икономическата и социалната уязвимост на засегнатите деца. По тази причина комитетът единодушно приема, че съответната законова мярка не е пропорционална на иначе легитимната цел, която преследва – борбата с отпадането от училище. Наред с това комитетът намира, че описани по-горе мерки засягат в непропорционално висока степен ромите и най-вече момичетата от ромски произход, поради което приема, че е налице и нарушение на забраната за дискриминация. Това произнасяне на Европейския социален комитет идва в момент, когато в парламента предстои разглеждането на  законопроект  за изменение и допълнение на Закона за социалното подпомагане, внесен на 19 март в Народното събрание. Той предвижда обвързване на месечните социални помощи, изплащани на хора с доходи под линията на бедността (75 лв.), с редовното посещение на детска градина и училище от страна на техните деца. \"В светлината на приетото в сряда решение на Европейския комитет по социални права предложените изменения следва да бъдат отхвърлени като противоречащи на социалните и икономически права на гражданите, гарантирани от хартата и други международни и национални актове\", заяви Красимир Кънев, председател на Българския хелзинкски комитет. \"Вместо превенция на отпадането от училище тези изменения са в състояние да постигнат задълбочаване на бедността и социалната изолация на най-уязвимите групи в обществото\", заяви още той.", "date": "2019.03.29", "title": "Правозащитници се обявиха срещу спирането на помощи при отсъствие от училище"}
{"url": "https://www.dnevnik.bg/evropa/2019/03/29/3411976_brjuksel_poiska_ot_rumuniia_chestna_procedura_za_izbor/", "text": "Европейската комисия призова днес Румъния да осигури \"честно участие\" в процедурата за избор на главен прокурор на ЕС. Говорител на институцията коментира темата на фона на новината за наложените ограничения на румънския кандидат Лаура Кьовеши да напуска родината си. Еврокомисията следи последните развития много внимателно. Важно е всички кандидати за европейски главен прокурор да получат честно отношение, затова призоваваме румънските власти изцяло да спазват принципа на честно сътрудничество по тази процедура на подбор. Всички кандидати трябва да могат да участват във всички стъпки от процеса безпрепятствено, заяви говорителят, цитиран от БТА. Той отбеляза, че в докладите по механизма за сътрудничество и проверка комисията е изразявала дълбока тревога за независимостта на румънската съдебна система. Със загриженост следим събитията в Румъния. Важно е страната да продължи реформите и да не отстъпва от дадените обещания, да се въздържа от действия, които биха уронили постигнатия напредък в последните години, посочи говорителят. По неговите думи се наблюдават събития, които влошават обстановката. Имаме средствата за намеса, когато му дойде времето, добави той по повод възможностите, залегнали в механизма за наблюдение. Лаура  Кьовеши е почти в края на процедура  за одобряването ѝ за първия Главен прокурор на ЕС. Но в родината си е обект на поредица обвинения и остри критики от управляващите социалдемократи, опитващи се да отслабят борбата с корупцията. В четвъртък Кьовеши бе извикана в прокуратурата и дава показания близо 6 часа. На излизане тя заяви, че ѝ е забранено да говори пред журналисти, \"за да ми затворят устата\", но не каза дали са ѝ наложени и други забрани. Местни медии съобщават, че е била поставена под \"юридически контрол\", като ѝ е забранено да напуска страната без съгласието на прокуратурата. Повече за обвиненията срещу нея четете  тук . Европейският парламент подкрепя Кьовеши за поста европейски главен прокурор, но румънското правителство, което в момента председателства Съвета на ЕС,  активно лобираше срещу нея  и френският кандидат Жан-Франсоа Бонер  бе на първо място  при гласуването на държавите членки. Разследването срещу Тимерманс Говорителят съобщи, че вчера зам.-председателят на еврокомисията Франс Тимерманс е разговарял с румънския премиер Виорика Дънчила по телефона. Говорителят отбеляза, че  обвиненията срещу Тимерманс , повдигнати от румънската прокуратура, са били оттеглени \"заради липса на доказателства\". По неговите думи всички описани събития не пречат на работата на румънското председателство на Съвета на ЕС, което дори успява да отбележи рекордни постижения в успешното приключване на множество междуинституционални преговори. През февруари Румъния започна разследване срещу Тимерманс и еврокомисаря по правосъдието Вера Йоурова за \"фалшифициране\" на последния доклад по Механизма за сътрудничество и проверка за страната.", "date": "2019.03.29", "title": "Брюксел поиска от Румъния честна процедура за избор на главен прокурор на ЕС"}
{"url": "https://www.dnevnik.bg/zdrave/2019/03/29/3411977_pokupkata_na_visokoprohodimi_lineiki_v_bulgariia/", "text": "По другата позиция - за 78 спешни автомобила със задвижване 4x4, има класиран изпълнител, но изборът му е оспорван пред Комисията за защита на конкуренцията.", "date": "2019.03.29", "title": "Покупката на високопроходими линейки в България отново остава в неясното бъдеще"}
{"url": "https://www.dnevnik.bg/bulgaria/2019/03/29/3411997_borisov_shte_razgovaria_dovechera_s_viceprezidenta_na/", "text": "Премиерът Бойко Борисов ще разговаря тази вечер с вицепрезидента на Република Турция Фуат Октай, пред когото ще изрази остро срещу намесата на страната му във вътрешните работи на България, научи \"Дневник\" от правителствен източник. Премиерът Борисов е в Румъния са четиристранна среща на високо равнище между България, Гърция, Румъния и Сърбия.  Разговорът с турския вицепрезидент ще се състои тази вечер, тъй като Октай е поканен от домакините  за пленарната вечеря след 4-странния формат. Повод за срещата е вчерашно изказване на турския външен министър Мевлют Чавушоглу. Той заяви, че в разговор с външния министър Екатерина Захариева е изразил притеснения, че поправките в българския Закон за вероизповеданията са насочени срещу мюсюлманската общност. \"Проектът на България за поправки в религиозния закон беше срещу всички видове основни права и свободи, и нарушаваше правата. Турция беше принудена да се намеси и се наложи България да внесе промени\", е заявил още външният министър в публична реч, съобщиха информационни агенции и български медии. Последва остра реакция от Министерството на външните работи, а посланикът на Анкара в София е извикан днес за обяснения. Междувременно депутатите от БСП поискаха разследване и вето върху промените в Закона за вероизповеданията. Преди малко приключи срещата на Борисов с румънския му колега Виорика Данчила, на която са обсъждани газова и инфраструктурни проекти, между които мостове на Дунав. ", "date": "2019.03.29", "title": "Борисов ще разговаря довечера с вицепрезидента на Турция"}
{"url": "https://www.dnevnik.bg/sviat/2019/03/29/3411971_sled_izborite_turciia_moje_da_osumne_promenena/", "text": "Гьолчюк, град на около два часа път с кола от Истанбул. Тук всеки може да си запише час при Реджеп Тайип Ердоган и няма нужда да чака дълго. В средно големия турски град политикът води предизборна борба. Той е облечен в черен костюм с бяла риза. Ръкува се с продавачките в цветарския магазин. Снима се с месаря и раздава рекламни брошури в чайната. Всъщност този Реджеп Тайип Ердоган е само на 20 години и е новак в политиката. На местните избори, които се провеждат на 31 март, той се кандидатира за \"мухтар\" - един вид областен управител. \"Много хора не вярват, когато им кажа как се казвам. Мислят, че се шегувам. Тогава им показвам паспорта си\", казва младият политик. Той няма роднинска връзка с турския президент. Баща му обаче е голям почитател на консервативния политик още от времето, когато Ердоган е бил кмет на Истанбул. Младият Ердоган също си мечтае за постепенно издигане в политическата кариера. \"За мен е голяма чест, че се казвам точно като нашия президент. Защото той е обичан и уважаван. Мисля, че името ми помага при тези избори\", споделя 20-годишният Ердоган. Проблемите пред партията на Ердоган Неговият съименник, турският президент Ердоган, очевидно също залага на личната си популярност. От началото на годината той води предизборна борба из цялата страна. Всеки ден държи речи на различни места, излъчвани от повечето телевизионни канали на живо. Зрителят остава с впечатлението, че на 31 март не предстоят местни избори, а избори за държавен глава. \"Ердоган пое на плещите си цялото бреме на тази предизборна борба. Той е блестящ оратор, но човек забелязва, че е изнервен\", казва журналистът Исмаил Займас, който пише за вестник \"Хюриет\". През 2018 година ежедневникът беше продаден на близка до Ердоган фирма. Исмаил Займас минава за един от малкото журналисти във вестника, които се осмеляват да коментират критично политиката на президента. \"Това не са обикновени местни избори. Самият Ердоган описа гласуването като въпрос на оцеляване. По принцип става дума за потвърждение на новата президентска система\", казва журналистът. От основаването си през 2001 година Партията на справедливостта и развитието (ПСР) печели всички избори. Победите се дължат до голяма част и на правдоподобните обещания за по-добро бъдеще. В Турция жизненият стандарт действително се повиши. Стопанският ръст - също. Самият Ердоган се издигна от кмет на Истанбул до министър-председател и по-нататък до президент. От миналата година той получи и нови правомощия като държавен глава. Но в момента Турция изпадна в рецесия. Турската лира девалвира. Инфлацията, безработицата и цените не спират да растат. Все повече турски фирми обявяват несъстоятелност. Истанбул - тук започва всичко Всичко това може да се отрази отрицателно на изборните резултати на ПСР. На предстоящите местни избори партията на Ердоган се явява в съюз с ултранационалистическата Партия на националистическото действие, както беше на парламентарните избори през 2018 година. На много места ПСР ще остане първа политическа сила, но в големите градове може да понесе и загуби. Според анкетите в Анкара води кандидатът на най-голямата опозиционна сила (Републиканската народна партия - РНП) Мансур Яваш. Опозицията има голям шанс да спечели и кметските места в Анталия, Адана, Мерсин, а дори и в Бурса. А град Измир на западното крайбрежие така или иначе е бастион на РНП. В Истанбул анкетите сочат лека преднина за кандидата на ПСР Бинали Йълдъръм. Надпреварата обаче ще бъде много оспорвана. Икономическата метрополия със своите 15 милиона жители е смятана за най-големия политически трофей. Самият президент Ердоган постоянно подчертава, че който спечели Истанбул, печели цяла Турция. \"Ердоган е тясно свързан с Истанбул. Тук той започва своята политическа кариера. Ако ПСР претърпи поражение в Истанбул, това ще бъде равнозначно на политическо земетресение\", казва журналистът Исмаил Займас. Слухове за нови избори Ако опозицията спечели в Анкара и Истанбул, скоро в Турция ще започне дискусия за нови избори, убеден е Исмаил Займас. От няколко седмици се носят слухове около една нова партия, водена от бившите поддръжници на Ердоган - бившия президент Абдуллах Гюл и бившия премиер Ахмет Давутоглу. Младият Реджеп Тайип Ердоган дори и не иска да мисли за подобни сценарии. И той обаче все по-често среща хора в своя избирателен район, които се оплакват от актуалното положение в страната. \"Твърде много млади хора са безработни, а малките фирми изнемогват. Нищо не върви добре. Абсолютно нищо\", казва собственикът на чайната, в която младият Ердоган раздава предизборни брошури. 20-годишният политик уверява, че иска да се захване сериозно с проблемите на хората, ако бъде избран за областен управител. Но неговата победа никак не е сигурна. На изборите в неговия район се явяват още двама кандидати. Най-късно на 31 март ще стане ясно дали името все пак играе решаваща роля. Както за новака, така и за утвърдения политик.", "date": "2019.03.29", "title": "След изборите Турция може да осъмне променена"}
{"url": "https://www.dnevnik.bg/video/s_dve_dumi/2019/03/29/3412145_za_kogo_e_otrovna_celuvkata_na_kobrata_video/", "text": "Кубрат Пулев направи своя дебют в САЩ. Българският боксьор обаче предизвика много по-голямо внимание с поведението си извън ринга, отколкото със  зрелищната победа срещу румънеца Богдан Дину. Пулев предизвика вълна от недоволство, след като си позволи да целуне по устните репортерката Дженифър Равало. 37-годишният българин получи забрана да се боксира в Калифорния до изясняването на случая. В същото време Равало обяви, че ще заведе дело за сексуално посегателство. Тя  нае водещия адвокат в тази област Глория Олред  в опит да търси правата си по съдебен път.", "date": "2019.03.29", "title": "За кого е отровна целувката на Кобрата? (видео)"}
{"url": "https://www.dnevnik.bg/sviat/2019/03/29/3411698_kyoveshi_e_blokirana_v_rumuniia_prezidentut_nasrochi/", "text": "Бившият специален прокурор за борба с корупцията Лаура Кьовеши е блокирана от Следствения комитет на Румъния в страната в деня, когато президентът Клаус Йоханис насрочи референдум за борбата с корупцията. Тя е почти в края на процедура за одобряването ѝ за първия Главен прокурор на Европейския съюз. Но в родината си е обект на поредица обвинения и остри критики от управляващите социалдемократи, опитващи се да отслабят борбата с корупцията. В четвъртък Кьовеши бе извикана в прокуратурата и дава показания близо 6 часа. На излизане тя заяви, че ѝ е забранено да говори пред журналисти, \"за да ми затворят устата\", но не каза дали са ѝ наложени и други забрани. Местни медии съобщават, че е била поставена под \"юридически контрол\", като ѝ е забранено да напуска страната без съгласието на прокуратурата. Кевин Хамилтън - базираният в Букурещ посланик на Канада за Румъния, България и Молдова, изрази вечерта тревога от тези съобщения. През декември - точно преди началото на ротационното румънско председателство на Съвета на ЕС - започна разследване срещу Кьовеши, на 8 март тя бе разпитвана по втори случай, свързан с обвинения срещу нея от бившия сенатор Себастиан Гита. Той твърди, че преди десетина години тя била поискала пари покрай екстрадирането на Николае Попа от Индонезия, осъден по-късно за финансови измами на повече от 10 години затвор. Сега прокуратурата я обвинява в корупция, даване на лъжливи показания, злоупотреба със служебно положение и ръководство на организирана престъпна група. Днес Кьовеши заяви, че също така ѝ е забранено да работи като прокурор в Главната прокуратура на Румъния. Тя отхвърля всички обвинения и твърди, че това е част от кампанията на управляващите на всяка цена да ѝ попречат да заеме високия прокурорски пост в ЕС. \"Имам 24-годишна професионална кариера като прокурор и никога не съм била разследвана. Всичко това се случва, защото си свърших работата и не съм единствената, подложена на тормоз. Разследвани са и други прокурори и съдии. Измислят всевъзможни начини да ни изнудват и да ни запушат устата.\" След това тя заяви, че повече няма да каже нищо, за да няма проблеми със забраната да говори пред медии. \"И хиляди пъти да ме попитате, казвам ви, че не мога да говоря.\" Но Кьовеши допълни, че в кампанията срещу нея се изфабрикуват фалшиви снимки, записи на нейни разговори и видео клипове. Тя не коментира и новината за референдума с обяснението, че като прокурор няма право да говори за политически събития. Президентът Йоханис насрочи референдума заедно с изборите за Европейски парламент на 26 май. Той не крие, че целта е да се сложи край на опитите на управляващите да спрат с укази борбата срещу корупцията. Тези опити изкараха стотици хиляди румънци на улични протести през последните месеци и поставят Румъния до Унгария и Полша като третата източноевропейска страна от ЕС, имаща проблеми с върховенството на закона. \"Партията за социална демокраия продължава с атаките срещу правосъдната система, откакто дойдоха на власт (преди две години)\", заяви той пред репортери. \"Правосъдието е въпрос на национален интерес и гражданите като върховен суверен имат правото да решат дали да позволят корупцията да се превърне в държавна политика.\" В евроинституциите продължават дебатите за това дали и как критерият за спазване върховенството на закона да бъде включен като условие за достъп до еврофондовете от следващия 7-.годишен бюджет на ЕС.", "date": "2019.03.29", "title": "Кьовеши е блокирана в Румъния, президентът насрочи референдум за борба с корупцията"}
{"url": "https://www.dnevnik.bg/sport/2019/03/29/3411699_menidjurut_na_kubrat_pulev_shte_izjiveem_leka_drama/", "text": "Мениджърът на Кубрат Пулев - Ивайло Гоцев, смята, че няма опасност българският боксьор да изгуби лиценза си покрай скандала с  целувката на репортерката Дженифър Равало . Американската журналистка  нае водещия адвокат Глория Олред  в опит да търси правата си и  поиска наказание за Пулев . \"Опасността повече да не видим Кобрата на ринга е 0%, според мен. Но както всяка битка, и тази ще има рундове. Сега ще изживеем лека драма извън ринга\", каза Гоцев пред \"Нова телевизия\". \"Това е шоубизнес, ние сме в Америка, в Калифорния. Всеки иска да е звезда, явно това момиче е тръгнало по този път, но просто тя излиза много неподготвена. Има неща, които ще излязат наяве и ще се разбере кой откъде е\", добави той. В събота срещу неделя  Пулев постигна зрелищна победа срещу румънеца Богдан Дину  в първия си мач в САЩ. Впоследствие той привлече огромно внимание в постъпката си. Равало обвини българския боксьор, че не само я е целунал без нейно съгласие, но  зад камерата я е хванал с две ръце за задните части . По думите ѝ по-късно той е поискал целувката да бъде изрязана от видеото. \"Беше унизително\", заяви тя. \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\",  каза Пулев при връщането си в София . \"Те (американците) са чувствителни, ако целувката не е желана от човека отсреща. Аз, за да го направя, съм преценил, че човекът не просто желае целувка, а много повече\", добави той. Брат му Тервел Пулев заяви, че на тържеството след мача Равало се е целувала с други двама мъже. И добави, че има много свидетели.", "date": "2019.03.29", "title": "Мениджърът на Кубрат Пулев: Ще изживеем лека драма извън ринга"}
{"url": "https://www.dnevnik.bg/sviat/2019/03/29/3411615_pokolenieto_maidan_e_razdeleno_predi_izborite_v_ukraina/", "text": "Предприемачи, активисти и журналисти - те нахлуха преди пет години в коридорите на властта, за да реформират Украйна след проевропейското въстание на Майдана. Малцина от тях успяха да се задържат в нея, въпреки провалите и разочарованията. С наближаването на първия тур в неделя на непредсказуемите президентски избори поколението, влязло в правителството или в парламента след избирането на президента Петро Порошенко, чиито резултати в социологическите проучвания не са обещаващи, признава, че е проявило известна наивност. То не прецени колко е сложно да промениш една система, наследена до голяма степен от съветската епоха, в контекста на безпрецедентната криза с анексията на Крим от Москва и със започването на конфликта с проруските сепаратисти. \"Всички си мислехме, че това ще е просто един спринт. Сега вече е ясно, че това не е спринт, не е дори маратон, а серия от маратони, и че трябва да имаш сили, за да продължиш да тичаш и да обучиш тези, които ще поемат щафетата\", доверява пред Франс прес вицепремиерката Иванна Климпуш-Цинцадзе. Тази енергична 46-годишна жена, бивш ръководител на няколко организации за международно сътрудничество, бе избрана за депутат през есента на 2014 г., а след това стана член на правителството, където отговаря за работата по сближаването с Европейския съюз и НАТО. \"За всички нас ставаше дума да продължим Майдана. Давахме си сметка, че ако нашето поколение не го направи сега, бихме пропуснали един шанс за страната\", изтъква Климпуш-Цинцадзе. Оттогава мнозина се отказаха, но \"точката, от която няма връщане назад\", все още не е достигната, предупреждава тя и споделя, че според нея \"са необходими още най-малко пет години\", за да станат промените необратими. \"Сложна реалност\" Изтощени и разочаровани, само девет процента от украинците имат доверие в правителството си - рекордно ниско равнище в световен мащаб. Въпреки че бяха приети важни реформи, конкретните резултати от тях все още няма. Резултатът: президентът бе изпреварен в социологическите проучвания от комедийния актьор Володимир Зеленски, а плътно до него е бившата премиерка Юлия Тимошенко, като има риск Порошенко да отпадне от надпреварата още на първия тур. Общо взето \"по-скоро се провалихме\", казва 39-годишният бивш бизнесмен Олександър Стародубцев, който въпреки това успя да създаде нова система за обществени поръчки, смятана за една от най-иновативните в света, и който сега работи върху реформата на обществената администрация. Приемайки понякога образа на бюрократичен \"ад\", \"реалността се оказа по-сложна, а хората въобще не бяха готови за нея\", твърди Стародубцев, според когото по-голямата част от реформаторите са били \"отхвърлени от системата\". Според Иванна Климпуш-Цинцадзе определящ е бил финансовият фактор. За работата си като депутат тя получавала по-малко от 200 евро месечно, а в настоящия момент - малко над 1100 евро. \"Трябва да бъдат коригирани възнагражденията на хората, които взимат решения, засягащи цялата страна\". \"Липса на организация\" Според Айварас Абромавичус - литовеца, който бе назначен за министър на икономиката през 2014 г., дошъл заедно с други хора от Запада, за да помага на Киев, но подал оставка в началото на 2016 г. - президентът Порошенко е създавал спънки за реформаторите. През 2014 и 2015 г., когато \"ситуацията беше критична, той първоначално ни даде подкрепата си, но впоследствие започна да ни пречи\", заяви пред \"Франс прес\" Абромавичус, който сега е съветник на Зеленски. Мнозина в Украйна обвиняват това ново поколение, че не е успяло да наложи възгледите си. Младите реформатори не успяха да създадат силна политическа партия, нито да издигнат общ кандидат на президентските избори. \"Нашата най-голяма слабост е липсата на организация\", признава 37-годишният депутат Мустафа Найем, бивш журналист и една от основните фигури на Майдана, който обвинява също така съпротивата на елитите и контрола на олигарсите върху медиите. \"Много неща, които имаме за даденост днес, бяха невъобразими през 2014 г.\", казва въпреки всичко Климпуш-Цинцадзе, давайки за пример отварянето на правителствените бази данни и възраждането на армията. \"Нашият държавен апарат беше съсипан отвътре. Днес той далеч не е за пример, но определено е доста по-солиден\", уверява тя. \"Всички станахме по-зрели\", твърди Стародубцев, който призовава и други бизнесмени да влязат в управлението: \"Можеш със собствените си ръце да подобриш положението в своята страна и да видиш веднага резултатите, какво още ти трябва?\", пита лаконично той. /БТА", "date": "2019.03.29", "title": "Поколението \"Майдан\" е разделено преди изборите в Украйна"}
{"url": "https://www.dnevnik.bg/sviat/2019/03/29/3411401_papata_shte_protegne_v_maroko_ruka_kum_isliama/", "text": "Папата ще посети в събота и неделя Мароко - мюсюлманска земя, призоваваща за диалог между религиите. По време на кратката визита той ще има и срещи с мигранти, съчетавайки по този начин два основни приоритета на своя понтификат. Аржентинският понтифик редовно се отбива в някои от най-миниатюрните католически общности на планетата. В  Мароко го очакват с нетърпение  над 30 000 богомолци - главно чужденци, пристигнали от Субсахарска Африка, студенти или мигранти, запътили се към европейския континент. Близо една трета от тях изглежда ще посетят неделната литургия, насрочена в спортен комплекс - нещо невиждано от посещението на Йоан Павел Втори през 1985 г. в тази страна с 99 на сто мюсюлманско население (сунити). Също както при визитата си в Обединените арабски емирства през януари, папата, който ще отслужи меса на другия ден след разговор с краля и \"предводител на правоверните\" Мохамед Шести, а и с високопоставени духовни дейци, ще придаде конкретен образ на често отправяните от него призиви за религиозна толерантност. Духовният предстоятел на близо 1.3 милиарда католици вдъхва с тази обиколка надежди на християнските малцинства и покръстените мюсюлмани, настояващи за правото да се възползват изцяло от свободата на вероизповеданията, записана в конституцията на Мароко. Непълна свобода на вероизповеданията \"Мечтаем за свободно Мароко като страна, приела религиозното си разнообразие\", заяви Координационният център на мароканските християни. Там се надяват визитата да осигури на Мароко \"историческата възможност\" за \"осезаем напредък в тази насока\". Според мароканската конституция \"ислямът е религията на държавата, която гарантира на всички свобода на вероизповеданието\". Мароканското законодателство не предвижда смъртно наказание за отстъпниците от исляма, за разлика, например, от това на Обединените арабски емирства. В Мароко \"правилото е да си дискретен\", обяснява висш духовник от Рабат. Въпросът обаче е деликатен. Така например през юни миналата година мароканският държавен министър за човешките права, ислямистът Мустафа Рамид, заяви, че свободата на съвестта е \"заплаха\" за \"сплотеността\" на Мароко. Доброволното приемане на друга вяра не е престъпление, но прозелитизмът (разбиран като \"да разклатиш вярата на един мюсюлманин или да го обърнеш в друга вяра\") може да бъде наказан с до три години затвор. \"Законът осъжда именно агресивния прозелитизъм\", подчертава посланикът на кралство Мароко в Париж Шакиб Бенмуса. \"Визитата на  папа Франциск  е забележителен момент по-специално от гледна точка на на борбата срещу фанатичните течения, назадничавите схващания за идентичността и нетърпимостта, но дава също (. . .) възможност за позитивно взаимодействие между религиите, народите и цивилизациите\", коментира той. Мигрантите - една деликатна тема Папа Франциск  сподели преди време, че е искал да отиде в Маракеш през декември, когато над 150 страни приеха Глобалния пакт на ООН за миграцията. В крайна сметка Светият отец изпрати свой представител. Текстът, който няма обвързваща сила, цели да засили международното сътрудничество с оглед \"безопасна миграция\". Той нажежи страстите в много страни, преди накрая да бъде ратифициран в Ню Йорк. Франциск предвижда да се срещне в събота с мигранти в епархиалния център \"Каритас\", където ще произнесе слово. Местната католическа църква е създала центрове за настаняване на мигранти в редица градове в Мароко, поради липса на други структури. Проблемът с мигрантите също е деликатна тема в Мароко, което претендира за \"хуманистична\" политика на приемане. Правозащитниците обаче редовно отправят критики към Рабат заради вълните от силови арести, предназначени да отдалечат кандидатите за убежище от бреговете на Средиземно море. \"Надявам се папското посещение да осигури напредък по въпроса\", заяви наскоро на пресконференция архиепископът на Танжер монсеньор Сантяго Анхело Мартинес. Визитата на Франциск в Мароко ще се състои 34 години след тази на Йоан Павел Втори през лятото на 1985 г., преминала под знака на междурелигиозна младежка среща на стадион с участието на 80 000 души. Първият глава на арабска държава, отправил покана до папа, крал Хасан Втори (бащата на сегашния монарх) бе приет във Ватикана през ноември 1991 г. Християните в Мароко В Мароко, където ислямът е държавна религия, живее малка християнска общност, водеща началото си от древноримската епоха - в наши дни я съживява приток на едноверци от Субсахарска Африка. Римокатолическата църква претендира, че има там между 30 000 и 35 000 последователи, предимно чужденци. Протестантите са \"около 3000\", а \"местните църкви\" - петдесетници, харизматици и последователи на пророците, непризнати от мароканските власти - наброяват общо \"няколко хиляди\" енориаши, най-вече мигранти, посочва експерт, потърсен от АФП. Други данни говорят за няколко хиляди мароканци, приели християнската вяра - близо 8000 души, предимно протестанти според оценки на Център за наблюдение на религиозните свободи. Делът на европейците сред мароканското население - преселници или техни потомци - постоянно намалява от 1956 г., когато страната става независима. Тогава там действат над 200 католически храма с близо 300 000 богомолци. Днес са останали 44 църкви, в които служат 57 свещеници от петнайсетина различни националности под духовното водачество на двама епископи - в Танжер и в Рабат. /БТА", "date": "2019.03.29", "title": "Папата ще протегне в Мароко ръка към исляма"}
{"url": "https://www.dnevnik.bg/evropa/2019/03/29/3410844_ogorcheni_i_oburkani_-_kakvo_misliat_britancite_3/", "text": "Днес Великобритания трябваше да напусне Европейския съюз, но премиерът Тереза Мей ще опита в петък за трети път да прокара поне половината от сделката си с ЕС през парламента. Преди почти три години Великобритания гласува да напусне съюза, но не само политическата класа на страната е объркана. Първоначалната дата за излизане (29 март) бе отложена със съгласието на останалите 27 държави членки, но не намалява вероятността всичко да приключи с раздяла без договор на 12 април - само след две седмици. Какво е мнението на британците за Брекзит в момента показа проучване, публикувано от института за социални изследвания NatCen Social Research (в прикачения файл) и на уебсайта  WhatUKThinks . Изследването на NatCen Social Research включва обобщение на анкети за нагласите на избирателите. Добре ли бяха водени преговорите? Премиерът Тереза Мей твърди, че нейната сделка е най-добрият начин да се изпълни искането на гласоподавателите за излизане от ЕС. Проблемът е, че самите гласоподаватели, включително и тези, които поискаха Брекзит, станаха особено критични към начина, по който правителството проведе преговорите. Това е изводът от проучване на NatCen Social Research, проведено между 24 януари и 17 февруари. Привържениците на Брекзит са почти толкова критични към ролята на правителството, колкото и към тази на ЕС – 79% са на мнение, че ЕС се е справил зле с Брекзит. Лоша ли е сделката? С напредването на преговорите хората се настройваха все по-песимистично по въпроса колко добра сделка ще получи Великобритания. Преди две години 33% мислеха, че Обединеното кралство ще получи добро споразумение, а 37% бяха на обратното мнение. Миналото лято обаче 57% бяха на мнение, че сделката ще е лоша. Сега, след приключването на първата фаза в преговорите, така мислят 63 на сто от анкетираните. Общо 66% от поддръжниците на напускането смятат, че Великобритания е изправена пред лоша сделка. Това виждане споделят 64 на сто от искащите оставане в ЕС. Искат ли британците все още Брекзит? В момента средното ниво на подкрепата след изключването на хората, които не знаят как биха гласували, е 54% за оставане и 46% за излизане от ЕС. Това е така от части защото поддръжниците на Брекзит е в по-малка степен вероятно да кажат, че ще гласуват отново по същия начин (82%), отколкото гласувалите за продължаване на еврочленството (86%). Сред тези, които не са гласували на референдума през 2016 г., 43 на сто биха подкрепили оставането в ЕС, а 19 на сто биха поискали излизане. В действителност резултатите от проучванията са твърде близки, за да могат опонентите на Брекзит да твърдят, че втори референдум би довел до различен резултат. В същото време обаче поддръжниците на Брекзит не могат да кажат с увереност, че балансът на мненията остава като през юни 2016 г. Подкрепят ли хората нов референдум? Зависи от въпроса. Някои анкети представят идеята за второ гласуване като \"нареден вот\" или \"публичен вот\" и не дават ясно да се разбере, че оставането в ЕС би било опция. Поставяйки го по този начин, средно според анкетите поддръжниците на втори референдум са с 12% повече от опонентите. Двата лагера може и да са единни, че не харесват сделката на Мей, но това не значи, че са съгласни по въпроса какво трябва да има на нейно място. Икономика  Според анализа на NatCen Social Research към февруари 2019 г. 9% от британците очакват имиграцията след Брекзит да бъде по-висока (7% през юни 2016 г.), а 39% - да бъде по-ниска (64% през 2016 г.). Да няма особена разлика очакват 50% при 28% през 2016 г. Общо 19% смятат, че британската икономка ще е в по-добро състояние след излизането от ЕС, а на противоположното мнение са 58 на сто. През юни 2016 г. процентите са били съответно 29 и 39. Че няма да има особена разлика мислят 22% от анкетираните през 2019 г. при 29% през юни 2016 г. Сред гласувалите за оставане 83 на сто са на мнение, че състоянието на икономиката ще се влоши (79% през септември 2016 г.), а в лагера на поддръжниците на Брекзит това виждане споделят 25% (9% през септември 2016 г.). Подобрение на икономиката очакват 4% от поискалите оставане в ЕС (5% през септември 2016 г.) и 41% от гласувалите за излизане (58% през септември 2016 г.). Мигранти и търговия  Едно от основните предизвикателства пред Брекзит от самото начало бе, че сделката, която много избиратели искат, никога няма да бъде постигната. През септември 2016 г. девет на всеки десет гласоподаватели искаха да се запази свободната търговия с ЕС. В същото време почти три четвърти смятаха, че мигрантите от ЕС, които искат да работят и живеят във Великобритания, трябва да кандидатстват, за да могат да го направят, тоест да се сложи край на свободата на движение. Тя обаче е част от единния пазар на ЕС. Две години по-късно делът на тези, които мислят, че мигрантите от ЕС трябва да кандидатстват, за да отидат във Великобритания, е намалял до около трима на всеки петима. Малко повече от половината (53%) все още искат да има контрол върху миграцията от ЕС, но подкрепят запазването на свободната търговия. Влияние Според проучването на NatCen Social Research 40% от анкетираните се определят като много силни поддръжници на оставането или на напускането. В същото време 8% се описват като \"много силни\" поддръжници на някоя от политическите партии. Възгледите на първите две групи често доста са много отличителни. Например, много силно поддържащите оставането в ЕС са единствената група, в която повечето (58%) не са съгласни, че еврочленството ограничава възможностите на Великобритания да изготвя свои собствени закони. Същевременно силните поддръжници на напускането са единствените гласоподаватели, сред които повече от половината (71%) мислят, че Брекзит ще подобри състоянието на британската икономика и ще гарантира, че Великобритания има повече влияние по света (57%).", "date": "2019.03.29", "title": "Огорчени и все така объркани - какво мислят британците 3 години след референдума"}
{"url": "https://www.dnevnik.bg/video/2019/03/29/3411638_samo_lujete_-_ispanskiiat_vunshen_ministur_si_trugna/", "text": "Постоянно лъжете, спрете този запис\" - думите на испанския външен министър Жозеп Борел по време на интервю за \"Дойче веле\" обиколиха медиите в страната и разпалиха дискусия в социалните мрежи. След тях, показва записът, Борел става и си тръгва. Други коментиращи обърнаха внимание, че той впоследствие довършва интервюто. Случилото се обаче припомня, че Каталуня още е чувствителна тема в Мадрид, особено покрай напрежението между централните власти и каталунския премиер Ким Тора, разследван за неподчинение. Какво провокира Борел Попитан дали иска да \"деескалира\" ситуацията и след като отговаря, че правителството взема мерки и повтаря, че самоопределението е против Конституцията, Борел се изправя пред въпроса защо тогава не се направят поправки в испанската конституция. Дава пример с баските националисти, изготвили предложение за поправки и изтъква, че от Каталуня подобна идея не е дошла. \"Защо не го направите, не сте ли заинтересован,\" пита журналистът от \"Дойче веле\" Тим Себастиан. \"Кой иска това?\" отвръща Борел и получава отговор с данни на испанския Център за социологически изследвания, според който 70% от испанците искат промяна в конституцията \"Постоянно лъжете,\" отвръща външният министър и когато иска уточнение за какво трябва да са промените, журналистът отговаря: \"Някакви.\" Реакцията на Борел (малко преди края на десетата минута) е: \"Спрете това интервю. Край. Не искам да го правя.\" Първият дипломат си тръгва, но в материала на \"Дойче веле\" се уточнява, че след кратък разговор с помощниците си се е върнал, за да довърши интервюто. Напрежението между двамата бе видимо и при други въпроси, когаго Себастиан постави под въпрос постигнатото в модернизацията на страната (за която пита няколко пъти) и независимостта на съдебната система. \"Спрете, ако продължавате така, спираме интервюто. Разбирате ли ме? Не ме интервюирате, подлагате ме на разпит,\" казва още на четвъртата минута. В хода на интервюто го наричаше \"невежа\" и \"забавен\" в отговор на повтарящи се въпроси. Попитан за данъчните измами в Испания и дали кабинетът може да направи повече, той отговаря: \"Със сигурност, както и вие можете - да правите по-добре интервютата си.\" \"Лъже\" ли журналистът Външното министерство в Мадрид публикува днес изявление, с което защити Борел. Според него е \"било очевидно, че журналистът само повтаря тези срещу правителството на Испания, за каквото и да става дума.\" Интерпретациите за действията на Борел са различни, но някои медии се съсредоточиха върху въпроса, дал повод за най-гневната реакция на Борел. Центърът за социологически изследвания (CIS), цитиран от Себастиан е общественият център за проучвания. Въпросното от септември 2018 г., в което се казва, че 70% от испанците искат реформа на конституцията, не се отнася за Каталуня, макар въпросът на Тим Себастиан да е в нейния контекст. Всъщност данните  сочат , че действително 70% от респондентите искат промяна в конституцията. Много по-малко обаче - 19.3% - от жителите искат промяна в правомощията на автономните области (каквато е Каталуня) - едва четвъртия най-популярен отговор след промени в правомощия, свързани с образованието, здравеопазването, прозрачността в политиката и социалните права. Други обаче обърнаха внимание, че Борел не отговори на деликатни въпроси - например защо по някои показатели, свързани със съдебната власт в Европейския съюз, резултатът на Испания е под този на България и Румъния. Мярката, за която говори Себастиан, често се подлага на критики - \"превантивен затвор\" се използва за обвиняеми, чиито престъпления се смятат за твърде опасни. Борел е признавал, че би предпочел да можеха да се използват \"други методи\", за да се предотврати бягството на задържаните.", "date": "2019.03.29", "title": "\"Спрете записа\" - испанският външен министър си тръгна от интервю, но се върна (видео)"}
{"url": "https://www.dnevnik.bg/analizi/2019/03/29/3410812_mulchalivo_suglasie_za_sudbata_na_kulturnoto_ni/", "text": "Оценявам законовата поправка, с която се облекчава строителството върху паметници на културата, като посегателство върху нашето културно наследство. За да го разберем, трябва да видим общата картина и нейната логика. Според Закона за културно наследство Националният институт за недвижимо културно наследство (НИНКН) е единственият специализиран държавен експертен орган за опазване на недвижимото културно наследство. Неговите функции са комплексни - например: да издирва, проучва и регистрира културни ценности; да изработва режими - граници и правила за опазване на ценностите; да санкционира всяко инвестиционно намерение свързано с тях; да поддържа и развива национален документален архив на ценностите; да изработва пилотни планове за опазване и управление на ценностите и др. Тези функции предполагат една мощна научноизследователска и експертна институция, с независим статут, достатъчен бюджет и полидисциплинарен щат. Действителността обаче е драстично различна. Там именно са разположени най-ценните паметници. Националният институт бе заринат от лавина преписки. Вероятно още тогава някъде някой е преценил, че тогавашният Национален институт за паметниците на културата (НИПК) със своята независима експертна дейност застрашава растящите инвестиционни апетити, следователно той трябва да бъде силно ограничен и обезсилен. На практика такава стратегия продължава да се прилага до днес, въпросната поправка е част от нея. Нека да проследим процеса. Като начало старият НИПК от 2000 ерудирани специалисти, разпределени в пет филиала по цяла България, бе разбит – останаха около 60 експерти в София. Отнета бе всяка експертна самостоятелност на института – сега крайните решения за паметниците се вземат от министъра на културата, който може изцяло да пренебрегне становището на своя експертен орган и да взема чисто политически решения. Институтът е систематично лишаван от бюджет и щат, адекватни на неговите функции. До днес архивът не е дигитализиран, следователно е трудно достъпен, което силно затруднява всяка децентрализация на дейности по опазване. От 2016 г. са отнети важни функции на института и прехвърлени на местни тричленки, които могат да вземат решения за съдбата на ценности от местно значение (преобладаващият брой на ценностите). Разбира се, тази практика е предварително обречена поради липсата на дигитализиран архив и на реален местен експертен капацитет. Сега, с последната поправка, ще бъде нанесен поредният удар върху института с определянето на едномесечен срок за негов отговор на всяко инвестиционно намерение и за \"мълчаливо съгласие\" в случай на закъснение. Логиката на поправката е напълно прозрачна: при посочените условия, в които е поставен, институтът очевидно няма да се справи с тези срокове. Резултатът ще бъде изцяло в полза на самите инвестиционни намерения. Лишен от адекватен бюджет и щат, институтът вече не може да изпълнява някои свои функции. Например, затрупан от преписки, той не е в състояние да се оправи с тях, камо ли да извършва изследователска дейност и да изработва режими – правила за опазване на ценностите. За строителния бизнес това е изгодно - когато няма правила, всичко е възможно, включително небостъргачи в историческите центрове. Свидетели сме на непоследователни, дори абсурдни решения за паметници. Някои от решенията са чисто политически, например за изграждане на фалшиви крепости \"до зъбер\" (които впрочем отново устройват строителния бизнес, в стремежа му да усвоява европейски фондове). В същото време нараства негативизмът към самия институт (дори един министър на културата го нарече \"бардак\"), чуват се гласове за неговото закриване. Крайният резултат от всичко това са пораженията в нашето културно наследство, които виждаме през последните години. Не изключвам възможността НИНКН наистина да бъде закрит или превърнат в търговска организация, което е едно и също (впрочем вече имаше такова законодателно предложение). В духа на тази логика един депутат, вносител на поправки в Закона за културното наследство, предложи всички паметници \"да се съборят, да се изчистят и да се изградят наново\" – тогава наистина не би имало нужда от институт, пазител на културното наследство. Няма да има какво да се опазва. Не се задава никаква разумна идея за реформа в националната система за опазване на културното наследство и за мястото на НИНКН в нея. Не се виждат каквито и да било намерения за преосмисляне на държавната политика в тази област. Какво ни остава тогава? Може би да наблюдаваме с \"мълчаливо съгласие\" как си отива нашето културно наследство.", "date": "2019.03.29", "title": "Мълчаливо съгласие за съдбата на културното ни наследство"}
{"url": "https://www.dnevnik.bg/skorost/suveti_predi_put/2019/03/29/3410538_poleznite_prilojeniia_za_vsichki_putuvashti/", "text": "Преди да потеглиш на път, винаги е добре да знаеш какъв е трафикът по избрания маршрут, има ли катастрофи, ремонти, полицейски засади, дали не е по-добре заобиколиш... В днешно време няколко полезни приложения отговарят на повечето от тези въпроси, при това в реално време. Във всеки магазин за приложения могат да се намерят стотици програми, рекламирани като улесняващи живота на шофьорите, но тук става дума за тези, които съм тествал лично и имам преки впечатления от работата им. Ако става дума за трафика, безспорно най-познатата и полезна програма е \"Гугъл мапс\" (Google Maps). Неговото предимство е, че обединява в една навигация и данни за трафика, така че да предложи най-бързият маршрут между две точки. Да си призная, от няколко месеца го ползвам дори за пътувания, за които нямам нужда от навигация. Работата е там, че дори за маршрут от 10 километра в София понякога има различа във времето за изминаването му от 20 и дори повече минути. Социалната медиа на пътя За качествата на следващото често ползвано от мен приложение \"Уейз\" (Waze) говори фактът, че за него \"Гугъл\" плати близо милиард долара през 2013-а. То се явява своеобразна социална медия на пътя, като всеки пътуващ подава информации за проблеми - катастрофа, задръстване, полицейски пост, ремонт и т.н. В допълнение има и данни за трафика, монтираните стационарни и забелязаните мобилни камери. Това, което е важно да се има предвид, е, че информацията е пълна за по-натоварените участъци, където е по-голям шансът да са минали ползватели на приложението. Проблем е и фактът, че при липса на интернет връзка предупреждението може да закъснее или изобщо да не дойде. Къде е пътната полиция Както вече стана дума, приложението \"Уейз\" дава данни за полицейски засади, но далеч по-подробна е информацията в няколкото групи във \"Фейсбук\", носещи името I see you КАТ. Те са тематични, като са посветени на един град (София, да речем) или пътен участък (магистрала \"Тракия\", магистрала \"Хемус\" и т.н.). Неудобството е, че сигналите не са свързани с карта, така че е полезно преди пътуване просто да се прегледат последните постове. Може и по време на път някой от спътниците на шофьора да следи публикациите в тях. Огледален образ Добрата новина за всички, които карат сравнително нови автомобили с модерни мултимедийни системи, е, че могат да ползват приложенията \"Гугъл мапс\" и \"Уейз\", като ги управляват през дисплея в автомобила. За целта е нужно да инсталират на смартфоните си програмите \"Андроид ауто\" (Android Auto) (за устройства под Андроид) и \"Епъл карплей\" (Apple CarPlay) (за \"Айфон\") и да ги свържат към колата с USB кабел. Неудобството е, че \"Андроид ауто\" не може да се изтегли легално от магазина за приложения \"Гугъл плей\" (Google play). Има вариант обаче да се намери хакната версия след изписването на Andorid Auto, в която и да е търсачка. С инсталирането на \"Андроид ауто\" или \"Епъл карплей\" от екрана на мултимедията се отварят качени на телефона приложения за навигация като \"Гугъл мапс\" и \"Уейз\" и такива за музика от рода на \"Спотифай\" (Spotify). Има възможност и за управление на обажданията. За улеснение на паркирането За всички, които се чудят как могат да платят престоя на автомобила си в зона за паркиране в непознат град, изключително удобно е приложението SMS Parking. Използвайки позиционирането чрез GPS-а на телефона, то дава възможност за изпращане на SMS на правилния номер за съответната зона. Приложението има данни за платените зони за паркиране в 30 български града и редица европейски. Естествено този текст не изчерпва всички полезни приложения, които един шофьор може да ползва. Можете да използвате коментарите под материала, за да споделите впечатления за вашите любими апликации.", "date": "2019.03.29", "title": "Полезните приложения за всички пътуващи"}
{"url": "https://www.dnevnik.bg/istorii_na_denia/2019/03/29/3411211_hrana_za_ochite_i_tialoto_-_zapochva_vkusen_uikend/", "text": "Както казват професионалните готвачи - човек се храни не само със стомаха, но и с очите. В това ще се убедят всички, които ще участват в гала вечерята на \"Бакхус\" в неделя. Тя съпътства конкурса   \"Ресторант на годината 2018 Бакхус, Acqua Panna & S.Pellegrino\"  , който се провежда по традиция в последния ден на март. Тази година е 18-тото му издание. Преди вечерята всеки, който има по-задълбочени интереси в готвенето и иска  да научи нови неща  от топ готвачи, може да посети мастър класовете им, които са част от програмата на събитието, което тази година е с  вкуса на Испания . Едно от вината, поднесени към ястие от шестстепенното меню на вечерята също ще е испанско. Повече за испанските вина четете  тук . Сред готвачите на вечерята ще бъде и ресторантьорът Цветомир Николов, чиито  Niko'las 0/360 стана ресторант на годината  в предишното издание на конкурса. Какво разказва той година по-късно четете  тук . Журито на конкурса, съставено от кулинарни журналисти, опитни дегустатори и партньори на \"Бакхус\" с богат международен кулинарен опит, ще избере сред подбраните 20 ресторанта победителите в седем категории. Повече за номинираните четете  тук . Всеки читател на \"Бакхус\" може да гласува и за най-добрия според него ресторант  тук , с което ще се определи победителят в категорията \"Ресторант на читателите\". Преди всичко това, в събота, ще е първото издание на събитието  \"Бар на годината Бакхус\" . Събитието ще представлява изложение с атрактивни щандове на марки на добрите примери в индустрията, щандове на подбраните 10 от най-изявените барове в България, уиски стая, кът за храни, визуално шоу, DJ парти и джаз банда. Преди това през деня ще има и програма с мастър класове, в които не само любителите могат да научат повече по различни теми, сред които и как да се избегне  чалгата в баровете .", "date": "2019.03.29", "title": "Храна за очите и тялото - започва вкусен уикенд"}
{"url": "https://www.dnevnik.bg/sport/2019/03/29/3411724_video_ne_se_zakachaite_s_maestroto/", "text": "Роджър Федерер премина вихрено в полуфиналите на мастърса в Маями. Носителят на 20 титли от Големия шлем спечели уверено с 6:0, 6:4 срещу Кевин Андерсън. В двубоя си с южноафриканеца Федерер привлече вниманието с няколко забележителни отигравания. При едно от тях той беше излязъл на мрежата и с отлични реакции не позволи да бъде преодолян. В спор за място във финала швейцарецът ще се изправи срещу Денис Шаповалов. Канадецът направи обрат за 6:7 (5), 6:4, 6:2 срещу американеца Франсис Тиафо.", "date": "2019.03.29", "title": "\"Спрете записа\" - испанският външен министър си тръгна от интервю, но се върна (видео)"}
{"url": "https://www.dnevnik.bg/politika/2019/03/29/3411717_gerb_planira_do_izborite_da_prevurne_apartamentgeit_ot/", "text": "Зад т. нар. апартаментгейт стоят бивши партньори на ГЕРБ, а целта е партията да бъде отслабена преди изборите. В хода на предизборната кампания обаче от минус този казус може да се превърне в плюс, защото на срещи избирателите ще могат да чуят обясненията на засегнатите от първа ръка. Това каза в интервю за БНТ депутатът от ГЕРБ Менда Стоянова. Запитана дали разкритията на \"Антикорупционния фонд\" и \"Свободна Европа\", че доскорошният лидер на парламентарната група на ГЕРБ и настоящ зам.-председател на партията Цветан Цветанов се е сдобил с жилище на цени под пазарните, са другарски огън, Стоянова отговори: \"Другарски огън - не. То е елементарно - имаме една структура - \"Антикорупционен фонд\", финансирана по проект, който е спечелил. И в рамките на своята дейност той е разнищил тази история. Има няколко интересни неща - кои са хората в този фонд и ще видите, че това са хора, свързани с част от нашите бивши партньори и това е ясно за цялата публика\". За Стоянова е странно, че информацията за имотните сделки на Цветанов, доскорошния министър на правосъдието Цецка Цачева и други представители на ГЕРБ във властта излиза точно сега. Тя постави под съмнение това, че става дума за разследване, защото Цветанов живеел в новото си жилище от 7 - 10 месеца, това не е скрито-покрито, всички го знаят и той декларира всички свои имоти. Той не си е помислил, че би могъл нещо да скрие, добави тя. Според Стоянова има достатъчно време до изборите, за да успее ГЕРБ да преодолее евентуалния отлив на избиратели особено след и жеста с оставките от държавни постове като поемане на морална отговорност. \"Предстоят много срещи с хората, ще имаме възможност да говорим и по тази тема и може да се окаже, че тя от минус ще се превърне в плюс, защото хората от първо лице могат да разберат истината\", каза депутатът от ГЕРБ.", "date": "2019.03.29", "title": "ГЕРБ планира до изборите да превърне \"апартаментгейт\" от минус в плюс"}
{"url": "https://www.dnevnik.bg/evropa/2019/03/29/3411737_mei_shte_opita_dnes_da_prokara_pone_polovinata_sdelka/", "text": "Премиерът Тереза Мей ще опита днес да прокара през парламента поне половината от сделката с останалите страни от Европейския съюз за напускането на Великобритания. Третият вот ще се състои в деня, в който според първоначалните планове на Лондон страната би трябвало да сложи край на повече от четири десетилетия членство в най-богатия икономически клуб на планетата. Възможно е още днес - ако правителството получи най-после подкрепа - Мей да подаде оставка, за да остави друг премиер да поведе преговорите за бъдещите отношения с ЕС в транзитния период. Той вероятно ще започне през юни и трябва да приключи в края на 2020 г. Този път на Камарата на общините се предлага да одобри само частта от спораумението, засягаща как се разделят двете страни. Надеждата на Мей е, че като не подлага на вот политическата декларация за бъдещите отношения с Европа, ще получи подкрепа от северноирландските партньори на кабинета и на част от опозиционните лейбъристки депутати. Часове преди вота не е ясно дали правителството разполага с достатъчно гласове на депутати, след като 30 крайни евроскептични консерватори, 10 северноирландски юнионисти и лейбъристите, които са категорично против Брекзит без яснота накъде поемат отношенията след това, продължават официално да се обявяват против сделката на Мей. Депутатите ще бъдат предупредени, че ако и този път не дадат одобрението си, Брекзит няма да се състои на 12 април и расте вероятността страната или да напусне ЕС на тази дата без сделка, или да се наложи да провежда избори за Европейски парламент на 23-26 май. Европейският съюз съобщи в сряда, че няма да чака резултата от Лондон, а задейства с пълна сила подготовката за Брекзит без споразумение.", "date": "2019.03.29", "title": "Мей ще опита днес да прокара поне половината сделка за Брекзит през парламента"}
{"url": "https://www.dnevnik.bg/bulgaria/2019/03/29/3411740_ot_krizata_gerb_shte_izleze_oshte_po-splotena_zaiavi/", "text": "От кризата около скандала с новите апартаменти на управляващите ГЕРБ ще излезе още по-сплотена, вътре партията е монолитна. Това заяви новият председател на парламентарната група на ГЕРБ Даниела Дариткова в интервю за \"Нова телевизия\". Тя пое поста от Цветан Цветанов, който  напусна парламента след скандала  с апартамент, купен на по-ниска цена от пазарната. Освен него подадоха оставки и правосъдният министър Цецка Цачева, както и двама зам.-министри. По думите й всички са поели отговорност за \"тази сага\", а решенията за оставка определи като личен акт. \"Нямам разследващи функции. Очаквам решенията на компетентните органи\", добави тя. Дариткова акцентира, че приетите поправки от ГЕРБ в Закона за устройство на територията (ЗУТ), удължаващи разрешенията за строеж от 5 на 10 г. не са направени в полза на строителната компания \"Артекс\", от която Цветанов и съпартийците му са придобили апартаменти на цени под пазарните, както показа разследването на Антикорупционния фонд и \"Свободна Европа\". До момента  Дариткова е председател на Комисията по здравеопзаване . Била е депутат в четири парламента. \"От 2009 г. живея в жилище на Народното събрание в кв. \"Редута\", иначе живея в Смолян\", отговори тя на въпрос за недвижимата си собственост. Новият председател на парламентарната група на ГЕРБ акцентира, че за партията властта не е самоцел и разкритикува решението на БСП да не участва в заседанията на парламента. \"Съжалявам, че представители на БСП се занимават с тази тема. Трябва да държим на дългосрочния политически хоризонт. Опозицията се опитва да направи политическа криза, но негативите за тях ще са повече\", заяви Дариткова, на която се разчита занапред да осигурява кворума на заседанията след оставката на Цветанов. Тя добави, че разчита на коалиционните партньори и \"Воля\".", "date": "2019.03.29", "title": "От кризата ГЕРБ ще излезе още по-сплотена, заяви Дариткова"}
{"url": "https://www.dnevnik.bg/politika/2019/03/29/3411743_aleksandur_iordanov_shte_zashtitava_poziciite_na_sds/", "text": "Обединението на дясното политическо пространство е необходимо за стабилността на България, заяви пред БНТ политикът от СДС Александър Йорданов, който вчера беше номиниран за кандидат евродепутат в обща листа с ГЕРБ. Йорданов каза, че допреди 10 години противниците на ЕС са били отвън, а сега са вътре, в самия съюз и работят за неговото разделение и разпадане. Всички врагове, по думите му, разчитат на разделението на националните политически партии и именно затова дийствието на СДС и ГЕРБ да участват с обща листа е движение в добра посока. Гласът на хората, които ще гласуват за СДС, ще бъде представен и ще усили полюса на дясноцентристкото семейство, каза Йорданов. Той поясни, че вчера е подписал декларация, с която заявява, че, ако бъде избран, ще участва само в групата на Европейската народна партия, а в нея ще изразява политиката на СДС. Запитан дали би гласувал различно от ГЕРБ, ако тяхната позиция не съвпада с тази на СДС, отговори с \"разбира се\". Александър Йорданов коментира, че нито СДС се е слял в ГЕРБ, нито това е коалиция. Това се прави с едно разбиране, че следващото европейско управление трябва да бъде с дясно-центристка посока, допълни той.", "date": "2019.03.29", "title": "Александър Йорданов ще защитава позициите на СДС, ако стане евродепутат"}
{"url": "https://www.dnevnik.bg/photos/2019/03/29/3411742_snimka_na_denia_banksi_i_parlamentut_na_maimunite/", "text": "Devolved Parliament - най-голямото живописно платно на известния графити художник Банкси, се върна за 6 месеца (до 1 септември) в Музея с галерия на град Бристъл 10 години след създаването му. \"Смейте се, но един ден няма да е останал никой, който да ръководи\", коментира той в  . На картината с размери 4 на 2.5 метра Банкси изобрази Камарата на общините в Лондон като пълна с шимпанзета, а не депутати и хора в галериите. Референдумът за Брекзит се проведе 7 години по-късно.", "date": "2019.03.29", "title": "Снимка на деня: Банкси и Парламентът на маймуните"}
{"url": "https://www.dnevnik.bg/bulgaria/2019/03/29/3411751_parlamentut_prie_ostavkata_na_cvetan_cvetanov_kato/", "text": "Десет дни след началото на скандала с апартамента в столичния квартал \"Изток\", купен от \"Артекс\" на по-ниски от пазарните цени, зам.-председателят на ГЕРБ и ръководител на парламентарната група на партията Цветан Цветанов вече не е депутат. Оставката му бе приета днес с гласовете на 121 народни представители. Седем депутати гласуваха против, сред които двама от ГЕРБ, четирима от \"Обединени патриоти\" и един независим. Трима се въздържаха. Председател на парламентарната група на ГЕРБ вече е Даниела Дариткова. Очаква се вътрешната комисия да бъде оглавена от Пламен Нунев от ГЕРБ. Цветан Цветанов остава зам.-председател на ГЕРБ, която определя като кауза и семейство. Той отново ще ръководи предизборния щаб на партията. В последния си ден в парламента обяви, че връзката му с ГЕРБ ще остане толкова силна, колкото и сега. Лидерът Бойко Борисов определи решението като тежко, но каза, че ГЕРБ е създадена, за да бори корупцията, а с апартаментите на цени под пазарните са отвратили хората.", "date": "2019.03.29", "title": "Парламентът прие оставката на Цветан Цветанов като депутат"}
{"url": "https://www.dnevnik.bg/sviat/2019/03/29/3411759_kuchetata_nadushvat_epileptichen_pripaduk_dokazaha/", "text": "Кучетата са способни да надушват характерна миризма, свързана с епилептични припадъци, и това вероятно дава шанс те да бъдат обучени да предупреждават собствениците си за предстояща загуба на съзнание. Така страдащите от болестта ще имат малко време да се подготвят за припадък, за да не пострадат, или да си вземат медикамент. Това твърдят учени в публикация в списание Scientific Reports, в която се казва, че е потвърдено наличието на специфична миризма на припадъка. И преди е имало твърдения, че кучетата усещат, че всеки момент стопанинът им ще припадне, но не е имало научни доказателства за това. Амели Кала от Университета на Рен, която води екипа учени, казва, че досега не е било ясно дали кучетата реагират, защото забелязват някаква промяна в поведението, или надушват нещо, както и дали има разлика между сигналите от отделните хора. В статията се разказва, че на кучетата са давани проби с миризми, взети от хора по време на епилептичен припадък, в нормално състояние или след като са тренирали нещо. Преди теста кучетата са обучавани да разпознават миризмата от припадък, а след това е проверявано и дали я откриват при петима души с различни форми на епилепсия. Резултатът е, че в 67 до 100 процента от случаите кучетата са надушвали \"епилептичната\" миризма и в 95 до 100 процента от случаите са показвали, че сред дадените им проби няма търсената миризма. Това предполага, че припадъкът е свързан със специфична миризма, независимо от типа епилепсия или как мирише пациентът. Сега учените ще опитат да установят дали има характерна миризма преди припадъка.", "date": "2019.03.29", "title": "Кучетата надушват епилептичен припадък, доказаха учени"}
{"url": "https://www.dnevnik.bg/sviat/2019/03/29/3411783_maduro_zabrani_na_guaido_da_zaema_publichni_dlujnosti/", "text": "Председателят на парламента на Венецуела и признат от десетки държави за временен президент Хуан Гуайдо няма да може да заема избираеми длъжности в продължение на 15 години, предадоха световните агенции, цитирани от БТА. Мотивът за това решение е предполагаема корупция, обявиха венецуелските власти, предаде \"Франс прес\". Главният ревизор на Венецуела Елвис Аморосо, назначен от администрацията на Николас Мадуро и натоварен със задачата да следи за прозрачността на венецуелската администрация, съобщи пред държавната телевизия, че забраната се налага за максималния период. Мотивът според него е предполагаема корупция и нарушения в декларацията за имущественото състояние на Гуайдо. Службата на Аморосо проверява Гуайдо от февруари по подозрения, че е фалшифицирал данни в декларацията си и че е получил пари от международни и национални структури, без да даде обяснение. Аморосо заяви пред телевизията, че \"Гуайдо е направил 91 визити извън територията на страната на обща стойност 310 милиона боливара (около 94 хил. долара по настоящ курс), без да оправдае произхода на тези средства\". Бившият кандидат за президентските избори през 2013 г. Енрике Каприлес беше санкциониран по същия начин и това му попречи да се яви на изборите през 2018 г., припомня агенцията. \"Ел паис\" отбелязва, че така са неутрализирани и други опозиционери като Фреди Гевара или Антонио Ледесма в последните години. Гуайдо обаче не признава Аморосо за главен резивор - на митинг вчера той обясни, че само парламентът може да избира хора на такава длъжност. Опозиционният лидер повтори призива за национални протести срещу Мадуро в събота като част от започващата операция \"Свобода\" - движение за всенародна съпротива, което би трябвало да свали режима на Мадуро. Това не е първата атака срещу Гуайдо този месец - най-близкият му помощник Роберто Мареро  бе задържан миналата седица . Евросъюзът междувременно критикува забраната, наложена на Гуайдо. Подобно решение с политически мотиви е поредното свидетелство за произвола в правните процедури в страната, заяви ръководителят на европейската дипломация Федерика Могерини, цитирана от ДПА. \"Възстановяването на демокрацията, върховенството на закона и разделянето на властите са абсолютно наложителни. Тези действия подкопават още повече усилията за постигане на мирно и демократично решение на кризата\", отбеляза тя в изявлението си. САЩ определиха като нелепа и смешна наложената на Гуайдо забрана, посочва \"Франс прес\", цитирайки говорителя на Държавния департамент Робърт Паладино.", "date": "2019.03.29", "title": "Мадуро забрани на Гуайдо да заема публични длъжности 15 години"}
{"url": "https://www.dnevnik.bg/bulgaria/2019/03/29/3411785_glavnoto_mjuftiistvoto_ne_bilo_zapoznato_s_poziciiata/", "text": "Главното мюфтийство е разбрало от медиите за изказването и притесненията на външния министър на Турция Мевлют Чавушоглу, че поправките в българския Закон за вероизповеданията са насочени срещу мюсюлманската общност. Това каза главният секретар на мюфтийството Джелал Фаик пред \"Нова телевизия\". Вчера с гласовете на  ГЕРБ и ДПС парламентът прие поправка в закона за вероизповеданията, с която бяха  отсрочени за 10 години публичните дългове  на вероизповеданията. Основен длъжник е Главното мюфтийство, което  има над 8 млн. лева задължения . Причина за промяната е невъзможността мюфтийството да усвоява държавно финансиране, докато има дълговете. В края на миналата година в опит да затегнат режима за финансиране на вероизповеданията, депутатите приеха промени, с които планираха по-ясно бюджетно финансиране на основните вероизповедания, но и рестрикции за даренията от чужбина. В крайна сметка останаха и  възможности чуждестранни дарители да дават средства за вероизповеданията,  но при определени правила и условия какво да се плаща с тях. Мюфтийството всяка година получава над 2 млн. лв. по договор и споразумение с турската страна. Които и след промените, претърпяни в оригиналните поправки, ще продължи да получава. Дебатите около законопроектите провокираха интереса и дискусиите около финансирането на мюсюлманското вероизповедание. А вчера турският външен министър заяви, че в разговор с външния министър Екатерина Захариева е изразил притеснения, че поправките в българския Закон за вероизповеданията са насочени срещу мюсюлманската общност. \"Проектът на България за поправки в религиозния закон беше срещу всички видове основни права и свободи, и нарушаваше правата. Турция беше принудена да се намеси и се наложи България да внесе промени\", е заявил още външният министър в публична реч, съобщиха информационни агенции и български медии. \"Ние не сме страна по това политическо говорене, което е в момента. Освен това мисля, че е крайно време българският народ да се отърси от комплекса на малкия народ, защото едва ли някой министър от външна страна ще тръгне да оказва влияние\", коментира днес секретарят на мюфтийството Джелал Фаик. Допълни, че той няма достоверен източник на информация, който да потвърждава изказването на турския външен министър. По повод възможностите на вероизповеданията да получават дарения от чужди страни и външни организации, Джелал Фаик посочи, че винаги е била ясна сумата, която мюфтийството получава от Дианета - това са 2 млн. лв. \"Няма как на 100% държавата да поеме всичко относно религията\", допълни той. И припомни, че православното вероизповедание в лицето на патриарх Неофит и Светия синод също са били против пълните рестрикции на финансирането от чужбина. Фаик отново заяви, че вероизповеданието не укрива данъци и задълженията са ясни.", "date": "2019.03.29", "title": "Главното мюфтийството не било запознато с позицията на Турция за закона за вероизповеданията"}
{"url": "https://www.dnevnik.bg/sport/2019/03/29/3411779_kubrat_pulev_poluchi_zabrana_za_machove_v_kaliforniia/", "text": "Кубрат Пулев е с временна забрана за мачове в Калифорния. Българският боксьор трябва да се яви на изслушване пред спортната комисия на щата на 14 май, за да обясни действията си след з релищната си победа срещу Богдан Дину . В интервю  Пулев целуна по устните журналистката Дженифър Равало , което предизвика вълна от недоволство. Американката  нае водещия адвокат Глория Олред , а двете обявиха, че са се обърнали към комисията  с искане лицензът на българина да бъде отнет . \"Щатската спортна комисия на Калифорния е ангажирана в одобряването на събитията, където хората от всеки пол се уважават като състезатели, репортери и фенове. Ние приемаме този инцидент много сериозно. Във вторник Пулев беше уведомен, че преди да може отново да получи лиценз да се бие в Калифорния, ще трябва да се яви пред комисията и да покаже, че той се съобразява с този принцип на уважение\", казват от комисията пред boxingscene.com. Мениджърът на Кубрат Пулев -  Ивайло Гоцев, заяви, че очаква \" лека драма извън ринга\" . Равало обвини българския боксьор, че не само я е целунал без нейно съгласие, но  зад камерата я е хванал с две ръце за задните части . По думите ѝ по-късно той е поискал целувката да бъде изрязана от видеото. \"Беше унизително\", заяви тя. \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\",  каза Пулев при връщането си в София . Брат му Тервел Пулев заяви, че на тържеството след мача Равало се е целувала с други двама мъже. И добави, че има много свидетели.", "date": "2019.03.29", "title": "Кубрат Пулев е със забрана за мачове в Калифорния"}
{"url": "https://www.dnevnik.bg/sport/2019/03/28/3410914_zapoznaite_se_s_umniia_stadion_na_aiaks_video/", "text": "Аякс\" направи  дългоочакваното си завръщане  сред големите в европейския футбол, класирайки се за четвъртфиналите в Шампионската лига. Холандският тим свали от трона в турнира \"Реал\" (Мадрид), след като  отстрани шампиона  от последните три години. Младият отбор, пълен с таланти, обаче не е единствената гордост на клуба от Амстердам. Стадион \"Йохан Кройф\", който беше кръстен на клубната емблема, е първият \"умен\" стадион в света, хвалят се от \"Аякс\". От клуба обясняват, че в терена на \"Йохан Кройф арена\" са вградени 15 сензора, които следят постоянно за качеството на почвата и състоянието на тревната настилка. Те показват още температурата и влагата тревата. \"По този начин тревата сама ни казва кога се нуждае от повече поливане или въздух.\" Революционната технология на \"Аякс\" впечатлява Кралската футболна федерация на Холандия (KNVB), която вече проучва възможността да я приложи и на други стадиони. До решението \"Аякс\" да развие своя собствена система се стига преди няколко години, когато тревата на клубния стадион не беше в добро състояние. Това се получи заради изградения нов покрив на съоръжението, който не позволяваше на тревата да расте на някои места. \"Тогава се налагаше да подменяме тревата четири пъти в годината, но сега е съвсем различно. Освен новата ни система със специалните сензори можем да кажем, че между 3 и 6 процента от тревата е изкуствена, каквито са новите тенденции. Това позволява настилката да бъде по-здрава и гъста\", казват от клуба. Тревата, която се полага върху \"Йохан Кройф арена\", се отглежда в специални полета в Лимбург. Освен това клубът използва няколко други метода, за да поддържа доброто ниво на тревната си настилка. Върху покрива на стадиона има разположена метеорологична станция, включително и уеб камера, работеща 24 часа. В гредите също са инсталирани сензори, които следят за силата на вятъра, влажността на въздуха и въздушното налягане. Всичко това помага на клуба да следи за промяна във времето и да реагира по най-бързия начин, за да не се отразява това на терена. \"Имаме и последно поколение косачки, с които се обслужва теренът. Те са оборудвани със скенер, който оценява качеството и плътността на тревата. Самият скенер идентифицира увредените зони, измерва растежа на тревата и дори преброява отделните стръкчета\", разказват от екипа по поддръжката. Накрая всички данни се събират и обработват в табло, използвано от екипа за управление на тревни площи. Технологията за терена с подземни сензори е разработена съвместно от клуба, KNVB и университета Wageningen. Освен това \"Йохан Кройф арена\" е считан за най-зеления стадион в Холандия. Той е оборудван с 4200 слънчеви панела и система за съхранение на енергия, която позволява на клуба сам да произвежда електричество.", "date": "2019.03.29", "title": "Добре дошли на \"умния\" стадион на \"Аякс\" (видео)"}
{"url": "https://www.dnevnik.bg/evropa/2019/03/29/3411791_feisbuk_vuvede_novi_ogranicheniia_za_politicheskata/", "text": "Компанията \"Фейсбук\" съобщи, че въвежда по-строги правила за политическа реклама в Европейския съюз, за да се предотврати чужда намеса в предстоящите избори за Европейски парламент, предадоха световните агенции. \"За да се предотвратят злоупотреби и намеса, всички рекламодатели от ЕС ще трябва да имат разрешение в страната си да представят реклами, свързани с изборите за европарламента\", заяви вицепрезидентът на медията Ричард Алън, цитиран от ДПА и БТА. Компанията се надява допълнителните проверки на самоличността и местоположението да създадат \"реална бариера пред всеки, който възнамерява да използва нашите реклами за външна намеса в изборите в дадена страна\", отбеляза Алън. Подобни мерки бяха въведени в последните месеци за изборите в Индонезия и Канада. Освен това \"Фейсбук\" вече  одобри един пакет мерки  по-рано тази година. \"Няма да спрат изцяло злоупотребите\" Европейските избори ще се състоят в периода между 23 и 26 май, припомня ДПА. Ограниченията се отнасят да съдържание, свързано с предизборната кампания на политици или политически партии, както и за политически реклами, които целят да агитират или разубедят хората да гласуват. Новите правила имат за цел също да увеличат прозрачността, като изискват всеки рекламодател, публикуващ политическо съдържание, да разкрива самоличността си, а потребителите ще имат достъп до тази информация, като натиснат бутон \"Платено от\". Данните за тези реклами ще се съхраняват в общодостъпна онлайн библиотека за срок от 7 години. Алън призна, че правилата вероятно няма да успеят да спрат изцяло злоупотребите. \"Изправени сме пред находчиви, изобретателни и финансово обезпечени противници, които променят тактиката си, щом установим злоупотреба. Смятаме обаче, че те (правилата) ще спомогнат да се избегнат намеси във \"Фейсбук\" по време на изборите, отбеляза той, цитиран от \"Франс прес\". Критики \"Фейсбук\" е подложена на натиск да увеличи прозрачността и проверките в платформата си след руската пропаганда, опитала се да повлияе на президентските избори в САЩ през 2016 г. Компанията планира през юни повечето от тези мерки да обхващат целия свят. Европейски политически партии обаче критикуваха новите правила. Те означават, че паневропейски партии няма да могат да публикуват такива реклами във \"Фейсбук\", пише \"Файненшъл таймс\". Така например паневропейските партии би трябвало да имат разрешение за кампания във всяка държава и това затруднява работата им. Лидерът на либералната АЛДЕ Ги Верхофстад заклейми решението: \"Ограничаването на кампаниите до една държава е напълно противоположно на това, което искаме за европейската демокрация. Това убива идеята на европейската демокрация.\" За Алън същевременно изборът е бил тежък - между опазването от външна намеса и допускането на паневропейските партии. \"Не можем да намерим начин да (допуснем изключения за европейските институции), без да дадем възможността някой да дойде извън ЕС, да получи разрешение в една държава членка и да започне да разпространява дезинформация из ЕС. Признаваме напълно, че това ще създаде неудобство на партии, които можеха (досега) да водят кампания.\"", "date": "2019.03.29", "title": "\"Фейсбук\" въведе нови ограничения за политическата реклама преди евроизборите"}
{"url": "https://www.dnevnik.bg/citat_na_deniia/2019/03/29/3411833_citat_na_denia_v_gerb_sme_samo_edin_otbor_otborut_na/", "text": "В ГЕРБ сме само един отбор – отборът на Борисов. Това заяви вицепремиерът Томислав Дончев в отговор на въпрос има ли разделение в ГЕРБ след  оттеглянето на Цветан Цветанов  от парламента заради скандала с с апартамента в столичния квартал \"Изток\", купен от \"Артекс\" на по-ниски от пазарните цени. \"Затова сме силни. В този отбор, разбира се, има и маратонки за дълго бягане, има и обувки с високи токчета, имаме, ако е необходимо, и подковани ботуши. Всякакви коментари за разделение, групи, подгрупи са абсолютна спекулация\", допълни Дончев. Попитан какъв очаква да бъде ефекта върху евроизборите, той отговори: \"Предстои да видим. Всяка подобна сензация има ефект. Предвид факта, че ние следваме много сурови, много тежки стандарти за поемане на отговорност, ефектът може и да е със знак плюс. Ние освен да работим, освен да вършим работа, да доставяме резултати, това, което очакват от нас хората, ние го правим всеки ден. Ние всеки ден трябва да се борим за доверието и когато доверието, дали е разклатено, или имаме малка пукнатина в него, трябва да вземем необходимите мерки, за да се възстановим. Затова понякога се налага да се правят жертви, включително и трудни, скъпи и болезнени.\" В отговор на въпрос дали атаката към ГЕРБ може да идва от хора, които преди са били близки до партията, Дончев каза, че не познава добре всичко, което е \"зад кадър\", но каза, че една атака винаги има цели, организатори и ефект, като подчерта, че това не е основната тема.  Попитан дали този акт на Цветан Цветанов ще възвърне доверието и ГЕРБ ще бъде първа политическа сила, той каза, че е убеден в това. \"Всеки подобен трус в предизборна ситуация предизвиква вибрации, предизвиква сензации, въпросът е да се излезе по най-достойния начин от ситуацията, което мисля, че се случи.\" На въпрос дали председателят на Комисията за противодействие на корупцията и за отнемане на незаконно придобито имущество (КПКОНПИ)  Пламен Георгиев  ще подаде оставка той каза, че всеки подобен случай има два компонента - законно и морално, кое е законно се произнасят органите, които трябва да се произнесат, кое е морално е въпрос и на лична преценка.", "date": "2019.03.29", "title": "Цитат на деня: В отбора на Борисов има обувки с висок ток, ако трябва, и подковани ботуши"}
{"url": "https://www.dnevnik.bg/sviat/2019/03/29/3411847_nad_1250_civilni_sa_ubiti_pri_udarite_sreshtu/", "text": "Предвожданата от САЩ коалиция заяви, че 1257 цивилни са убити при 34 038 въздушни удара срещу групировката \"Ислямска държава\" в Ирак и Сирия за период от над четири години, предадоха световните агенции. Коалицията оповести данни за броя на цивилните жертви за периода от началото на военновъздушната кампания през август 2014 г. до февруари тази година. \"Продължаваме внимателно и старателно да набелязваме мишените и да осъществяваме ударите, за да намалим до минимум въздействието на нашите операции върху гражданското население и инфраструктура\", заявява коалицията. Изявлението беше направено, след като подкрепяните от САЩ и предвождани от кюрдите Сирийски демократични сили обявиха преди няколко дни, че са разгромили \"Ислямска държава\" в последния контролиран от нея район в Сирия близо до границата с Ирак.", "date": "2019.03.29", "title": "Над 1250 цивилни са убити при ударите срещу \"Ислямска държава\" за 4 години"}
{"url": "https://www.dnevnik.bg/sviat/2019/03/29/3411832_oon_vuv_venecuela_triabvat_pomoshti_za_7_mln_dushi/", "text": "Двадесет и четири процента от населението на Венецуела, което ще рече 7 милиона души, се нуждаят от хуманитарна помощ, а недохранването и болестите в страната се увеличават, показва доклад на ООН, цитиран от \"Франс прес\". Докладът е бил предаден на президента Николас Мадуро, който обвинява за тежката криза в страната американските санкции и опозиционния лидер Хуан Гуайдо, който настоява за оттеглянето му. Според документа от 45 страници, който цитира данни от венецуелски университети, през 2018 г.  , а 60 на сто - в крайна бедност. Консумацията на месо и зеленчуци между 2014 и 2017 г. е намаляла драстично, а тази на мляко  . Около   страдат от недохранване, като това се отнася за 22 процента от децата под петгодишна възраст. Поради липсата на достъп до питейна вода във Венецуела  , дифтерит, малария и хепатит А. Докладът напомня, че всеки ден страната напускат около 5000 души. Над   в момента са в положение на бежанци или мигранти в някои от съседните страни. \"Необходими са много повече действия, за да се отговори на нарастващите нужди на венецуелското население\", подчертават авторите на доклада.", "date": "2019.03.29", "title": "ООН: Във Венецуела трябват помощи за 7 млн. души, недохранените са 3.7 млн."}
{"url": "https://www.dnevnik.bg/bulgaria/2019/03/29/3411313_maket_na_mamut_v_realni_razmeri_e_edin_ot_eksponatite/", "text": "Единствената в света цялостно запазена част от мамут - долната му челюст, се намира в русенския Екомузей, в който се отделя специално внимание на праисторическите животни. Емблемата на експозицията пък е макетът в реални размери на мамут от вида Mammuthus primigenius - вълнест или космат мамут. Този експонат е един от акцентите в новата изложба \"Как направихме Екомузея!\", която вече приема посетители, съобщи ръководството на музея. По макета са работили 10 души, а създаването му е отнело близо 3 месеца. Този вид на праисторическото животно е един от най-известните и скулпторите са го проектирали, следвайки научните публикации. Чрез 21 постера изложбата разказва за историята на създаването на експозицията на Регионален исторически музей - Русе. Показани са снимки от конструирането на косматия мамут - подреждането на частите му и придаването на автентичен облик на експоната. Друга част от експозицията е най-големият в страната сладководен аквариум за риби, обитаващи река Дунав и нейните притоци. В него са представени 12 вида риби. Вместимостта на съоръжението, разделено на седем басейна, е 65 тона. Аквариумът има модерна филтърна система от 3 нива, която осигурява стерилна вода. По четирите етажа на музея могат да се видят колекции от вкаменелости, макети, представящи животинските и растителните видове в тяхната естествена среда, както и многообразието на защитените територии в областта. В експозицията е създадена и изкуствена пещера, която е дълга 11 метра и е изградена по проект на филмовата компания \"Ню Бояна Филм Студиос\". В началото на 2018 г. в Екомузея беше открит и терариум за влечуги, в който са показани екзотични видове змии, между които боа-удушвач и зелен дървесен питон. От музея коментираха, че чрез откриването на терариума се дава възможност на посетителите да придобият нови знания за влечугите. Сградата на Екомузея е построена в началото на миналия век и първоначално е била семеен дом. Впоследствие тя става първата в България, чиято реставрация е с цел да бъде превърната в музей. Реконструирането й датира от 80-те години на миналия век, но проектът е бил замразен дълго време. Обновяването на сградата е завършено през 2014г. по проект на общината и оттогава там се помещава Екомузеят. \"Как отрихме музея!\" ще приема посетители 30 дни. Таксите за посещение са съответно 2 лв. за ученици и студенти и 5 лв. за възрастни. От музея съобщиха, че от днес скаути на възраст 12 - 16 години ще лагеруват там в продължение на четири нощи. Те ще разпънат палатките си в залата с аквариума, а целта е визуално опознаване на живота около Дунав.", "date": "2019.03.29", "title": "Как русенски музей се сдоби с космат мамут"}
{"url": "https://www.dnevnik.bg/evropa/regioni/2019/03/29/3411511_doshul_e_momentut_da_se_misli_za_smiana_na/", "text": "Дошъл е моментът, в който по-амбициозно трябва да се разсъждава за смяна на икономическия модел. Това заяви вицепремиерът Томислав Дончев по време на дискусия на тема \"Европейските фондове през 2021-2027: Цели и инвестиционни приоритети\". По думите му плахите тенденции през последните десетилетия, сред които реиндустриализацията и повишаването на добавената стойност от произведеното, основно заради това, че българският бизнес откри общия европейски пазар, трябва да се насърчат и ускорят, отивайки на друго качествено ниво. Дончев отбелязва, че голяма част от производството и услугите в България е конюнктура на ниските разходи и това не дава шанс да се развиват услуги и производство с много по-висока добавена стойност. Ние сме се специализирали да произвеждаме евтино, което е добро предимство, но не е достатъчно, трябва да мислим за икономика от друг порядък, ако искаме по-високи доходи, подчерта вицепремиерът. Мисълта, че сме евтина работна ръка, не е решение, ако не се промени този подход, в следващите години много бизнеси ще фалират, смята Дончев. Той отбеляза, че естествените процеси на пазара на труда предполагат едно плавно нарастване на разходите за труд и едно от конюнктурните предимства на България ще се самоизчерпи. Разходите за труд растат, те не са достатъчно конкурентно предимство за оцеляване, допълни Дончев. По неговите думи опитът показва, че пазарните механизми могат да сработят твърде бавно и основната задача е как държавата да интервенира и да ускори и засили тези процеси. Дончев все пак предупреди, че подобен вид влизане на държавата в икономиката е трудно, носи рискове и може да изкриви пазара. Този ефект трябва да се минимализира колкото може, допълни вицепремиерът. Той коментира, че инвестициите в научна инфраструктура са най-скъпите и най-рисковите и изтъкна, че в редица европейски държави има празни бизнес паркове и инкубатори, защото не могат да се издържат или нямат достатъчно фирми или изследователи, които да работят в тях. По тази причина, от една страна държавата трябва да насърчава икономиката ни да мигрира към по-високо ниво, а от друга - трябва да следваме здравословния пулс на пазара, коментира вицепремиерът. Според него каквато и да е нова инвестиция в научна инфраструктура, лабораторно оборудване трябва да се случва с определен режим на съфинансиране от страна бизнеса. . Освен това дигитализацията на икономиката ще се третира с много висока степен на приоритетност и ще се направят \"семпли и достъпни мерки\" за голяма част предприятията, частично подпомагайки ги да дигитализират производството си. Едно от най-големите предизвикателства на ниво \"политикоправене\" е регионалният подход, каза Дончев, като отбеляза, че в тази насока ще има промяна. Обясни, че системата на силна централна държавна и местна власт предполага ясни отговорности, но крие много дефекти, губи се средното ниво. Има мероприятия, които са републикански, например изграждане на магистрала, има местни като изграждане на парк, детска градина и други, но има и куп такива, които не са на нито едно от двете нива. На такива средни нива е образованието. Всички мерки за подобряване на икономическото развитие, иновационната и бизнес инфраструктура, новите индустриални зони, те имат преди всичко регионални измерения, туристическите маршрути не следват логиката на административното деление по общини, предизвикателство е как да се уреди процесът на планиране и изпълнение на интервенциите на регионално ниво, в какви мащаби географски да мислим, какви да са звената и какви да са функциите им, допълни Дончев. Като друго предизвикателство той посочи демографията, която и в другите държави не се влияе от преки фискални стимули. Няма как да обърнем демографската карта, харчейки повече пари от бюджета, демографията зависи от всичко - от доходи, сигурност, чистота на въздуха и други, посочи Дончев. Ефектът от еврофондовете По данни, цитирани от Дончев, ефектът на европейските средства върху БВП към края на 2018 г. е увеличение с 4 на сто спрямо сценария, че еврофондовете не съществуваха или не бяха правилно похарчени, а частните инвестиции надвишават нивото, което би съществувало без еврофондовете, с почти 16 на сто. Позитивен ефект има и при заетостта с 6.7 процента спрямо сценария, при който няма европейски фондове, отчита се редуциране на безработицата с 3.1 процента отново спрямо същия сценарий. Според него България се справя много добре в усвояването на евросредства и пред нея има два пътя - да не пипа нищо или да бъде по-дръзка във вземането на решения. Възход на европейската икономика Андриана Сукова, заместник генерален директор на генерална дирекция \"Трудова заетост, социални въпроси и приобщаване\" в Европейската комисия, коментира, че европейската икономика е във възходящ растеж, вече седем години ръстът върви нагоре, рекордно висока е заетостта - 240 млн. души работещи. Това показва, че европейската икономика е в солидна фаза на развитието си и публичните финанси имат сериозно подобрение във всички държави членки, допълни Сукова. Тя все пак посочи, че има предизвикателство по отношение на производителност на труда и са необходими много усилия, за да се преодолее то. Освен това населението застарява. Като положителен пример тя посочи още нивото на безработица в Европа, което е рекордно ниско - 6.6% безработни, за първи път толкова ниско от съществуването на ЕС. За България Сукова каза, че ръстът на БВП се очаква през 2019 г. да е 3.6% и да се поддържа това ниво през 2020 г. Леко забавяне през 2018 г. е имало заради отслабване на износа вследствие на намаляване на търсенето в ключови партньори в ЕС и Турция. Тенденциите в националната икономика са позитивни, повишаването на заплатите насърчи частното потребление, а еврофондовете са допринесли за увеличаване на БВП, реформите в България набират скорост, подчерта Сукова. Тя все пак отбеляза, че още има значителни различия между държавите членки и положителните числа за заетост и безработица в някои държави са в доста по-различна ситуация. България не е сред тези държави, но още трябва да се работи по показателя безработица сред младежите. В една трета от държавите членки тя продължава да е над средното за ЕС ниво. В България намаля, но още е на ниво от близо 19%, което в сравнение с европейското е няколко процента повече. Освен това в България броят на населението в риск от бедност и социално изключване е едно от най-високите в ЕС. Това важи и за нивото на неравенство. Равнището на дигитални умения сред населението е твърде ниско, има ниско участие на възрастните работещи в продължаващото обучение и недобро качество на професионалното образование и обучение, завършилите го не намират лесно работа, каза Сукова.", "date": "2019.03.29", "title": "Дошъл е моментът да се мисли за смяна на икономическия модел, каза Томислав Дончев"}
{"url": "https://www.dnevnik.bg/photos/2019/03/29/3411808_snimka_na_denia_liceto_na_korupciiata_napraveno_ot/", "text": "Украинската художничка Дария Марченко създаде портрет на украинския президент Петро Порошенко, наречен \"Лицето на корупцията\", от празни опаковки от 20 кг бонбони, предаде \"Асошиейтед прес\". Порошенко се бори за преизбиране в неделя, но според някои анкети  . ", "date": "2019.03.29", "title": "Снимка на деня: \"Лицето на корупцията\", направено от гилзи и бонбони"}
{"url": "https://www.dnevnik.bg/politika/2019/03/29/3411846_maia_manolova_za_kmetskata_bitka_v_sofiia_ne_e_chestno/", "text": "Омбудсманът Мая Манолова дойде днес в Народното събрание, за да отчете пред журналисти работата си до момента и да покаже сигналите, които е пращала до различни институции за небостъргача на \"Артекс\" в \"Лозенец\" - \"Златен век\". Манолова е национален защитник от 10 октомври 2015 г., а мандатът ѝ е петгодишен. На въпрос на \"Дневник\" дали ще се кандидатира за кмет на София на местните избори тази есен, каквито спекулации има, Манолова обяви, че опитите да бъде включена в различни политически сценарии са атака срещу институцията. \"От началото на миналата година е факт, че се правят непрекъснато опити да бъда включена в различни политически сценарии и да бъда обект на политически атаки, без да съм политик и без да развивам политическа дейност. Работя единствено и само в интерес на гражданите. Мисля, че тези опити за атаки срещу институцията, които се случват през цялата изминала година и които продължават и през тази, не са достойни и не са честни по отношение на хората, които работят в тази институция, и по отношение на усилията, които и аз, и моите колеги полагаме по всеки един казус на всеки един български гражданин. Не е честно да бъде атакувана заради висок рейтинг институцията, нито да бъде въвличана в политически сценарии. Това няма да ни спре да си вършим работата, просто може много да ни ядоса\", каза още Манолова. Според неофициална информация в софийската организация на БСП има мнения, че Мая Манолова е най-добрият вариант за кандидат за кмет на София срещу Йорданка Фандъкова от ГЕРБ. Лидерът на БСП Корнелия Нинова обаче била против. Според социалисти самата Манолова, която към момента не потвърждава дали би се кандидатирала, по-скоро би склонила да бъде кандидат на инициативен комитет с подкрепата на БСП, отколкото партиен кандидат. Днес Манолова отчете, че през м.г. 36 892 граждани са получили съдействие от омбудсмана, а едно от най-големите й постижения е приемането на пакет от законови промени за хората с увреждания.", "date": "2019.03.29", "title": "Мая Манолова за кметската битка в София: Не е честно да ме въвличат в политически сценарии"}
{"url": "https://www.dnevnik.bg/istorii_na_denia/2019/03/29/3411854_nai-dobroto_bulgarsko_vino_ne_e_nito_cherveno_nito/", "text": "Не само за лаиците, но и за винените дегустатори в България е ясно, че това е страната на червените вина. Белите трудно се преборват за любовта на потребителите. Затова не е чудно, че откакто DiVino прави класация на българските вина - осем години, винаги победител е някое червено вино. Не и тази година. Но победителят не нито бяло вино, нито пък розе.  e най-доброто вино на България за 2018 г. в класацията DiVino Top 50. Казано просто - оранжево вино. За окото на неспециалиста това вино изглежда леко мътно. То залива пазара на Западна Европа, а в България е на практика напълно непознато, казва Ефросия Благоева, член на журито. Оранжевите вина са максимално естествени и са от бели сортове. Произведени са по съживена традиционна в миналото технология, с малка намеса от страна на винарите. Популяризирано е от елзасците, от френскоезичната Европа идва и \"прякорът\" му траминер парфюме. Наистина издава силен аромат, който може да предизвика различни асоциации, сред които и тази на току-що обелена портокалова коричка. За да натрупа аромат, гроздето е оставено да зрее пет дни повече след достигането на технологична зрялост. Оставяно е с ципите допълнително, не се контролира температурата при ферментация. Бялото   е #2 в Top 10. Виненото жури го определя като елегантен и комплексен купаж от шардоне, ризлинг, пино гри, совиньон блан, пино ноар и гевюрцтраминер. Това вино печели и наградата за най-добро българско бяло вино за 2018. Според Яна Петкова, член на журито, това е напълно абсурдно съчетание на сортове на теория. На практика се е получило вино, което се нарежда сред великите български бели вина, по оценката на Петкова. Стефан Пирев е един от водещите български енолози с 30-годишна кариера във винарството. Дълги години работи във \"Винекс Преслав\", а през последните години самостоятелно прави свои вина. Най-добро българско червено вино за 2018 и #3 в DiVino Top 10 е, по мнение на журито, уникален бордо бленд от каберне совиньон (50%), мерло(30%), каберне фран(15%) и пти вердо(5%). Това е    . Виното е с непрогледен пурпурен цвят, по определението на Ясен Дениславов от журито. Обясняват, че гроздето е ферментирало в малки съдове, а след това е направен бленд от най-доброто. Наградата за най-добро българско розе получава K , а най-добро българско специално вино (пенливи, благородно сладки или подсилени вина) за 2018 е  . Награда за най-добро българско вино от местен сорт е за  – виното, което е на престижната четвърта позиция в DiVino Top 10. Най-добро българско вино от лимитирана серия (произведени до 2000 бутилки) е . Пет вина получават награда в категорията Best Buy за 2018 – за български вина с най-добро съотношение между качество и цена - Gulbanis Yantra Cabernet Franc 2016, Levent K2 Cabernet Sauvignon & Cabernet Franc 2017, Oryahovitsa Gaetan Merlot & Cabernet Sauvignon 2014, Svishtov Winery Gorchivka Cabernet Sauvignon 2016 и Yamantiev`s Ivailovgrad Grand Reserve Cabernet Sauvignon 2016. Някои от вината в цялата класация вече не могат да бъдат намерени в търговската мрежа. В дегустациите на DiVino участват седмина дегустатори - Вили Гълъбова, Емил Коралов, Ефросия Благоева, Юлия Костадинова, Яна Петкова, Ясен Бориславов и Ясен Захариев. Редовните дегустации са слепи – на екипа са известни само сортът (респективно купажът или основните му съставки) и реколтата на виното. Вината се набавят от производители или търговци. DiVino оценка може да има само вино в завършен търговски вид, което може да бъде купено на едро, на дребно, в ресторанти или директно от избите. Годишно се дегустират над 500 нови български вина, а за 2018 те са близо 700. Във финалния етап се изготвя списък с трите най-високо оценени вина от всяка изба през последната година. В този списък могат да попаднат само вина с партида на производство над 2000 бутилки. От него всеки дегустатор посочва 20 вина, които са го впечатлили най-много през годината. Вината от 1 до 20 се дегустират отново общо три пъти, като оценката от първоначалната дегустация не важи. Две от трите допълнителни дегустации са слепи, една е явна. Класацията се формира от сбора на трите оценки.", "date": "2019.03.29", "title": "Най-доброто българско вино не е нито червено, нито бяло, нито розе"}
{"url": "https://www.dnevnik.bg/bulgaria/2019/03/29/3411891_deputatite_prieha_na_purvo_chetene_poveche_prava_na/", "text": "Парламентът прие на първо четене промени в Гражданския процесуален кодекс (ГПК), с които се дават повече права на потребителите от неравноправни клаузи в договорите с монополни дружества, колектори, бързи кредити, банки и кредитни институции. Измененията бяха одобрени единодушно с 95 гласа \"за\", съобщава БТА. До поправките в ГПК се стигна, след като в края на февруари омбудсманът  Мая Манолова внесе в парламента законопроект срещу свръхпривилегиите на банките спрямо дължниците.  Той беше одобрен от депутатите и те решиха да го разгледат. Манолова припомни тогава, че срещу България има наказателна процедура заради несъответствие с правото на Европейския съюз във връзка с неравноправните клаузи в потребителските договори, за което Европейската комисия даде през януари тази година на България двумесечен срок за справяне с проблема. Именно заради това сега поправките в ГПК влизат за бързо обсъждане и гласуване, отбелязва defakto.bg. По време на дебатите председателят на правната комисия Данаил Кирилов (ГЕРБ) посочи, че освен становището на Манолова в законопроекта е представено и това на работната група към Министерството на правосъдието, което според Кирилов е по-балансирано и в по-голямата си част е съгласувано с институции и със съсловни организации. С гласуваните промени съдът се задължава да извърши служебна проверка в заповедното производство за наличие на неравноправни клаузи в договорите с потребители. Предвижда се удължаване на сроковете за подаване на възражение срещу издадена заповед за изпълнение, както и на частна жалба срещу разпореждане за незабавно изпълнение. Законопроектът съдържа допълнително изискване към заявителите в заповедното производство да представят пред съда договора, от който произтича вземането им, заедно с всички негови приложения, включително приложимите общи условия. Освен това, когато длъжникът не бъде намерен на постоянния си адрес и е уведомен чрез залепване на бележка на вратата, производството да не води автоматично към исков процес, а да се осигури възможност на длъжника да възрази на по-късен етап.", "date": "2019.03.29", "title": "Депутатите приеха на първо четене повече права на клиентите със задължения"}
{"url": "https://www.dnevnik.bg/bulgaria/2019/03/29/3411892_mesec_predi_izborite_sudut_zadulji_zelenite_da/", "text": "Два месеца преди европейските избори на 26 май Върховният касационен съд определи, че партия \"Зелените\", част от извънпарламентарното обединение \"Демократична България\", трябва да смени името си или ще бъде заличена. Мотивът на съда е, че вече има регистрация на друга партия с подобно име, става известно от съобщение до медиите. Партия \"Зелените\" ще проведе национално събрание за промяна на наименованието на 21 април. \"Очакванията са процедурата по регистрацията на новото име да приключи до лятото на 2019 година, така че партията да може да участва на местните избори тази есен\", съобщава партията. Уверява се, че са предприети необходимите процедури и се работи за запазване на ново име.  Въпреки това \"Зелените\" изразяват критика към решението и го определят като \"натиск\" в навечерието на изборите, в които те имат шанс да се превърнат в \"реален политически фактор, който се противопоставя на корумпираното и популистко статукво\". \"Това решение показва сериозни проблеми, свързани с вписванията на политическите партии. През 2008 г. Софийският градски съд е посочил, че по делото е представено удостоверение за уникалност на името, издадено също от СГС, и е приел, че са налице всички предпоставки за вписване на партията с това име, а 11 години по-късно ни забранява да го ползваме\", напомня партия \"Зелените\". Допълва се, че в България има 100 регистрирани партии, често с близки имена, с повтарящи се цели думи и изрази, и \"това не е проблем за съда\". Партията е учредена на 18 май 2008 г. от над 500 делегати и е регистрирана на 4 ноември 2008 г. Изразява се възмущение, че са в активната политика вече над 10 години и са имали участия във всички избори в този период, но въпреки това \"съдът не признава \"зеленото\" като формат на политическа принадлежност, така както е социалдемократическото, лявото, дясното, патриотичното или няколкото земеделски съюза\". Те уверяват, че случаят няма да се отрази на кампанията за европейските избори. \"Въпреки създалата се ситуация нашите избиратели ще има за кого да гласуват. Избраните от  нас кандидати за евродепутати  ще бъдат част от общата листа на \"Демократична България\" - Албена Симеонова, Росен Богомилов, Тома Белев, Васил Гюров и Даниела Божинова.", "date": "2019.03.29", "title": "Два месеца преди изборите съдът задължи \"Зелените\" да променят името си"}
{"url": "https://www.dnevnik.bg/politika/2019/03/29/3411893_gerb_i_dps_otrekoha_natisk_ot_turciia_za/", "text": "ГЕРБ и ДПС отрекоха натиск от Турция за промените в Закона за вероизповеданията. В четвъртък външният министър на Турция Мевлют Чавушоглу призна за намеса от турската страна за промените, тъй като законът бил против основни права и свободи. В същото време бяха приети поправки, с който  за десет години се отсрочиха дългове от 8 млн. лева на Главното мюфтийство  и то бе определено за единствен от мюсюлманските вероизповедания бенефициент на държавната субсидия. Тя бе въведена с изменения през м.г., когато бяха гласувани и ограничения за финансирането от чужбина, за да се спре влиянието. Тогава първоначалното предложение бе за пълна забрана на чуждо финансиране, но след дебати бе ревизирано. \"Не, не съм чувал позиция от страна на Турция по Закона на вероизповеданията. Не е оказван натиск. Ръководили сме се само и единствено от обществения интерес. Целта е да получат вероизповеданията държавно финансиране, за да няма външно влияние върху тях\", обяви зам.-председателят на ГЕРБ Цветан Цветанов. Държавната субсидия от до 15 млн. лева бе въведена със законови промени през м.г. Бенефициенти на субсидията са Българската православна църква и Главното мюфтийство. Дълговете на мюфтийството бяха пречка то да я получава. Досега то е получавало по 2 млн. лева годишно от турския Дианет. Лидерът на ДПС Мустафа Карадайъ обяви, че не трябва да се забравя, че в неделя в Турция има избори. Той каза, че няма информация да е имало намеса, а дебатите по промените са били публични. Председателят на БСП Корнелия Нинова даде пресконфренция на \"Позитано\" 20 и поиска президентът Румен Радев да наложи вето върху промените в Закона за вероизповеданията, както и свикване на заседание на Консултативния съвет по национална сигурност. Тя настоя премиерът Бойко Борисов да обяви дали е имало намеса от турска страна, а главният прокурор Сотир Цацаров да разследва случая. От БСП, чиито депутати не участват в заседанията на парламента от месец и половина, поискаха \"Обединени патриоти\" да напуснат правителството. Малкият коалиционен партньор бе против промените. Парламентарната група на \"Обединени патриоти\" внесе днес искане следващата седмица по казуса в парламента да бъде изслушана външният министър Екатерина Захариева. \"Ако това го беше казал руски министър, а не турски, вече всичко щеше да гърми и да трещи по улиците\", обяви лидерът на \"Атака\" Волен Сидеров. Председателят на НФСБ Валери Симеонов смята, че Турция постоянно прави провокации към България. Според него е национално предателство все още да има възможност за финансиране на вероизповеданията отвън. В четвъртък ГЕРБ отказа да подкрепи предложената от \"Обединени патриоти\" пълна забрана.", "date": "2019.03.29", "title": "ГЕРБ и ДПС отрекоха натиск от Турция за вероизповеданията, БСП иска разследване и вето"}
{"url": "https://www.dnevnik.bg/sport/2019/03/29/3411859_pancharevo_shte_prieme_purviia_planinski_maraton_bez/", "text": "Планинският маратон \"Панчарево\" ще премине с кауза, насочена към опазването на природата. Според организаторите от спортен клуб \"Бегач\" надпреварата ще бъде първата в България, която ще се проведе без употребата на пластмаса за еднократна употреба. Състезанието ще се състои за осми път на 21 април, като то включва бягания с дистанции 10, 21 и 42 км. Трасето минава около езерото \"Панчарево\", а дългите дистанции правят обиколка в Лозенска планина до Пасарел и обратно, минавайки през върховете Бачун, Лалина Могила и Половрак. Трасето е сертифицирано от Международната асоциация по планинско бягане и дава две точки за участие в престижното планинско състезание Ultra Trail du Mont-Blanc в Шамони, Франция. Планинският маратон \"Панчарево\" е част от международната кампания на National Geographic \"Планета или пластмаса?\". Тя има за цел да намали количеството на пластмасовите отпадъци в Световния океан и да предизвиква хората да намалят използването на пластмаса за еднократна употреба в ежедневието. Организаторите очакват в състезанието да се включат над 700 участници. Регистрацията е  отворена онлайн , като таксата за участие е 49 лева.", "date": "2019.03.29", "title": "Панчарево ще приеме първия планински маратон без пластмаса"}
{"url": "https://www.dnevnik.bg/evropa/2019/03/29/3411897_pone_10_ministri_obmisliat_da_se_vkljuchat_v/", "text": "Най-малко 10 членове на кабинета във Великобритания обмислят да участват в надпреварата за поста на премиера Тереза Мей, след като  тя обеща да се оттегли , ако сделката й за Брекзит бъде одобрена. По-късно днес се очаква британският парламент  за трети път  да гласува споразумението, което Мей постигна с ЕС. Според източници, цитирани от \"Гардиън\", външният министър Джеръми Хънт, министърът на вътрешните работи Саджид Джавид, министърът на труда и пенсиите Амбър Ръд и здравният министър Мат Ханкок обмислят опциите си, след като са били призовани от депутати да се кандидатират. Елизабет Трус, главен секретар в министерството на финансите, председателят на долната камара на парламента Андреа Ледсъм, британският министър за Брекзит Стивън Баркли и министърът за международното развитие Пени Мордонт са също сред споменаваните претенденти. Има и редица депутати, които се готвят да се включат в надпреварата, включително Борис Джонсън. Бившият външен министър е открит критик на Мей за Брекзит. Той подаде оставка през юли в знак на протест срещу начина, по който премиерът води преговорите. Бившият министър за Брекзит Доминик Рааб също води напреднала и организирана кампания, подкрепян от консултантска фирма и \"Фейсбук\" група на активисти под мотото \"Готови за Рааб\". Министърът на околната среда Майкъл Гоув тихо събира лидерски екип и е смятан от тори центристи за по-малко тревожна опция от Борис Джонсън. Друг бивш министър за Брекзит, Дейвид Дейвис, също не изключва да участва.", "date": "2019.03.29", "title": "Поне 10-има министри обмислят да се включат в надпреварата за поста на Мей"}
{"url": "https://www.dnevnik.bg/skorost/2019/03/29/3411839_prez_mai_moje_da_zapochne_stroitelstvoto_na/", "text": "През май най-вероятно ще започне строителството на магистралата от Калотина до Сливница. Жалбите по процедурата за избор на строителен надзор за участъка между Драгоман и Сливница с дължина 16.9 км са оттеглени, което позволява съвсем скоро да започнат строителните дейности. Това обясни зам.-министърът на регионалното развитие Николай Нанков, цитиран от пресцентъра на ведомството. Магистралата до границата със Сърбия ще е основен приоритет за 2019 г., тъй като само тази отсечка от трансевропейския коридор от Лондон до Истанбул не е с магистрални габарити. По предварителни очаквания проектът между Драгоман и Сливница трябва да бъде изпълнен за период от две години. Стойността на отсечката е 140 млн. лв., като 40 млн. лв. са от Механизма за свързване на Европа, уточни Нанков. Той каза още, че вече е избран изпълнителят за другия участък от магистрала – от Калотина до Драгоман. Очаква се да приключи процедурата за строителен надзор и ако няма жалби по нея, строителството може да започне през юни. Общо 647 млн. лв. са отпуснати за изграждане и ремонт на пътища в Софийска област през 2019 г.", "date": "2019.03.29", "title": "През май може да започне строителството на магистралата от Калотина до Сливница"}
{"url": "https://www.dnevnik.bg/biznes/2019/03/29/3411895_naredbata_za_elektronnata_kasova_belejka_e_publikuvana/", "text": "В днешния брой на Държавен вестник е обнародвана Наредба за изменение и допълнение на Наредба № Н-18 от 2006 г., съобщи пресслужбата на Министерството на финансите. Промените основно са свързани с дейността на електронните магазини, които вече могат да издават касови бележки в електронен вид и да ги предоставят на получателя на е-адрес. С въвеждането на електронен фискален бон се цели облекчаване на дейността на икономическите оператори, извършващи търговска дейност в интернет, се казва в съобщението. С Наредбата се въвеждат разпоредби, които регламентират реда за вписване и заличаване от публичния електронен списък на електронните магазини, както и неговото съдържание. В съобщението се добавя, че над 87% от браншовите и работодателските организации, участвали в допитване на Националната агенция за приходите, са преценили като недостатъчни първоначално предвидените срокове за внедряване на новите изисквания за софтуерите за управление на продажбите. Срокът за фирмите, използващи софтуери за управление на продажби, се удължава до 30 септември, както беше обещано. Удължаването на срока се отнася само за лицата, които след 01.04.2019 г. използват софтуер за продажбите. В случай че задълженото лице извършва дейност в повече търговски обекти (в част от които използва софтуер, а в други - не), е важно да се отбележи, че за обектите, в които не използва софтуер за управление на продажби, лицето следва да приведе дейността си в съответствие с изискванията в срок до 31 март 2019 г. (ако е регистрирано по ЗДДС лице), респективно до 30 юни 2019 г. (ако е нерегистрирано по ЗДДС лице), а за обектите, в които използва софтуер за управление на продажби, срокът е до края на септември. Текстовете на изменената наредба предвиждат задължените лица да могат да документират с касови бележки от кочан продажбите/сторно операциите при неизправност на софтуера за управление на продажбите в търговския обект, до отстраняване на повредата. В тази връзка е предвидено времето, през което софтуерът е неизправен, да се удостоверява от лицата, извършващи продажби на стоки и услуги, както и лицето, поддържащо софтуера. Когато в търговски обект се използва софтуер за управление на продажби, чрез който се управляват продажби на стоки или услуги, заплащани напълно или частично от Националната здравноосигурителна каса и когато с този софтуер не се управляват други продажби, се допуска софтуерът да отговаря само на част от изискванията, предвидени в Наредбата. Потребители, които използват в търговските си обекти само такъв софтуер, се освобождават от задължението да подават информация в НАП за използвания в обектите софтуер. Предвидено е, когато чрез софтуер за управление на продажбите се обработват и съхраняват лични данни и здравна информация, същите да не се експортират и предоставят на органите по приходите. Стеснен е и кръгът от данни, които следва да подават в НАП лицата, извършващи продажби чрез електронен магазин, което ще облекчи подаването на изискуемата информация. Удължен е срокът в който лицата, собственици на електронни магазини, започнали дейност преди 29 декември 2018 г. и получаващи плащания в брой или с банкови карти, трябва да подадат информация в НАП за електронните си платформи, а именно до 29 юни 2019 г. Важни крайни срокове в наредбата  Собствениците на електронни магазини, започнали дейност преди 29 декември 2018 г. и получаващи плащания в брой или с банкови карти, подават информация в НАП чрез портала за електронни услуги на агенцията. Смяна или модифициране на касовите апарати на регистрираните по ДДС лица, които не ползват СУПТО. 1. Смяна или модифициране на касовите апарати на нерегистрираните по ДДС лица, които не ползват СУПТО. 2. Смяна на електронните системи с фискална памет на бензиностанциите. 1. Всички търговци - независимо от това дали са или не са регистрирани по ДДС, използващи софтуер за управление на продажбите, трябва да сменят или модифицират касовите си апарати и да приведат използвания от тях софтуер в съответствие с нормативните изисквания. От 1 октомври 2019 г. софтуерът следва да управлява всички фискални устройства, намиращи се в търговския обект. 2. Бензиностанциите посочват данни за размера на ДДС, акциз, покупна и продажна цена на горивата във всяка касова бележка. Ползвателите на Интегрирани автоматизирани системи за управление на търговската дейност (ИАСТУД), най-често ползвани в големите търговски вериги, ги привеждат в съответствие с изискванията на Наредбата.", "date": "2019.03.29", "title": "Наредбата за електронната касова бележка е публикувана в \"Държавен вестник\""}
{"url": "https://www.dnevnik.bg/kultura/2019/03/29/3407374_daodudzin_traktat_za_putia_i_prirodnata_darba_na_laodzu/", "text": "\"Даодъдзин. Трактат за пътя и природната дарба\" е превод от старокитайски на български и английски език на 81 части с реконструкция на древното четене и анализ на римните модели. Прочитът се базира на етимологичен подход и оригиналът се декодира на базата на най-малките градивни компоненти на образността на писмените знаци, като така се разрешават някои продължили векове грешни тълкувания на ключови сентенции. В Увода и в бележките са обяснени основните даоистки понятия, свързани с онтогенезиса и трансцендентността. Прокарани са паралели с даоистката алхимия (VIII–XVIII в.) и западната алхимия (II в. пр.н.е. до XVI–XVII в.). За първи път ни се предлага възможност да се потопим в автентичния свят на Дао от периода, наричан в Китай Пролети-Есени (770–476 г. пр.н.е.). Именно тогава в царство Чу върху бамбукови дъсчици се записва трактатът Даодъдзин на прочутия Лаодзъ. Трудно може да опишем значението на Трактата за Дао и природната дарба за Китай. Според известния руски китаист Евгени Торчинов Дао изразява самия дух на китайците. Напоследък идеите на Дао станаха извънредно популярни и на Запад, а Даодъдзин се превърна в една от най-превежданите по света китайски книги. Оставям без коментар и немалкото версии на Даодъдзин на български език, защото след появата на този превод на трактата другото губи всякакъв смисъл. Теодора Куцарова е блестящ и всеотдаен познавач на стария Китай. Направените от нея академичен коментар и анализ на текста впечатляват със своята изключителна задълбоченост, емпирична широта и текстологично съвършенство. Традицията на Дао тук е пресъздадена на фона на формиращото се конфуцианство и проникващия от Индия будизъм. Контаминацията между трите религиозно-философски системи се превръща в онзи сложен идеологичен и духовен контекст на китайската култура, който продължава да определя китайската национална идентичност и днес. Проф. д.ф.н. Александър Федотов  е китайски философ от древността, централна фигура в даоизма, сред 3-те главни китайски религиозно-философски системи. В религиозните форми на даоизма той е почитан като божество. Според традицията той е живял през 6 век пр.н.е., но в съвременната историография се предполага, че или е легендарна личност, или е живял през 4 век пр.н.е., по времето на Стоте школи на мисълта. превод от старокитайски Теодора Куцарова", "date": "2019.03.29", "title": "\"Даодъдзин. Трактат за пътя и природната дарба\" на Лаодзъ"}
{"url": "https://www.dnevnik.bg/sport/2019/03/29/3411651_edna_obshtestvena_poruchka_s_trima_pobediteli_koi_shte/", "text": "Фирми, водещи към федерацията по ски и към вицепрезидента на волейболната федерация Любомир Ганев, са сред тримата победители в надпреварата, която Българският олимпийски комитет (БОК) организира, за да определи доставчиците на екипировка за състезанията до 2021 г. \"Макс спорт 2000\" ЕООД, \"Кей дифужън\" ООД и ЕТ \"Йорданка Добрева – Мишо\" са победителите в трите определени категории. \"Макс спорт 2000\" ще доставя екипировка за зимните младежки олимпийски игри в Лозана 2020 и за зимния европейски младежки олимпийски фестивал във Вуокати 2021. \"Кей дифужън\", която представлява \"Асикс\", ще облича българските спортисти в Токио 2020 и на летния младежки олимпийски фестивал в Кошице 2021. \"Йорданка Добрева – Мишо\" печели поръчката за доставка на екипировка за вторите европейски игри, които ще се проведат в Минск тази година. Дебютът в обществените поръчки Това е първият случай, в който Българският олимпийски комитет (БОК) обявява обществена поръчка. Тя беше открита на 22 февруари, като са подадени три предложения - по едно за всяка от позициите. Въпреки изискванията на закона, в сайта на БОК няма \"профил на купувача\". Информацията за откриването на поръчката е публикувана в новинарската секция на 25 февруари, а в нея след това са представени частично резултати. Никъде не е публикуван официалният доклад след провеждането на поръчката. От министерството на спорта предоставиха за \"Дневник\" доклада. Христина Грозева от дирекция \"Инвестиционна политика и обществени поръчки\", която е била член на комисията като външен експерт, обясни пред \"Дневник\", че законът е спазен изцяло и че липсата на \"профил на купувача\" в сайта на БОК се дължи на технически проблем. Генералният секретар на БОК Белчо Горанов, който също е бил в петчленната комисия, каза, че досега комитетът не е правил обществени поръчки, защото е получавал екипировката чрез спонсорски договори. \"Не ни беше опрял ножът до кокала\", заяви той пред \"Дневник\" като уточнение, че вече се налага комитетът да купува екипировката за спортистите. Виж кой печели На 19 март членовете на отворени ценовите предложения. Общата прогнозна стойност за трите позиции беше 718 000 лева, а предложенията на трите фирми са за 711 039.8 лева. Близо половината от сумата - 320 800 лева, ще отиде за \"Кей дифужън\". Фирмата е свързвана с Ганев, който е и заместник-председател на БОК. Наскоро дружеството  беше част от скандал в друга обществена поръчка  - за екипировка на националните отбори по волейбол. \"Кей дифужън\" беше отстранена, а за победител беше обявена \"Спорт депо\". Представителят на \"Асикс\" първоначално подаде жалба,  след което я оттегли \"с отвращение, но в името на спорта\" . Ганев каза тогава, че е бил във фирмата до 2011 г. Справка в Търговския регистър показва, че сега в нея съдружник е синът му Любомир Ганев. Друг от победителите е \"Макс спорт 2000\" с предложение за 238 219.8 лева. Дружеството има верига магазини за спортни стоки, а управител му е Илия Ел-Фелеки, който се смята за близък до дългогодишния президент на федерацията по ски и член на ръководството на БОК Цеко Минев. Ел-Фелеки е в ръководството на федерацията по ски. Малко след като Ел-Фелеки придобива \"Макс спорт 2000\" през 2004 г., го прехвърля на кипърското Maxville Limited, в чиято собственост също се появява Георгиус Георгиу, чието име изплува около множество кредитирани от ПИБ компании. Самото \"Макс спорт 2000\" в последните години има оборот в границите 7-10 млн. лева и печалбата му варира в границите 2-4 млн. лева. \"Макс спорт 2000\" ще облича българските спортисти с екипировка \"Цинер\". Българските олимпийци  носеха тази екипировка във Ванкувър 2010 . \"Йорданка Добрева – Мишо\" ще доставя екипировка \"Улшпорт\" срещу 152 020 лева.  400 раници, 800 тениски с якички, 1200 тениски, 400 шапки с козирки, 400 суичъра с качулки, 400 анцуга, 1200 гащета, 1200 чифта чорапи, 400 сака, 400 чифта маратонки, 400 чифта чехли.  140 зимни якета, 140 зимни панталона, 140 функционални якета, 140 елека, 140 затоплящи мидлейъра, 140 скиорски ръкавици, 140 топли шапки с помпон, 140 чифта обувки за туризъм. 220 раници, 440 тениски с якичка, 440 тениски, 220 шапки с козирки, 220 якета с качулка, предпазващо от вятър, 220 анцуга, 220 гащета, 220 чифта чорапи, 220 сака, 220 чифта маратонки, 220 чифта чехли.", "date": "2019.03.29", "title": "Една обществена поръчка с трима победители: кой ще облича българските олимпийци"}
{"url": "https://www.dnevnik.bg/kultura/2019/03/29/3411876_banov_shte_si_sutrudnichim_s_centura_pompidu_i_s/", "text": "В областта на културата предстои подписване на договори за сътрудничество с центъра за съвременно изкуство \"Помпиду\", Ермитажа и Третяковската галерия. Министърът на културата Боил Банов обяви, че има възможност 2025 г. да бъде година на българското изкуство и култура във Франция. Съвместната работа с Лувъра също ще продължи. Това стана известно по време на изслушването на Банов на парламентарния контрол днес. Той каза, че съвременни български артисти ще бъдат представяни в \"Помпиду\", а изложби на центъра ще гостуват в България \"с неща, които сме гледали само по телевизията.\" Според Банов договорът с Ермитажа ще бъде подписан до дни, а тази година \"в България ще дойдат пръстенът и мечът на Кубрат\". \"Това ще бъде емоционален момент за всички, които се чувстват българи\", изтъкна Банов. Сътрудничеството с Третяковската галерия ще включва и съвместно обучение на куратори. През 2025 г. има възможност във Франция да се проведе година на българското изкуство и култура. Банов не беше категоричен по този въпрос, но изрази надежда, че това може да бъде обявено официално по време на посещението на френския министър на културата Франк Ристер, който ще пристигне в България на 17 април. По думите на министъра България е единствената държава, която не предлага данъчни облекчения за снимането на чужди филмови продукции на територията си. \"Работим с работна група по този въпрос\", отбеляза Банов. \"Всички искат да снимат тук, защото България предлага уникални възможности за това\", допълни той. \"Имаме уверенията на \"Нетфликс\", че при въвеждане на данъчни облекчения те ще излязат от Унгария, а един от ключовите им варианти е да дойдат в България. Това означава, че тук ще бъде техният център за Европа. Разбира се, тези данъчни облекчения ще донесат и повече средства за българското кино\", каза той. \"Червената къща\"  От парламентарната трибуна депутатът от ПП \"Атака\" Павел Шопов изчете дълъг списък на къщи музеи на хора на изкуството, за да стигне до тази на скулптора Андрей Николов. \"Къщата е трябвало да бъде музей, а сега в нея се водят някакви дебати. Когато се сетя за тази къща, наречена емблематично Червената къща, все си спомням за една мисъл на Кърт Вонегът, който говори за грамофолони - някакви безумни хора\", каза Шопов. После той обясни как къщата е владение на хора от \"соросоидски кръгове\". \"Тази къща все още е сред онези късчета от мозайката, които трябва да бъдат събрани, за да изпълняват онази функция, която поради произхода си трябва да изпълняват. Моят въпрос е докога къщата на Андрей Николов ще бъде в ръцете на хора, които нямат нищо общо с неговото изкуство\", попита той. Банов изтъкна, че къщата на Андрей Николов не е дарена на държавата от всичките й собственици, така че държавата играе ролята на съсобственик. Според министъра държавата трябва да придобие цялата сграда, за да я направи музей. \"То не е като магистрала - да можеш да го отчуждиш\", коментира той.", "date": "2019.03.29", "title": "Министерството на културата ще сътрудничи с центъра \"Помпиду\" и с Ермитажа"}
{"url": "https://www.dnevnik.bg/bulgaria/2019/03/29/3411938_zaharieva_bulgariia_nikoga_ne_se_e_podlagala_na_natisk/", "text": "Вицепремиерът и министър на външните работи Екатерина Захариева определи изказването на турския външен министър Мевлют Чавушоглу като крайно неприемливо. Пред журналисти в Минстерския съвет Захариева съобщи, цитирана от БТА, че е готова да бъде изслушана в Народното събрание по темата и няма притеснение да отговори на всички въпроси. Днес следобед в Министерството на външните работи Захариева ще има среща с турския посланик в България. Турският външен министър е заявил в изказване на предизборен митинг, че Анкара се е намесила при поправките на Закона за вероизповеданията. Захариева отбеляза, че е учудена и крайно недоволна от изказването на турския външен министър, което по думите на вицепремиера, не помага на приятелските отношения, които имаме със страната. И се надявам да продължим да имаме с Турция, допълни Захариева. Тя призова нейният колега да се въздържа да прави подобни неприемливи изказвания. Изказването е направено в предизборен митинг, но не е добре да използваме съседните държави в предизборните си кампании, нещо, което, за съжаление, чувам, че и госпожа Нинова се е опитала днес да направи, отбеляза още Захариева. \"България никога не се е подлагала на натиск\", заяви още външният министър. Тя посочи, че при нея като външен министър са идвали и от католическата религия, те също са изказвали несъгласие със Закона за вероизповеданията. Българската православна църква също имаше несъгласие, допълни Захариева. Изслушваме притеснения, но ние сме независима държава и българският парламент решава какво да приеме, каза още вицепремиерът. Днес следобед турският посланик е извикан в Министерството на външните работи и ще се отправи демарш, заяви външният министър Екатерина Захариева. Избори идват и си отиват, миналата година също се наложи няколко пъти да реагирам - преди избори се използва език, който е крайно неприемлив за съседите, отбеляза вицепремиерът и допълни, че е имала телефонен разговор с външния министър на Турция по негово искане. По време на разговора Чавушоглу е изразил притеснение, че Законът за вероизповеданията, който от година и половина се обсъжда в парламента, е насочен срещу мюсюлманската религия. Захариева отбеляза, че го е опровергала. \"Казах му, че законът не е насочен срещу нито една религия и е право на българския парламент да се погрижи за това да финансира всички религии в България, така че да се чувстват равни\", допълни вицепремиерът. По думите на Захариева България също е търсила контакти за закони - например с Украйна за изучаването на майчиния език, като търсенето на контакти за закони, които потенциално могат да нарушат права на малцинства, не означава намеса. Основната цел на закона беше да се спре финансирането, така че да няма влияние, а турският външен министър е заявил точно обратното, заяви Захариева и подчерта, че българският парламент е независим, българските институции са независими. Вчера от ВМРО обявиха, че партията ще поиска изслушване на Екатерина Захариева в Народното събрание, за да се изясни имало ли е опит за намеса във вътрешните дела на страната за Закона за вероизповеданията.", "date": "2019.03.29", "title": "Захариева: България никога не се е подлагала на натиск"}
{"url": "https://www.dnevnik.bg/detski_dnevnik/2019/03/29/3412005_zapochva_pohodut_na_knigite/", "text": "От 2 до 23 април 2019 г. ще се проведе осмото издание на \"Походът на книгите\" – кампанията, която насърчава интереса на децата към четенето и книгите, съобщи организаторът на инициативата асоциация \"Българска книга\". Тази година в инициативата ще се включат известните български спортисти Евгения Раданова, Нешка Робева, Йордан Йовчев, Тити Папазов, Александра Жекова, Дойчин Боянов, Симона Пейчева, Кристина Драганова, Ренета Камберова, Ани Пейчева, Светла Иванова, Даниел Петров, Евгени Иванов, Влади Гюров, Тереза Маринова, Мария Киркова, Божидар Аврамов, Асен Великов, Екатерина Дафовска и др., които ще четат в детски градини и училища. Към кампанията за насърчаване на четенето ще са включени и няколко инициативи: \" Маратон на четенето\"  организиран от Българската библиотечно-информационна асоциация. Провежда се за 14 път и представя разнообразни празнични програми, посещения на деца от детски градини в библиотеките, четения на глас, състезания по грамотност, деца четат на деца, срещи с писатели, приказки в театър и картини, които са организирани в библиотеките и читалищата в цялата страна и фокусират общественото внимание върху ползите от четенето при децата. Националният конкурс \"Бисерче вълшебно\"  на фондация \"Детски книги\", в която българските деца избират своята любима детска книга. Гласуването в единствената книжна награда в България, чието жури са децата от 5 до 16 г., продължава до 15 април 2019 г. Информация за номинираните заглавия и начините за гласуване ще намерите  тук . \"Празник на детската книга\" ще организират издателствата, членове на АБК, в книжарниците, библиотеките и културните центрове в цялата страна. \" Софийски международен литературен фестивал за деца и младежи \", организиран за втора поредна година от асоциация \"Българска книга\", ще се проведе от 28 май до 2 юни в НДК по време на Пролетния базар на книгата за среща на съвременни европейски детски писатели с българската публика. Международният ден на детската книга  се отбелязва на 2 април в целия свят и съвпада с рождения ден на датския писател Ханс Кристиан Андерсен, създал едни най-популярните приказки на всички времена. Преди 60 г. ЮНЕСКО учредява Международен златен медал на името на Андерсен, наричан още Малка Нобелова награда.", "date": "2019.03.29", "title": "Започва \"Походът на книгите\""}
{"url": "https://www.dnevnik.bg/detski_dnevnik/2019/03/25/3409519_s_decata_v_pochivnite_dni_30_i_31_mart/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  От 11 часа всички деца от 0 до 3-годишна възраст и техните родители са поканени в Софийската опера и балет на \"Концерт за бебоци\". - Посетителите на \"Детски работилници\" в  Kornel4Kids  от 11 часа ще влязат във Вълшебната гора на Тони Улф като сътворим различни Горски животинчета от Вълшебно тесто по приказките на познатия ни автор от поредицата Боско на издателство \"Фют\". - Кои са едни от най-верните приятели на фронта? А кои са най-бързите пощальони по време на война? Могат ли кучетата да бъдат санитари и имат ли място камилите в армията? Отговорите ще даде новата образователна програма на Националния военноисторически музей – \"Животните на фронта\". Поканени са семействата на деца от 6 до 11 години от 11 ч. Необходимо е предварително записване на тел. 088 660 4229. Всички участници в програмата заплащат такса от 2 лв., както и входен билет. - Деца и родители са поканени в арт ателието \"Под дъгата\", за да моделират с вълна и да си си изработят мекичко цвете. Подробности -  тук .  - Скаути между 12 и 16 години ще лагеруват в Екомузея. Момчетата и момичетата са от Морски скаутски клуб \"Приста - скаут\" ще останат в една от най-новите експозиции на музея на 30 срещу 31 март.  - Фрийстайл ски и сноуборд състезание ще се проведе в няколко възрастови категории. - Специализирано изложение за ловни кучета ще има за първи път в рамките на пролетните киноложки изложби в Международен панаир Пловдив. Ще има състезания и конкурси: \"Най-добър развъдник\", \"Дете и куче\" (за деца до 12 г.), \"Млад хендлер\", а също и демонстрации по послушание, фристайл и фризби-фристайл. - Конни надбягвания се организират от 11 ч. в кв. \"Гърляница\". Неделя  - Научен научен клас в 5 занятия ще запознае децата на 4 и 5 години с интригуващи факти, биологични процеси и умения, които надхвърлят областта на науката. Занятията са от 10 часа в център \"Малките големи\", за участие е необходимо да се попълни анкета  тук . - Приказка (\"Пчеличката Мая\") с палачинка очаква децата от 11 часа  в \"Книгата\" . - Кои са едни от най-верните приятели на фронта? А кои са най-бързите пощальони по време на война? Могат ли кучетата да бъдат санитари и имат ли място камилите в армията? Отговорите ще даде новата образователна програма на Националния военноисторически музей – \"Животните на фронта\". Поканени са семействата на деца от 6 до 11 години от 11 ч. Необходимо е предварително записване на тел. 088 660 4229. Всички участници в програмата заплащат такса от 2 лв., както и входен билет. - Летателни експерименти с авиоинженер Дилян Неделчев в Maker Space на \"Музейко\" очакват млади изобретатели в специално оборудваното пространство за новаторски идеи и творчески решения. Повече за събитието можете да научите  ТУК  . - Специализирано изложение за ловни кучета ще има за първи път в рамките на пролетните киноложки изложби в Международен панаир Пловдив. Ще има състезания и конкурси: \"Най-добър развъдник\", \"Дете и куче\" (за деца до 12 г.), \"Млад хендлер\", а също и демонстрации по послушание, фристайл и фризби-фристайл.  - Фрийстайл ски и сноуборд състезание ще се проведе в няколко възрастови категории.", "date": "2019.03.29", "title": "С децата в почивните дни (30 и 31 март)"}
{"url": "https://www.dnevnik.bg/bulgaria/2019/03/29/3412007_kratki_novini_sudut_otloji_gledaneto_na_miarkata_na/", "text": "Росен Иванов ще бъде директор на новата Изпълнителна агенция \"Медицински надзор\" От 1 април Росен Иванов става директор на новата Изпълнителна агенция \"Медицински надзор\". Той е назначен със заповед на министъра на здравеопазването Кирил Ананиев. Досега Иванов е ръководил Инспектората в Министерството на здравеопазването, бил е държавен инспектор в инспектората на Министерския съвет, началник на политическия кабинет в Министерството на отбраната (в служебното правителство от 2013 г.), както и главен юрисконсулт в същото министерство. Изпълнителна агенция \"Медицински надзор\" обединява към момента действащите Изпълнителна агенция \"Медицински одит\" и Изпълнителната агенция по трансплантации. Новата агенция ще продължи да извършва досегашната дейност на преобразуваните агенции, както и възложените ѝ от закона нови функции. Движение \"България на гражданите\" разкритикува изказването на турския външен министър Намесата на други, макар и приятелски държави, в процеса на изготвяне на българските закони с недопустимо. Това е позицията на Движение \"България на гражданите\" (ДБГ) изпратена до медиите. Те определят  изказването на турския външен  министър Мевлют Чавушоглу за Закона за вероизповеданията като \"атака срещу суверенитета на България\". ДБГ призовава управляващото мнозинство да заеме ясна позиция, че за управлението, запазването и финансирането на религиите и религиозните общности в България следва да има ангажимент единствено и само Българската държава. Позицията им гласи, че получаването от друга държава на постоянна финансова помощ в размер на милиони за Главното мюфтийство или някоя от другите религиозни институции буди основателно съмнение за това доколко целите са благородни. Съдът отложи гледането на мярката на Димитър Желязков-Митьо Очите Специализираният съд отложи гледането на мярката на Димитър Желязков-Митьо Очите. Това е станало след искане на адвоката му да бъде разпоредено изготвянето на съдебномедицинска експертиза, която да установи какво реално е здравословното състояние на Желязков, съобщава Би Ти Ви. Молбата е постъпила на 22 март и е била уважена вчера. Днес се гледат мерките на Йордан Въчев, Иван Пишиев и Радослав Николов, които се считат за съучастници на Желязков. Той е обвинен, че е ръководил организирана престъпна група за изнудване, принуда, заплахи, палежи и разпространение на наркотици. Първоначално той беше арестуван в Турция заедно с общинския съветник от Бургас Бенчо Бенчев, а преди месец и половина беше екстрадиран в България.", "date": "2019.03.29", "title": "Кратки новини: Росен Иванов ще бъде директор на новата агенция \"Медицински надзор\""}
{"url": "https://www.dnevnik.bg/photos/2019/03/29/3412013_fotogaleriia_prolet_v_bulgarsko_selo/", "text": "Едно лютиченце отблизо.", "date": "2019.03.29", "title": "Фотогалерия: Пролет в българско село"}
{"url": "https://www.dnevnik.bg/sport/2019/03/29/3411989_feministut_tejka_kategoriia_gloriia_olred_sreshtu/", "text": "Кубрат Пулев винаги е изграждал образ на безстрашен боксьор, устремен към върха. Той е подплатявал този си имидж с успехи в спорта, като след  зрелищната победа срещу Богдан Дину  вече има 27 победи от 28 мача на професионалния ринг. Сега обаче българският боксьор и екипът му се изправят срещу необичаен съперник - адвокатът Глория Олред. Кариерата на американката е красноречива, а специалитетът ѝ са делата, в които защитава правата на жените. Това е и поводът тя да се изправи срещу Пулев. Олред  е наета от репортера Дженифър Равало , която Пулев  целуна по устните  в края на кратко интервю след мача с Дину. \"Ще се отдръпна, когато има справедливост за моите клиенти. Но докато няма справедливост, ще бъда безмилостна в преследването на справедливост. Защото те я заслужават.\" Това каза Олред в интервю за \"Си Би Си нюз\" преди време покрай делото, в което  защитаваше правата на 33 жени срещу комика Бил Козби . На върха Козби беше осъден, а това беше първата присъда срещу знаменитост от началото на движението срещу сексуалния тормоз #MeToo. В разгара на вълненията около темата за защитата на правата на жените в САЩ Олред излиза на преден план. Тя е работила по няколко ключови дела. Американката, която е родена през 1941 г. в еврейско семейство, започва кариерата си през 1976 г. Три години по-късно тя представлява седем деца и родителите им в дело, в което те настояват веригата Sav-On да спре да разделя продуктите за момчета и момичета. През 2002 г., след като поп звездата Майкъл Джексън надвеси сина си на балкон в Берлин, Олред изпраща писмо до службите в Калифорния, ангажирани с безопасността на децата. В него тя настоява за разследване дали децата на Джексън живеят в сигурна среда. През декември 2009 г. Олред беше наета от Рейчъл Учитъл, след като  се появиха твърдения, че тя има връзка с голфъра Тайгър Уудс . В кариерата си има още много дела, в които защитава правата на жени, твърдящи, че са жертва на насилие. Тя представлява и три жени, които обвиняват президента на САЩ Доналд Тръмп в сексуално посегателство. Известността на Олред води дотам, че \"Нетфликс\" направи документален филм за нея. Казусът \"Пулев\" На пресконференция, на която беше с Равало, Олред обяви, че е изпратила писмо до спортната комисия в щата Калифорния с искане лицензът на Пулев да бъде отнет. Адвокатът уточни: \"Когато казваме спиране, не искаме да му се отнеме възможността да се бие в Калифорния. Това, което казвам, е, че те трябва да наложат подходящо наказание. Липсата на наказание би било много голямо разочарование. Те трябва да изпратят послание до другите.\" Олред посочи, че комисията има заседание на 14 май. \"Имаме много строги закони срещу сексуалния тормоз в Калифорния. Те са едни от най-строгите закони в страната. Искаме те да бъдат приложени в полза на онези, за които са създадени\", каза Олред. На въпрос дали ще има и съдебен иск тя посочи, че засега вниманието ѝ е насочено към исканията към комисията. Но допълни, че се надява да бъде даден урок на Пулев. Според \"Нова телевизия\"  отнемането на лиценза на българина  е ключова стъпка от стратегията ѝ. Тълкуванието е, че така тя би имала инструмент от официална организация, който да ѝ е от полза за евентуален следващ процес.", "date": "2019.03.29", "title": "Феминистка тежка категория - коя е Глория Олред, срещу която се изправя Кубрат Пулев"}
{"url": "https://www.dnevnik.bg/bulgaria/2019/03/29/3412041_nfsb_iska_po-strogi_nakazaniia_za_tejki_narusheniia/", "text": "Да се налагат по-сурови наказания за тежки нарушения при пътнотранспортни произшествия. Това предвижда законопроект за промени в Наказателния кодекс, внесен от Национален фронт за спасение на България (НФСБ), става известно от съобщение до медиите. Промените включват по-строги санкции за случаите, когато деянието е извършено в пияно състояние или след употреба на наркотични вещества или техни аналози. Те ще се прилагат и в инцидентите, когато е настъпила телесна повреда или смърт на повече от едно лице; когато лицето е избягало от местопроизшествието или е управлявало, без да има необходимата правоспособност, или когато е станало на пешеходна пътека.  В тези случаи наказанието лишаване от свобода да бъде завишено, като вместо досегашните от 3 до 15 години се предвидят от 5 до 20 години, а в особено тежки случаи лишаването от свобода вместо от 5 до 20 години да стане от 10 до 30 години, предлагат вносителите. Чрез промените се цели постигането на по-голяма адекватност на наказанието спрямо резултата от деяния, при които се извършват тежки нарушения на правилата за движение по пътищата, които са животозастрашаващи и дори често се стига до отнемането на човешки животи, посочват народните представители.", "date": "2019.03.29", "title": "НФСБ иска по-строги наказания за тежки нарушения при пътнотранспортни произшествия"}
{"url": "https://www.dnevnik.bg/bulgaria/2019/03/29/3412043_v_bukuresht_borisov_zagovori_za_oshte_tri_mosta_nad/", "text": "Премиерът Бойко Борисов смята, че възможностите за нов мост над Дунав са три, след срещата си с премиера на Румъния Виорика Дънчила и съвместно заседание на двете правителства. \"Румъния може да използва европейски средства за моста Русе - Гюргево, защото това е европейски коридор, а на Свищов и на Никопол от българска страна съответно (да се строи) с публично-частно партньорство. Изключително важно е и за енергийната система. Може да се направи и централа, и път\", каза още Борисов. \"Напред сме в Свищов, много бързо може да стане\", добави той. По думите му мостът при Русе трябва да се ремонтира основно и от двете страни. По всяка вероятност Борисов говори за проекта за ВЕЦ на Дунав, между Никопол и Турну Мъгуреле. Идеята за тази ВЕЦ съществува от близо 60 г. При един от опитите за съживяването й през 2008 г., правителството предвиждаше да се изгради преградна стена с широчина 16 метра с шосеен и жп път между българския и румънския бряг, а от двете страни да се построят две ВЕЦ с обща мощност 600 мегавата. Според подписания меморандум от министъра на транспорта Росен Желязков и румънският му колега Александру-Разван Кук преговорите за трети мост не са толкова напреднали. \"В областта на транспортната свързаност, държавите се ангажират да направят предпроектни проучвания за местоположението на бъдещия трети мост над Дунав. Предстои страните да се споразумеят за една от следните локации: Оряхово - Бекет; Никопол - Турну Мъгуреле; Свищов - Зимнич; Русе - Гюргево и Силистра – Кълъраш\", пише в меморандума, според информация от Министерски съвет. Най-важно е за нас е да решим къде да бъде новия мост, каза Виорика Дънчила. Между правителствата на България и на Румъния в Букурещ бяха подписани двустранни документи, с които страните се споразумяха да задълбочат сътрудничеството си в областта на малките и средни предприятия, на извънредните ситуации и на транспортната свързаност. Поздравявам премиера Виорика Данчила за успешното председателство на Съвета на Европейския съюз и за усилията на Румъния в тази сфера, каза Бойко Борисов след заседанието. За транспортните коридори премиерът Борисов изтъкна, че има доста конкретика както с Румъния, така и с Гърция. Румъния може да драгира река Дунав, да я направи по-дълбока, за да могат да се превозват по-тежки товари и да има повече туристи по нея, отбеляза Борисов. Борисов изрази надежда, че през юни ще бъде направена първата копка на интерконектора с Гърция. България, Румъния и Гърция трябва да се подготвят със своите газови магистрали, за да може да транспортират в различни посоки, тук имаме пълно разбиране, категоричен беше министър-председателят. Той изтъкна, че е по-удовлетворен, защото е налице много съществен напредък по интерконекторите и транспортните схеми. Дънчила каза, че газовият интерконектор между Румъния и България, който беше открит, ще бъде довършен и ще заработи тази година. Борисов акцентира също върху темата за Западните Балкани. Неслучайно нашата среща ще прерасне в четиристранна, това е добър знак за целите Балкани, заяви премиерът и добави, че се надява занапред и други страни от региона да бъдат присъединявани към проектите, защото те касаят свързаност и транспортни коридори. Премиерът на Румъния подчерта доброто сътрудничество на двете страни на европейско ниво и по отношение на Шенген и припомни, че двете страни отдавна са изпълнил техническите изисквания. Визитата на Борисов в Румъния продължава със среща с Виорика Дънчила, президента на Сърбия Александър Вучич и министър-председателя на Република Гърция Алексис Ципрас в двореца Снагов, която е била любимо място на почивка на Николае Чаушеску.", "date": "2019.03.29", "title": "В Букурещ Борисов заговори за три възможности за мост над Дунав (допълнена)"}
{"url": "https://www.dnevnik.bg/evropa/evropeiski_parlament/2019/03/29/3412037_evroparlamentut_podkani_bulgariia_da_obiavi_kakvo/", "text": "Държавите членки и производителите на автомобили трябва да бъдат държани отговорни и да координират неотложните действия, необходими за справяне със скандала с автомобилните емисии, заяви Европейският парламент. Някои държави членки, а именно България, Унгария, Ирландия, Словения и Швеция, все още не са изпратили никаква информация на Европейската комисия за програмите си за изтегляне на замърсяващи превозни средства от пазара. Според евродепутатите държавите членки следва да предприемат спешни мерки за изтегляне от пазара на голям брой автомобили, които причиняват висока степен на замърсяване. Те също така трябва да се координират с производителите, за да продължат със задължителната модернизация на хардуера, за да намалят емисиите на азотен диоксид (NO2) и да изчистят съществуващия автомобилен парк. Парламентът се опасява, че проблемът със силно замърсяващите превозни средства с дизелов двигател в голяма степен остава неразрешен и ще продължи да влошава качеството на въздуха в продължение на много години, ако не се предприемат ефективни координирани действия. Критики към Еврокомисията и държавите членки Парламентът отбелязва, че въпреки че комисията е започнала процедури за нарушение срещу няколко държави членки преди повече от две години заради неуспехa им да наложат санкции (в случая на групата \"Фолксваген\") и е въвела системи за санкции, които да възпрепятстват производителите на автомобили от нарушаване на законодателството за автомобилните емисии, не е приключил етапът на търсене на допълнителна информация. Процедурите все още продължават срещу Германия, Италия, Люксембург и Обединеното кралство. Някои държави членки, изглежда, не си сътрудничат сериозно с комисията в това отношение, добавят евродепутатите и ги призовават да предоставят цялата необходима информация, за да може Брюксел да представи своя доклад за препоръките на анкетната комисия по измерването на емисиите в автомобилния сектор. Те осъждат \"обструктивното поведение\" на Европейската комисия, което забави процеса на разследване, а отказът да предостави публичен достъп до позициите на държавите членки в техническите срещи представлява лошо управление според европейския омбудсман. Депутатите отбелязват, че в Съединените щати жертвите на \"Дизелгейт\" са получили между 5 хил. и 10 хил. щатски долара като компенсаторни плащания, докато европейските потребители все още чакат подобаваща компенсация. Според информацията, предоставена на Европейската комисия от държавите членки, кампаниите в ЕС засягат само ограничен брой автомобили от следните марки: \"Фолксваген\", \"Рено\", \"Даймлер\", \"Опел\" и \"Сузуки\". Няколко неправителствени организации и медии обаче съобщиха, че модели от няколко други марки са показали съмнително количеството на емисиите или са надхвърлили граничните стойности на замърсяване, посочени в законодателството на ЕС.", "date": "2019.03.29", "title": "Европарламентът подкани България да обяви какво прави срещу замърсяващите коли"}
{"url": "https://www.dnevnik.bg/skorost/2019/03/29/3412070_nova_bezplatna_stanciia_za_zarejdane_na_elektromobili/", "text": "Нова станция за безплатен заряд за автомобили работи от днес (29 март) в центъра на София. Тя се намира на ъгъла на ул. \"Московска\" и ул. \"11 август\". Станцията е предоставена от \"КИА Моторс България\". Тя дава възможност за заряд на всички предлагани на пазара електромобили, като за 40 мин. напълва 20% от капацитета на батериите им. За пълен заряд са необходими 5 часа. \"Това е десетата безплатна колонка в София. На територията на страната зарядните станции са над 150, а само в столицата са 100\", каза при откриването изпълнителният директор на \"КИА Моторс България\" Хари Иванчев. Мрежата от електростанции с безплатен заряд, изградена от \"КИА Моторс България\" на територията на страната, вече включва 35.", "date": "2019.03.29", "title": "Нова безплатна станция за зареждане на електромобили заработи в София"}
{"url": "https://www.dnevnik.bg/sport/2019/03/29/3412074_mok_otne_olimpiiskiia_medal_na_shtangista_valentin/", "text": "Международният олимпийски комитет (МОК) отне бронзовия медал на щангиста Валентин Христов от игрите в Лондон през 2012 г. 24-годишният българин, който се състезава за Азербайджан, беше уличен в употреба на допинг след повторно тестване на пробата му от Лондон 2012. Христов, който  спечели бронз в категория до 56 килограма , е хванат с анаболния стероид оралтурибанол.  Новината за положителната проба  беше обявена от Международната федерация по вдигане на тежести (IWF) в края на декември, като се очакваше решението на МОК. Христов има няколко допинг провинения. В момента той изтърпява осемгодишно наказание, след като  заедно с още шестима състезатели на Азербайджан  даде положителна проба по време на световното първенство Хюстън през 2015 г. Българският щангист е със спрени права до 14 декември 2023 г. Първото му наказание дойде след европейското първенство през 2013 г. Тогава той получи двегодишна забрана да се състезава - от април 2013 г. до април 2015 г. Още двама от участниците в игрите в Лондон бяха дисквалифицирани днес. Това са Анис Ананенка от Беларус, който завърши 43-и в бягането на 800 метра, и сънародничката му Алена Матошка, която се класира 25-а в хвърлянето на чук.  С тези три случая броят на антидопинговите нарушения, установени след повторното тестване на повече от 500 проби от Лондон 2012, достигна 51.", "date": "2019.03.29", "title": "Щангистът Валентин Христов загуби олимпийския си медал заради допинг"}
{"url": "https://www.dnevnik.bg/evropa/2019/03/29/3412098_mei_izgubi_i_tretiia_vot_vse_po-veroiaten_e_brekzit/", "text": "Подкрепата дори на такива категорични привърженици на Брекзит като Борис Джонсън и Джейкъб Рийс-Мог не помогнаха на премиера Тереза Мей да спечели трети опит да прокара поне половината от сделката си с ЕС за напускане на съюза. Над 50 гласа на депутати от Камарата на общините не достигнаха на правителството. За споразумението гласуваха 284, а против - 344 души, което е разлика от 58 гласа. В речта си по време на дебатите Мей ги предупреди, че това вероятно е последният шанс да се избегне Брекзит без сделка. След това тя каза, че парламентът не иска нито този вариант, нито одобрява сделката ѝ, а в сряда е отхвърлил и всичките 8 алтернативи. Лондон почти е изчерпал възможностите си да намери приемливо за депутатите решение. Последиците от вашия вот са много тежки, добави Мей. \"Великобритания най-вероятно ще напусне след само 14 дни (на 12 април), защото няма достатъчно време за договаряне, оформяне като законодателен текст и ратифициране на сделка. В същото време вие бяхте ясни в решението си, че няма да позволите напускане без споразумение. Можем да поискаме удължаване на преговорите, но цената за това е провеждане на избори за Европейски парламент.\" В изказванията след гласуването в Камарата на общините стана ясно, че повечето от лейбъристите са гласували против сделката и продължават да настояват за незабавна оставка на премиера и предсрочни избори. Шотландските националисти призоваха Мей да оттегли искането за напускане на ЕС. Зелени и независими настояват за \"народен вот\" или референдум. Сделката на Мей събра подкрепата на 277 тори, 5 лейбъристи и 4 независими депутати; против нея гласуваха 234 лейбъристи, 34 члена на Шотландската национална партия, 34 тори, 16 независими, 11 либералдемократи, 10 северноирландски юнионисти, 4 от уелската \"Плейд къмри\" и 1 зелен депутат. Как реагира Европа Мишел Барние, основният преговарящ от страна на ЕС, също заяви, че ако днес в Лондон няма одобрение, раздялата ще е на 12 април. Председателят на Европейския съвет Доналд Туск веднага след вота в Лондон обяви, че свиква извънредна среща на лидерите на страните членки за 10 април. Европейската комисия изрази съжаление от резултата и напомни, че е дала срок на Лондон до 12 април да я информира какво възнамерява да прави в следващите дни. \"Сценарият за напускане без споразумение на 12 април вече е най-вероятният сценарий. ЕС е вече напълно готов за настъпването му в полунощ на 12 април.\" \"12 април е новият 29 март\", написа в \"Туитър\" генералният секретар на еврокомисията Мартин Зелмайер, една от най-влиятелните задкулисни фигури в Брюксел.", "date": "2019.03.29", "title": "Мей изгуби и третия вот, Брекзит без сделка на 12 април изглежда неизбежен"}
{"url": "https://www.dnevnik.bg/evropa/evropeiski_parlament/2019/03/29/3412100_evroparlamentut_predupredi_malta_i_slovakiia_za/", "text": "Членовете на Европейския парламент изразиха опасения за състоянието на върховенството на закона в Малта и Словакия, предадоха \"Политико\" и пресслужбата на институцията. В резолюция на Европейския парламент се осъждат \"продължаващите усилия на все повече правителства на държави - членки на ЕС, да отслабят върховенството на закона, разделението на властите и независимостта на съдебната система\". Обръща се внимание на Словакия и Малта и на растящия брой заплахи срещу журналисти в блока. Евродепутатите посочват твърденията за корупция и безнаказаност сред управляващите в Словакия и случаите на корупция, пране на пари и измами в Малта. \"Европейският натиск и сътрудничество могат със сигурност да доведат до резултати\", каза Софи ин'т Велт, председател на парламентарната група за мониторинг на върховенството на закона. Малта Евродепутатите призовават институциите на ЕС и държавите членки да започнат независимо международно публично разследване на убийството на журналистката Дафне Каруана Галиция и на твърденията за корупция, финансови престъпления, пране на пари, измами и укриване на данъци, разследвани от нея, в които са замесени високопоставени служители. Настоява се и за разследване на разкритията в \"Досиетата от Панама\". Европарламентът иска схемите за инвестиции срещу гражданство и местожителство незабавно да бъдат прекратени, защото представляват \"сериозен риск\" за борбата срещу прането на пари. Словакия Евродепутатите приветстват  обвиненията срещу  предполагаемия извършител на убийствата на разследващия журналист Ян Куцяк и годеницата му и призовават да продължи разследването на национално и международно ниво с всички възможно средства. Трябва да се разследват всички аспекти на случая, включително евентуални политически връзки с престъпленията. Изразяват се опасения заради твърденията за корупция, конфликт на интереси, безнаказаност, липса на прозрачност в процедурите по подбор и назначение, например за позицията полицейски началник.", "date": "2019.03.29", "title": "Европарламентът предупреди Малта и Словакия за върховенството на закона"}
{"url": "https://www.dnevnik.bg/photos/2019/03/29/3411863_snimka_na_denia_izborite_v_ukraina_razdeliha_ruskite/", "text": "Само не Порошенко\", повтаря множеството, докато Буян избира президент на Украйна. Той обаче не е жител на страната, която ще гласува в неделя, а на зоопарка в руския град Красноярск.", "date": "2019.03.29", "title": "Снимка на деня: Изборите в Украйна разделиха руските мечки"}
{"url": "https://www.dnevnik.bg/sviat/2019/03/29/3411844_kitai_ima_ambicii_za_pristanishteto_na_pireia_no/", "text": "Най-голямото пристанище на Гърция процъфтява под китайско управление. Сега обаче правителството на Алексис Ципрас създава пречки пред дейността му по причини, свързани с предизборната тактика. Гръцкото пристанище Пирея се очаква тази година да стане най-голямото в Средиземноморието по обработени контейнерни товари. Държавният китайски логистичен концерн China Ocean Shipping Company (Cosco), който преди три години придоби 51% от компанията оператор Piraeus Port Authority (PPA), има големи планове за някогашното държавно предприятие. Правителството на лявата коалиция СИРИЗА обаче блокира проекта на китайците за разширяването му, тъй като през изборната 2019 година премиерът Алексис Ципрас иска да се съобрази с интересите на синдикатите и местните бизнесмени в Пирея. Пристанищният град е твърдина на СИРИЗА и за мнозина там китайците вече и без това са твърде могъщи. В началото на първото десетилетие на 21-и век в Пирея, разположена пред портите на Атина, не се случваше кой знае какво. През 2008 година тук се обработваха едва 434 хил. стандартни контейнерни единици (TEU). Оттогава движението е нараснало повече от десетократно. Миналата година в Пирея са били натоварени 4.91 милиона TEU, което е повишение с 21 % спрямо предходната година. Само Валенсия е по-напред С този обем на обработените товари гръцкото пристанище излиза на второ място в класацията на пристанищата, обработващи контейнерни товари в Средиземноморието. През 2018 година единствено испанското пристанище Валенсия е поело повече стоки с 5.1 милиона TEU. Силният растеж в Пирея продължава и през февруари оборотът се увеличи с още 25.6 %. Ако този темп продължи, тази година Пирея ще стане номер едно в Средиземноморието, тъй като нивата ѝ на растеж са четири пъти по-големи, отколкото във Валенсия. Капитан Фу Чънцю, председател и главен изпълнителен директор на пристанищното дружество, може да е доволен. Бизнесът върви. Това се вижда не само от растящите числа за обработените товари, но и от финансовия баланс. През първото полугодие на 2018 година PPA е увеличила приходите си с 22 % до 52 млн. евро. Чистата печалба се е утроила дори само спрямо предходната година - от 4.4 млн. до 13.3 млн. \"Тези отлични резултати показват, че стратегическите ни планове са правилни\", казва капитан Фу, както го наричат в бранша, при оповестяването на цифрите. Китайците дойдоха в Пирея през 2008 година. С тогавашното консервативно правителство на Гърция Cosco сключи аренден договор за управлението на ново пристанище за контейнеровози. Това обаче бе само началото. През 2016 година Cosco купи от държавата за 368.5 млн. евро 51% от пристанищното дружество PPA. Договорът предвижда през 2021 година китайската страна да получи още 16% от акциите, а оставащата част от ценните книжа се котират на борсата. Пристанището вече е важен възел от Новия път на коприната - инициативата \"Един пояс, един път\", чрез която китайският президент Си Дзинпин иска да завладее европейския пазар. Пирея е \"главата на дракона в Европа\" - така китайски анализатори определят значимостта на пристанищния проект. След завършването на нов пирс* в Пирея вече ще могат да се обработват едновременно пет контейноревоза от най-големия в света клас кораби \"Гига\". Никое друго средиземноморско пристанище няма такъв капацитет. Тук контейнерите, идващи от Далечния изток, се прехвърлят от големите \"кораби майка\" на по-малки съдове и се изпращат в други пристанища в Средиземно море или се транспортират по железопътната мрежа през Балканите към Централна Европа. Плановете засега са замразени Cosco иска да инвестира в Пирея 1 милиард евро. Планирано е разширяване на автомобилния терминал, през който минава голяма част от автомобилния внос от Азия за Югоизточна и Централна Европа, както и построяване на нов терминал за круизни кораби с четири петзвездни хотела и търговски център. Китайците искат да разширят още повече и пристанището за контейнеровози, в което Cosco вече инвестира 600 милиона евро. Планира се капацитетът му да достигне 10 милиона TEU. Това е повече, отколкото в момента може да поеме пристанището в Хамбург. Сега обаче плановете са замразени, тъй като от близо година правителството отказва да даде разрешително за генералния план за разширяване на пристанището. Фактът, че Ципрас възпира китайците, не е свързан с притеснения от евентуално политическо влияние на Пекин или страх от икономическа зависимост. От политическа гледна точка Ципрас с удоволствие би услужил на китайците. През 2017 година например Гърция блокира съвместно изявление на страните от ЕС, с което трябваше да бъдат осъдени нарушенията на човешките права в Китай. Това не е \"конструктивна критика спрямо Китай\", заяви тогава външното министерство в Атина. Сега не става дума за човешки права, а за политика, ръководена от тесни интереси и партийнополитически изчисления. През изборната 2019 година гръцкият премиер е убеден, че трябва да се съобразява с интересите на местната клиентела на лявата си коалиция СИРИЗА в Пирея - общинските политици, синдикати, дружества и местни бизнесмени. Все пак не всички в Пирея са щастливи, че Cosco пое пристанището. В крайна сметка това сложи край на \"старата банда\". Като държавно предприятие пристанищното дружество плащаше високи заплати, без да се интересува от производителността. Печеливши постове се раздаваха на политически протежета на съответното правителство, послъгваше се и при обществените поръчки. \"При китайците това не минава\", разказва вътрешен източник. Местният бизнес се опъва От плановете за разширяване местната икономика печели като цяло, но не и отделните предприемачи. Хотелиерите от Пирея например искат да попречат на строителството на планираните луксозни хотели на територията на пристанището, тъй като се опасяват, че няма да могат да запълват легловата си база. Без новите хотели обаче плановете пристанището на Пирея да бъде превърнато в \"изходна точка\", от която да тръгват и където да пристигат круизни кораби, са обречени на провал, тъй като хотелското предлагане в пристанищния град се състои до голяма степен от евтини места за настаняване. Местните собственици на магазини също се борят срещу планирания търговски център, страхувайки се от загуби. По подобни причини министерството на икономиката отхвърли плановете на китайците на територията на пристанището да бъде построена нова корабостроителница заради по-малките корабостроителници в региона, макар че те са оценявани като неконкурентоспособни. Неотдавна освен това комисия на министерството на културата обяви целия район на Пирея за зона на археологически находки - нова пречка, която трябва да затрудни разширяването на пристанището. Още като лидер на опозицията Ципрас се бореше срещу даването на пристанището под аренда на Cosco, както и срещу всички приватизационни проекти. Той говореше мелодраматично за Пирея като \"пристан на агонията\". Под натиска на международните кредитори през 2016 година обаче той бе принуден да приеме продажбата на пристанищната компания като условие да получи спешно необходимите му кредити. Сега, преди изборите, които трябва да се проведат най-късно през октомври, макар да е възможно и да бъдат изтеглени през май, премиерът се опитва да изостри левия си профил. По този начин Ципрас рискува Cosco евентуално да се насочи по-силно към други пристанища в Средиземноморието - все пак Италия е далеч по-близо до големите пазари на ЕС. Други чуждестранни инвеститори освен това може да се стреснат. Изглежда обаче, гръцкият премиер не отчита подобни съображения. Ангелос Каракостас, вицепрезидент на PPA, се оплака на икономически форум в Делфи, че правителството не се придържа към обещанията си. Cosco, от друга страна, изцяло е изпълнила договорните си задължения и дори е направила договорените инвестиции две години по-рано от обещаното. Сега в спора за все още неиздаденото разрешително за генералния план Cosco може да се позове на арбитражната процедура, предвидена в договора. Или да изчака резултата от изборите, в които всички социологически допитвания предричат поражение на партията на Ципрас.", "date": "2019.03.29", "title": "Китай има амбиции за Пирея, но заради Ципрас трябва да изчака"}
{"url": "https://www.dnevnik.bg/sport/2019/03/29/3412106_pavel_kolev_podozira_che_levskari_sabotirat/", "text": "Изпълнителният директор на \"Левски\" Павел Колев за пореден път отрече, че старши треньорът  Георги Дерменджиев ще бъде заменен от селекционера на България Петър Хубчев . Подобни слухове се появиха в навечерието на европейските квалификации на националния отбор с Черна гора и Косово. Колев определи случилото се в последната седмица като \"ненормално\". Той видя опит да бъде разклатен \"Левски\" в момент, в който футболният клуб се стабилизира. Според него най-неприятното е, че атаката идва от хора, които са известни като привърженици на сините. \"Нищо не искам да обяснявам, но се налага. В последната седмица се случи нещо, което не намирам за нормално. Една спекулативна теза се разви така, че заживя собствен живот в медиите. \"Левски\" си има старши треньор и треньорска смяна не е обсъждана в нито един момент\", каза Колев, който неочаквано се появи на пресконференцията на Дерменджиев преди мача с \"Ботев\" (Пловдив) в неделя. По думите му изнесеното в медиите е преминало всякакви граници. \"Стигна се дори дотам да се измислят срещи, които не са се случили. Това не е етично, отделно не е и професионално. За съжаление се случи в момент, в който и националният отбор имаше важни мачове. Работил съм там и съм сигурен, че на футболистите и треньорския щаб не им е било особено леко\", допълни той. \"Това, което подозирам, ще си остане за мен. Мога да ви кажа, че съм почти убеден, защото получавам доста информации от различни източници, че за съжаление част от тези слухове се пускат умишлено от хора, които по принцип се водят левскари. Дали е удар по \"Левски\" или по националния отбор, оставям на вас да прецените. Ходът на събитията оттук нататък ще покаже каква е била целта и защо е направено в този момент\", допълни Колев. Изпълнителният директор на \"Левски\" заяви още, че няма как да коментира имената на левскарите, които подозира. \"Става дума за хора, които са известни като фенове на \"Левски\", а някои са работили тук. Имена няма да кажа, но това е много жалко. Винаги съм вярвал, че за да се изправи \"Левски\" на крака, всички левскари трябва да са единни. За съжаление е невъзможност. Има хора с голямо его, с непоносимост някой друг да работи на \"Герена\".\" По думите му атаките са предизвикани от факта, че \"Левски\" върви напред, развива се и става по-силен\". \"Ясно е на всички, че има хора, които не са много доволни. В момента има една фаза на спокойствие. Футболистите и треньорите са оставени спокойно да се готвят и да играят мачове. Зад клуба стои сериозна компания и въпреки тежкото финансово състояние нещата се стабилизират с всеки изминал ден. Това вероятно е развалило съня на много хора\", каза още Колев.", "date": "2019.03.29", "title": "Павел Колев подозира, че левскари саботират стабилизирането на \"Левски\""}
{"url": "https://www.dnevnik.bg/kultura/2019/03/29/3411815_novata_postanovka_na_iavor_gurdev_e_svurzana_s/", "text": "Днес от 19.00 часа в Малък градски театър \"Зад канала\" ще се състои премиерата на новата постановка на Явор Гърдев - \"Празникът\". В основата на спектакъла е филмът \"Празненството\" на Томас Витенберг от 1998 г. по сценарий на самия Витенберг, Могенс Руков и Бо Хансен и неговата сценичната адаптация от драматурга Дейвид Елдридж. Драматургичното трио, написало сценария на филма, е част от кинодвижението \"Догма 95\", което е създадено през 1995 г. от датските режисьори Ларс фон Триер, Томас Винтерберг, Кристиан Левринг и Сьорен Крах–Якобсен. Целта на \"Догма 95\" е обновяване на съвременното филмово изкуство. Движението се бори с растящото отчуждение от реалността в кината и забранява ефектите и техническия финес, илюзията и предвидимостта в драматургията. Филмът на Витенберг заживява своя театрален живот, след като драматургът Дейвид Елдридж адаптира сценария за сцената. През 2004 г. пиесата е поставена за пръв път в лондонския театър \"Алмейда\" с участието на младия тогава Том Харди. В пиесата младата жена Линда неочаквано извършва самоубийство. Нейният брат близнак и по-младите й брат и сестра недоумяват защо тя е отнела живота си. Болката постепенно отшумява и няколко месеца по-късно семейството се събира, за да отпразнува юбилея на бащата. Членовете на семейството се отпускат във вихъра на празника с характерното за тях саркастично чувство за хумор, докато братът близнак на самоубилата се Линда не решава да произнесе поздравителна реч, която ще преобърне цялата ситуация.  Преводът на текста е на Маргита Гошева. Сценографи на постановката са Свила Величкова и Елица Рангелова, а музиката е на Калин Николов. Сред актьорите, които участват в спектакъла, се нареждат: Иван Бърнев, Пенко Господинов, Анастасия Лютова, Бойко Кръстанов и Каталин Старейшинска. Премиерните дати са . Постановката може да бъде видяна и на  .  Движението \"Догма 95\" е обявено с манифест, в който са включени десет правила, чиято цел е да върнат киното към неговата класическа естетика. Те са: 1. Филмът се снима на оригинални места. Не се носи декор и реквизит.  2. Звукът не трябва да бъде записван отделно от картината. Не трябва да се използва музика, освен ако тя не звучи на мястото на снимките.  3. Допуска се само ръчна, преносима камера. Забранени са релсите и крановете.  4. Лентата трябва да е цветна, специално осветление е недопустимо.  5. Оптичната обработка и филтри са забранени.  6. Във филма не трябва да има насилие с оръжия и убийства.  7. Забранен е разказът за други места и времена – действието се развива само тук и сега.  8. Не се приемат жанрови филми.  9. Снима се само във формат 35 мм.  10. Името на режисьора не фигурира в надписите нито преди, нито след филма.", "date": "2019.03.29", "title": "Новата постановка на Явор Гърдев е свързана с известно кинодвижение от 90-те"}
{"url": "https://www.dnevnik.bg/video/novinite_na_bnt/2019/03/29/3412114_video_drugite_novini/", "text": "Другите новини\" е рубрика за уеб новини на БНТ. Акцентите от днес: Удължава се срокът за възражение при заповед за съдебно производство Промяна на височината в Космоса попречи на дамската мисия \"Фейсбук\" въвежда нови инструменти заради евроизборите Колин Фарел и новия \"Дъмбо\" \"Еструна\" с български концерт в последния ден на март \"Дивата круша\" потегля в киномрежата", "date": "2019.03.29", "title": "Видео: Другите новини"}
{"url": "https://www.dnevnik.bg/kultura/2019/03/29/3412113_kandidatite_za_direktor_na_nacionalnata_galeriia_bili/", "text": "Четирима са кандидатите, подали документи в конкурса за директор на Националната галерия. Това са Ярослава Бубнова, която в момента временно изпълнява тази длъжност, Надежда Джакова (завеждащ филиала на Националната галерия Музей за съвременно изкуство \"Софийски арсенал\"), Пламен Петров от Софийската градска галерия и Филип Зидаров. Това твърди в своя публикация сайтът \"Площад Славейков\". Крайният срок за  подаване на документите беше 21 март . Комисия, назначена от Министерството на културата, ще определи кои от тях ще бъдат допуснати до следващия етап на конкура - събеседване, пише \"Площад Славейков\". Пред \"Дневник\" от пресцентъра на Министерството на културата заявиха, че не могат да потвърдят достоверността на тази информация.", "date": "2019.03.29", "title": "Кандидатите за директор на Националната галерия били четирима"}
{"url": "https://www.dnevnik.bg/sviat/2019/03/29/3412072_sasht_preduprediha_rusiia_che_moje_da_smetnat_za/", "text": "Съединените щати може да възприемат като \"директна заплаха за международния мир и сигурността в региона\" установяване или разширяване на военно присъствие в Западното полукълбо, каза съветникът на президента Доналд Тръмп за националната сигуност Джон Болтън, цитиран от \"Ройтерс\". В изявление, което агенцията определи като \"завоалирано\", Болтън обяснява, че САЩ \"остро предупреждават външните спрямо Западното полукълбо актьори да не разполагат военни ресурси във Венецуела или другаде в региона с намерение да установят или разширят военните си операции.\" \"Ще смятаме всякакви подобни провокативни действия за пряка заплаха за международния мир и сигурността в региона,\" продължава съветникът. Коментарът на Болтън не споменава Русия, но дойде след кацането на два руски самолета с военнослужещи и техника в Каракас. Москва обяснява, че те пристигат за задачи, свързани с военнотехническото сътрудничество и договорени с Венецуела. Не са обявявани намерения за постоянно присъствие. Само преди два дни Тръмп коментира темата с думите, че \"Русия трябва да се махне\" от Венецуела. Според Болтън Мадуро не бива да изолзва външна военна подкрепа, за да остане на власт и така да \"увековечи икономическата криза, унищожила икономиката на Венецуела, и да застраши регионалната стабилност\". Освен това той призова венецуелската армия да действа решително в името на страната си.", "date": "2019.03.29", "title": "САЩ предупредиха Русия, че може да сметнат за заплаха военните ѝ във Венецуела"}
{"url": "https://www.dnevnik.bg/citat_na_deniia/2019/03/29/3412121_citat_na_denia_brekzit_vurtelejkata_produljava_no/", "text": "Това заяви Едуин Морган, президент на най-старата британска организация на бизнес лидерите Институт на директорите, основана през 1903 г. \"Изчерпаха ни се думите да описваме колко им се гади вече на бизнес лидерите от тази обезсърчаваща безизходица. Неспособността да се вземе каквото и да е решение нанася тежки щети на предприемачите\", допълва той. \"Понеже правителството в действителност преговаря с ЕС, то трябва да е готово ясно да определи как предпочита да се продължи напред. Не може напълно да отсъства от този процес, независимо, че парламентът има решаващата роля за следващите стъпки.\" Реакцията на Морган е след днешния трети неуспешен опит на премиера Тереза Мей да прокара поне част от сделката с ЕС за напускане на съюза в полунощ на 12 април - само след 14 дни. Джош Харди, вицепрезидент на голямата организация на индустриалните работодатели CBI, заяви: \"Заложени са репутацията, работните места на хората и начинът им на живот\". Стивън Фипсън, главен изпълнителен директор на групата Make UK каза, че \"бизнесът е съсипан след две години на преговори, месеци на растяща несигурност и седмици на трупащо се разочарование. Всичко това прави кошмарният сценарий за напускане без сделка по-вероятен от всякога\".", "date": "2019.03.29", "title": "Цитат на деня: Брекзит въртележката продължава, но отдавна не е забавно"}
{"url": "https://www.dnevnik.bg/politika/2019/03/29/3412117_dumite_na_turskiia_vunshen_ministur_bili_izvadeni_ot/", "text": "Думите на турския външен министър Мевлют Чавушогул за намеса в българското законодателство, благодарение на което са приети определени промени в Закона за вероизповеданията, са извадени от контекста и представени погрешно. Това е обяснил посланикът на Турция в София Хасан Улусой, който бе извикан в Министерството на външните работи по-рано днес. В никакъв случай Чавушоглу не е желаел да се намесва във вътрешните работи на страната, уверил Улусой външния министър Екатерина Захариева, съобщава министерството. Посланикът уверил, че турската страна не е имала намерение да обижда България или да оказва влияние върху законодателния процес. На посланика е направен демарш (дипломатическо изявление на правителството към правителството на друга държава, изразява се писмено и устно - бел. ред.) за думите на министъра на външните работи Мевлют Чавушоглу, изречени на предизборен митинг в град Текирдаг. Освен това му е обяснено  На посланика бе обяснено, че приоритет на българската външна политика е да поддържа диалога и сътрудничеството със съседните страни, което включва спазването на принципите на взаимно уважение и ненамеса във вътрешните работи. Изказването на външния министър Мевлют Чавушоглу е окачествено като неприемливо, се посочва още в съобщението.  Вчера от ВМРО обявиха, че партията ще поиска изслушване на Екатерина Захариева в Народното събрание, за да се изясни имало ли е опит за намеса във вътрешните дела на страната за Закона за вероизповеданията. Междувременно тази вечер депутатът от БСП Елена Йончева коментира пред Би Ти Ви, че на практика управляващите са сменили позицията си от последния Консултативен съвет по национална сигурност при президента, когато е взето решението да не се допуска влияние върху вероизповеданията в България чрез външно финансиране. Това, според нея, обяснява, защо са  гласувани текстовете , на които тя и партията й смятат, че държавният глава трябва да наложи вето. Господин Борисов и неговото правителство съвсем последователно превръщат България в турска провинция, заключи Йончева.", "date": "2019.03.29", "title": "Думите на турския външен министър били извадени от контекст"}
{"url": "https://www.dnevnik.bg/sviat/2019/03/29/3412127_okolo_1_mln_dushi_protestiraha_v_aljir_za_smiana_na/", "text": "Около 1 млн. алжирци отново излязоха на протести по улиците за шести пореден петък - този път не само с искания за незабавно оттегляне на техния болен президент, а и за смяна на цялата политическа система, която те смятат за корумпирана и неадекватна на днешните реалности, предаде агенция \"Асошиейтед прес\". Повечето бяха млади хора със семействата си. Полицейски хеликоптери кръжаха над главите им, а камионетки с полицаи за борба с безредици бяха заели плътни позиции около най-чувствителните зони в центъра на града.  Това е първият протест, след като началникът на щаба на алжирската армия генерал Гаид Салах в началото на тази седмица поиска да започне конституционна процедура за отстраняване на  президента Абделазиз Бутефлика , който \"поради сериозно и трайно заболяване е в пълна невъзможност да изпълнява функциите си\". Тази идея бе  подкрепена от други политици и партии  като възможен изход от политическата криза в богатата на природен газ северноафриканска страна.  Но мнозина от протестиращите виждат уловка в това предложение и го смятат за начин потайният политически елит да запази контрола си над страната и сам да избере наследник на Бутефлика, който е в инвалидна количка след прекаран инсулт през 2013 г.  Недоволството от такъв конституционен процес е основен момент в днешния внушителен протест. Много от издиганите днес плакати настояват за оставката на Гаид Салах. Друг плакат обвини целия политически елит, че е \"Али Баба и 40-те разбойници\". На друг се четеше \"Не Москва, не Париж, не Вашингтон - изборът трябва да бъде алжирски\", с което бе даден израз на опасенията от чуждестранна намеса в кризата.  Настроението сред множеството отначало бе мирно и празнично. След като протестиращите започнаха да хвърлят камъни по полицията, тя се намеси с водни оръдия и сълзотворен газ в опит да разпръсне множеството в центъра на столицата, предаде агенция \"Ройтерс\".", "date": "2019.03.29", "title": "Около 1 млн. души протестираха в Алжир за смяна на системата"}
{"url": "https://www.dnevnik.bg/sport/2019/03/29/3412088_dar_ot_16_mln_dolara_ili_kak_rusnak_iska_da_spasi/", "text": "Генералният секретар на Руската федерация по бокс Умар Кремлев ще направи опит да спаси мястото на бокса в летните олимпийски игри. Кремлев обяви, че е готов безвъзмездно да погаси дълговете на Международната боксова асоциация (AIBA), които възлизат на 16 милиона долара. В замяна той иска боксът да бъде включен в програмата на Токио 2020, а AIBA да запази правото си на организатор. Мястото на бокса в предстоящата олимпиада  беше временно замразено в края на декември . Решението беше взето на заседание на Международния олимпийски комитет (МОК) в столицата на Япония.  \"Това включва замразяване на продажбата на билети за боксовите състезания, както и одобрението и провеждането на квалификационната система\", обясни тогава спортният директор на МОК Кит Маконъл. От олимпийския комитет обявиха тогава, че преустановяват отношения с AIBA и тя е отстранена като организатор на олимпийския боксов турнир. Защо мястото на бокса е замразено През последната година и половина боксът неколкократно беше заплашен от МОК с изключване от олимпийската програма. Причината е, че AIBA продължаваше да се ръководи от свързвания с организираната престъпност Гафур Рахимов. Рахимов беше обявен от министерството на финансите на САЩ за \"един от водещите престъпници на Узбекистан и ключова фигура в търговията с хероин\". Активите на узбекистанеца под американска юрисдикция бяха замразени, а министерството на финансите забрани на американците да \"извършват всякакви финансови или други сделки\" с него. Рахимов беше избран за временен президент на световния бокс през 2017 г. Той замени дългогодишния ръководител на организацията Чин Куо У, който подаде оставка след вътрешни спорове и твърдения за сериозни финансови проблеми в AIBA. Въпреки предупрежденията на олимпийския комитет Рахимов беше утвърден за постоянен президент на AIBA през декември. Това се случи на изборен конгрес в Москва в конкуренцията на олимпийския вицешампион от Москва 1980 Серик Конакбаев от Казахстан. Другото голямо притеснение на МОК е свързано със съдийството в аматьорския бокс. Скандалните решения на реферите по време на олимпийските игри в Рио де Жанейро доведоха до сериозни съмнения в манипулиране на мачове. Тогава AIBA започна разследване на всичките съдии, като  впоследствие отстрани неназован брой от тях . От федерацията обаче отрекоха обвиненията в корупция, а заявиха, че изгонените рефери са се \"представили под очакванията. Какво предприема AIBA Миналата седмица Рахимов обяви, че ще се оттегли от президентския пост в AIBA. Не стана ясно обаче дали временно или за постоянно. AIBA прие решението му, но се изказа в негова подкрепа, като заяви, че под негово ръководство \"организацията направи страхотен прогрес\". В петък Мохамед Мустахсане, който е ръководител на Африканската конфедерация по бокс, бешеназначен за временен президент. Рахимов и AIBA се надяват с този ход да умилостивят олимпийския комитет. Днес беше обявено още, че финалното решение дали AIBA ще може да организира и ръководи боксов турнир в Токио ще бъде публикувано на 22 май. \"Реших да погася всички задължения на AIBA и също така да разпределя пари за развитието на организацията. Бих искал да направя това, за да остане боксът в олимпийското движение. Така финансовите проблеми вече не са една от причините бъдещето на бокса да бъде застрашено\", се казва в писмото на Кремлев. То е изпратено от Руската федерация по бокс до президента на МОК Томас Бах и Ненад Лайович, който ръководи казуса с AIBA. \"С това писмо ви моля да подкрепите бокса и да запазите AIBA в олимпийското движение. Готов съм да започна преговори възможно най-скоро\", заяви още Кремлев, който е първи вицепрезидент на Европейския боксов съюз и член на изпълнителния комитет на AIBA. Той беше избран в АIBA на същия конгрес в Москва, на който Рахимов получи президентския пост. Кремлев вече обяви публично планове да се кандидатира за нов постоянен президент на организацията, ако Рахимов не се завърне.", "date": "2019.03.29", "title": "Дар от 16 млн. долара, или как руснак иска да спаси олимпийското бъдеще на бокса"}
{"url": "https://www.dnevnik.bg/photos/2019/03/29/3412144_snimka_na_denia_fenove_ot_cial_sviat_izprashtat_kiit/", "text": "Фенове от цял свят откликнаха на призива на The Prodigy да вдигнат купон по улиците в памет на покойния фронтмен на бандата Кийт Флинт, след като мине църковната служба, на която ще присъстват само негови близки и роднини. В пъба The Leather Bottle се продава ейлът на Флинт с марката Firestarter.", "date": "2019.03.29", "title": "Снимка на деня: Фенове от цял свят изпращат Кийт Флинт с купон в Англия"}
{"url": "https://www.dnevnik.bg/politika/2019/03/29/3412137_kt_podkrepa_planira_da_uchastva_v_sledvashtite_mestni/", "text": "Конфедерацията на труда \"Подкрепа\" планира да участва в местните избори. Това обяви президентът на синдиката Димитър Манолов пред БНТ. Обясни, че тепърва ще се преценява дали това ще стане с независими кандидати или чрез партийни листи. Категорично, ние сме длъжни да участваме, обяви той. Посочи, че другият синдикат КНСБ вече има присъствие в някои общински съвети. Това е важно, защото там се решават конкретни проблеми на хората, обясни Манолов. Допълни, че е по-добре човек да участва пряко отколкото опосредствано в политиката. В КТ \"Подкрепа\" е обсъждана възможността синдикатът да участва още в предстоящите избори за Европарламент. След обсъждане на темата обаче се стигнало до извода, че идеята не е добра заради нечестната борба, която се подготвя за настоящия евровот, като в това число по думите му влиза подготовка за купуване на гласове и корпоративен вот. Манолов обясни, че желанието на профсъюза е било да изпрати в Брюксел и Страсбург човек, който да говори езика на работниците - нещо, което от партиите в цяла Европа не може да се очаква. Самият Манолов отрече да има политически амбиции. ", "date": "2019.03.29", "title": "КТ \"Подкрепа\" планира да участва в следващите местни избори"}
{"url": "https://www.dnevnik.bg/evropa/2019/03/29/3410299_grajdani_na_es_brekzit_izpravia_niakoi_britanci_pred/", "text": "Броят на британците, получили гражданство на друга държава - членка на ЕС, рязко се увеличи след референдума за Брекзит през 2016 г. За много британци, живеещи в Германия, Франция или Италия, двойното гражданство решава въпросите за свободното движение за работа в ЕС, пенсиите и здравеопазването. Няколко страни в ЕС обаче, сред които и Австрия, не позволяват двойното гражданство, пише Би Би Си. Това усложнява нещата за хора като британския оперен певец Стивън Чонди, който от години живее със семейството си във Виена, но често работи в театри и опери в Германия. \"Свободата на движение има значение за мен\", казва той. \"Знам от колеги и приятели колко е трудно за граждани на трети държави (извън ЕС – бел. ред.) да я имат от гледна точка на трудностите, свързани с уреждането на визи и разрешителни за работа, а аз вече съм бил в ситуация, в която от театър в европейска страна ми казват, че не искат да ме слушат\". Затова Стивън може скоро вече да не е британец. \"Според това какво ще се случи, сериозно обмислям да се откажа от това да бъда британец и да поискам да стана австриец\", казва той. Британците, които живеят и работят в Австрия, ще могат да продължат да го правят след Брекзит. Няма обаче гаранции за хората като Стивън, които разчитат на свободата на движение. Ян Хилерман, секретар на група за подкрепа на британските граждани в Австрия, казва, че чувствата към отказа от британско гражданство срещу получаването на австрийски паспорт са много смесени. \"Някои хора го направиха, други се колебаят\", коментира той. По думите му според някои това може да е лесен път за излизане от цялата дилема около Брекзит, но всъщност не е – скъпо е и отнема доста време. Австрия разрешава двойното гражданство само по изключение, например в случаи, свързани с хора, оцелели при холокоста. В случай на Брекзит без сделка (повече за случващото се четете  тук ) австрийското правителство каза, че ще разреши двойното гражданство на около 25 хил. австрийци, живеещи във Великобритания, но не и на 11-те хиляди британци в Австрия. Защо Австрия има проблем с двойното гражданство Като цяло идеята за двойно гражданство не се одобрява в страната, не на последно място, заради напрежение с турското малцинство в Австрия. Крайнодясната Австрийска партия на свободата, в момента по-малък коалиционен партньор в правителството, застана зад разследване дали някои турци в Австрия незаконно са запазили турското и австрийското си гражданство. \"Имаше разгорещен дебат, в който се каза, че има много турци, (които са) австрийски граждани, живеещи тук и гласуващи в Турция, особено за президента (Реджеп Тайип) Ердоган\", казва политическият анализатор Томас Хофер. Оттогава двойното гражданство стана \"чувствителен въпрос\". \"През последните седмици и месеци правителството направи всичко възможно, за да бъде сурово и много стриктно... и каза, че иска да избегне този вид двойно гражданство\". Говорител на австрийското правителство призна, че страната има \"по-рестриктивен подход към двойното гражданство\", като обаче подчерта, че британските граждани са добре дошли в Австрия. \"Всички британски граждани са високо квалифицирани и имат много активен и положителен принос към австрийския трудов пазар\", подчерта той. Кои други страни не разрешават двойното гражданство Германия обикновено не разрешава двойното гражданство, но има специални правила, които го позволяват за граждани на ЕС. При Брекзит със сделка тези, които кандидатстват преди 31 декември 2020 г., ще могат да запазят германското и британското си гражданство. При Брекзит без сделка кандидатствалите преди датата на излизането на Великобритания от ЕС ще имат правото да запазят и двете гражданства. Испания по принцип разрешава двойно гражданство само за хора от бивши испански колонии и потомци на сефарадските евреи. Холандия обикновено изисква кандидатите за натурализиране да се откажат от другото си гражданство с изключение на тези, които сключват брак с холандски гражданин, непълнолетните и някои други редки случаи. Естония не разрешава двойното гражданство.", "date": "2019.03.29", "title": "Граждани на ЕС: Брекзит изправя някои британци пред дилема"}
{"url": "https://www.dnevnik.bg/sviat/2019/03/29/3412149_kosovo_zabrani_hazarta_sled_dve_ubiistva_v_kazina/", "text": "Косово забрани  хазарта  за десет години напред, след като двама служители в казино бяха убити миналата седмица, съобщи в. \"Гардиън\". Залозите, особено за спортни събития, са много популярни в държавата с 1.8 млн. души население, от които около една трета са безработни. Полицай е арестуван като заподозрян за едно от убийствата. \"Няма да позволим тези места да стават сцени на престъпления\", заяви премиерът Рамуш Харадинай. Преди забраната да бъде въведана, полицията затвори повечето от 470-те казина в страната. Държавата печели около 20 млн. евро годишно от данъците върху хазарта.", "date": "2019.03.29", "title": "Косово забрани хазарта след две убийства в казина"}
{"url": "https://www.dnevnik.bg/politika/2019/03/29/3412131_liderite_na_bulgariia_gurciia_surbiia_i_rumuniia_se/", "text": "Лидерите на България, Румъния, Сърбия се договориха да вържат газопроводите в страните си в \"пръстен\" на седмата си поредна среща, която се състоя в резиденцията Снагов до Букурещ. Премиерът на Гърция Алексис Ципрас нарече проекта \"пръстен на свързаност на четирите държави\", който според него ще превърне Балканите в газов хъб. \"Имаме една вертикална ос, която ще свърже Трансадриатическия газопровод (ТАП), който носи газ от Азербайджан към Северна Гърция. Нови възможности дава платформата в Александрополис, която ще осигури втечнен газ\", каза Ципрас. Той обърна внимание и на сътрудничеството на Гърция в проекта за тръбопровод EastMed, който дава още по-големи възможност за диверсифициране на енергийните източници, тъй като до Гърция ще стига газ от Израел и Кипър. \"С построяването на интерконектора България- Гърция – създаваме една мрежа за пренос на Енергия. Това ще превърне Балканите в в енергиен хъб\", каза Ципрас. Бойко Борисов добави, че се надява с Вучич да направят първата копка на интерконектор със Сърбия в близките месеци. Според него този проект трябва да се нарича \"Балкански поток\", както и че \"пръстенът\" може да бъде захранван от руски газ от \"Турски поток\". \"На следващата среща да поговорим за цифровата икономика, свързаността, оптичните кабели Струва ми се, че малко изоставаме там\", каза още Борисов. Аз съм готов да се подпиша в писмо за подкрепа на членството на ЕС на Сърбия, тъй като нашите съседи са ни важни каза още Борисов. В подкрепа на членството на Сърбия се изказаха и Виорика Данчила и Ципрас. Той каза, че Сърбия има голям напредък и скоро ще отвори 16 преговорни гласи. Според Ципрас Албания няма място в ЕС, заради отношението им към гръцкото малцинство. Мога да ви уверя, че това, което днес е само проект утре ще се превърне в конкретни цели за развитие, каза след четиристранната среща Виорика Данчила. По-рано през деня Борисов имаше разговор на четири очи с премиера на Румъния Виорика Данчила и  съвместно заседание на правителствата  на двете страни в Букурещ на което беше приета съвместна декларация. В документа се изразява волята на двете страни да засилят сътрудничеството си в сфери, изискващи съгласувани усилия и общи инициативи по двустранни, регионални, европейски, евроатлантически и международни теми. В декларацията също беше обърнато особено внимание на диверсификацията на енергийните доставки по оста Север-Юг, както и ангажимента за завършване на газовата компресорна станция Podisor в Румъния и осигуряването на оптимални условия за функционирането на газовата връзка между двете страни за постигането на реверсивен газов поток.", "date": "2019.03.29", "title": "Лидерите на България, Гърция, Сърбия и Румъния се договориха да свържат газопроводите си"}
{"url": "https://www.dnevnik.bg/sport/2019/03/29/3412150_cska-sofiia_shte_predstavi_planove_za_nov_stadion/", "text": "ЦСКА-София\" ще представи планове за строеж на нов стадион. Това съобщиха от клуба чрез официалната си страница. Планираните промени на \"Българска армия\" ще бъдат оповестени на пресконференция с участието на главните акционери - Гриша Ганчев и Юлиян Инджов. \"Двамата ще запознаят спортната общественост с всички детайли по мащабния проект за изграждането и финансирането на съоръжението. Конкретната дата и час на събитието ще бъдат допълнително обявени\", заявиха още от ръководството на \"ЦСКА-София\". Информацията идва ден след като  клубът определи като фалшиви новини твърденията, че Инджов се оттегля  и ще има промени в собствеността на дружеството. В началото на миналата година клубът спечели конкурса за \"Българска армия\" и Панчарево и подписа договор за ползване им за десет години. Тренировъчната база в Панчарево беше реновирана, но до този момент ремонти по стадиона не са правени. \"ЦСКА-София\" очакваше влизането в сила на  новия закон за спорта , който предвижда срокът за безвъзмездно отдаване на спортни обекти и съоръжения, които са държавна или общинска собственост, да се увеличи на 30 години.", "date": "2019.03.29", "title": "\"ЦСКА-София\" ще представи планове за нов стадион следващата седмица"}
{"url": "https://www.dnevnik.bg/photos/2019/03/29/3411801_fotogaleriia_svetovnite_snimki_na_denia_-_29_mart_2019/", "text": "Кът от зоологическата градина в Антверпен, Белгия.", "date": "2019.03.29", "title": "Фотогалерия: Световните снимки на деня - 29 март 2019 г."}
