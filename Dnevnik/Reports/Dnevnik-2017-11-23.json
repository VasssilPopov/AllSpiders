{"url": "http://www.dnevnik.bg/sport/2017/11/23/3084536_ludogorec_zagubi_v_razgrad_i_shte_chaka_do_posledno_za/", "text": "Лудогорец\" допусна първата си загуба в Лига Европа през сезона след 1:2 срещу \"Истанбул Башакшехир\". Българският отбор пропусна възможност да се класира за 1/16-финалите. В другия мач \"Брага\" победи с 3:1 \"Хофенхайм\" и си осигури място във фазата на преките елиминации. Португалците са начело в група С с десет точки, а \"Лудогорец\" е втори с осем. С успеха си \"Истанбул Башакшехир\" събра пет точки и се върна в играта, а германците са последни с четири и без шансове за продължаване. В последния кръг българския отбор гостува на \"Хофенхайм\" и се нуждае от точка, за да мине в 1/16-финалите. Турците пък приемат класиралия се вече \"Брага\". Ако \"Лудогорец\" и \"Истанбул Башакшехир\" завършат с равни точки, то съставът от Истанбул ще продължи в Лига Европа заради предимството си в преките двубои. \"Лудогорец\" изигра слабо първо полувреме, след което губеше с 0:2. Турският отбор, макар и без част от основните си футболисти, използва възможностите си и взе добра преднина. След почивката българският първенец се вдигна и намали с гол с глава на Марселиньо. Впоследствие \"Лудогорец\" се хвърли в нападение, но направи много пропуски, които не му позволиха да спечели точката, с която щеше да си осигури класиране. \"Истанбул Башакшехир\" също имаше добри положения в края, но Ренан опази вратата си. \"Лудогорец\" пръв вкара в 19-ата минута чрез Козмин Моци, но гол не беше зачетен, тъй като румънският защитник беше в засада. Три минути по-късно гостите поведоха. Тогава Карим Фрай беше изведен отляво и подаде в наказателното поле, където Един Вишчъ с мощен удар отбеляза. \"Истанбул Башакшехир\" удвои в 27-ата минута, когато след грешка в защитата Фрай стреля и след рикошет в крака на Игор Пластун топката излъга Ренан и влезе във вратата. До почивката домакините имаха възможности пред Марселиньо и Анисе, но без успех. Още в началото на втората част \"Лудогорец\" се хвърли в атака. Вандерсон направи забележителен пропуск в 47-ата минута, като не успя да засече отблизо след отлично подаване на резервата Клаудиу Кешеру. В 65-ата Марселиньо се възползва от центриране на Върджил Мисиджан и с глава намали. Последва натиск на българския отбор, но нови пропуски от добри положения попречиха да се стигне до изравняване. Вратарят на турците Гюнок спаси удари на Пластун и Кешеру, а Вандерсон не улучи вратата от чиста позиция. В края и Ренан направи решителни спасявания.", "date": "2017.11.23", "title": "\"Лудогорец\" загуби в Разград и ще чака до последно за излизане от групата в Лига Европа"}
{"url": "http://www.dnevnik.bg/sviat/2017/11/23/3084299_sauditska_arabiia_planira_da_izdava_turisticheski_vizi/", "text": "Най-високопоставеният представител на Саудитска Арабия в областта на туризма обяви, че страната смята да започне активно да издава визи за чужденци, които желаят да посетят страната, съобщиха Си Ен Ен и \"Ройтерс\". В момента туристите в консервативното кралство са рядкост. Повечето чужденци (в голямата си част от Южна Азия и други арабски страни) са там като работници, на кратки бизнес пътувания или на хадж, като за последното получават специални разрешителни. Във всички останали случаи издаването на входни визи, на практика възможно от края на 2013 г., е строго ограничено. Все пак според Световната банка към 2012 г. (преди първите крачки към визова \"либерализация\") тя е била 19-ата най-посещавана от чужденци страна в света (заради работниците и религиозните пътувания), като е привлякла близо 14.3 милиона души, а през 2015 г. броят им е бил почти 18 милиона. Целта е до 2030 г. те да са 30 милиона. Принц Султан бин Салман бин Абдулазиз, който оглавява комисията за туризъм и културно наследство, обаче изтъква, че сега Рияд иска да привлече \"хората, които искат да дойдат и буквално да преживеят страната и величието ѝ.\" Ще се въведе и онлайн технология, с която по-лесно ще се кандидатства за визи. Данните за туристическата индустрия на страната, цитирани от \"Ройтерс\", показват, че икономическите реформи целят разходите на туристи да се увеличат от регистрираните през 2015 г. (за саудитски и други граждани) 27.9 милиарда долара до 46.6 милиарда през 2020 г., казва принц Султан. По думите му обаче комисията, която оглавява, засега работи основно за увеличаване на броя на вътрешните туристи и да убеди саудитците - които харчат над 20 милиарда годишно, за да пътуват извън страната - да прекарват ваканцията си по-често в родината. Това по думите му ще запази повече пари, създадени от тях, в саудитската икономика. Само в съседен Дубай - една от съставните единици на Обединените арабски емирства - саудитските посетители за тази година са 1.2 милиона (населението на страната е около 33 милиона). През август правителството обяви планове да развие курортни комплекси на над 50 острова в Червено море, като първата фаза трябва да се разработи през 2022 г. Набатейският скален град Мада-ин Салех, който е на над 2000 години, също е сред обектите, които кралството планира да отвори за посещения. Опит за реформи Промените са само част от амбициозната серия стъпки на престолонаследника, принц Мохамед бин Салман, който  се стреми да намали  зависимостта на Саудитска Арабия от петрола. Той дори обяви, че страната ще направи  опит за преход  към умерен ислям и че  жените ще могат  да шофират. Така обсъжданата от години туристическа либерализация за чуждестранни посетители, блокирана от общественото мнение и бюрокрацията досега, изглежда има шанс да се осъществи заради финансовия натиск в момент, когато ниските цени на петрола създават значителен бюджетен дефицит, отбелязва \"Ройтерс\". Според Си Ен Ен за американските туристи основните проблеми, освен сигурността в съседните държави, са свързани с притеснение как да се държат в кралството. Страната трудно предлага развлечения дори за собствени се граждани - в нея няма кина и театри, а едва тази година за пръв път позволи да се проведе концерт. На него обаче бяха допуснати единствено мъже.", "date": "2017.11.23", "title": "Саудитска Арабия планира да издава туристически визи от догодина"}
{"url": "http://www.dnevnik.bg/evropa/novini_ot_es/2017/11/23/3084384_rumunskoto_pravitelstvo_ocelia_sled_vot_na_nedoverie/", "text": "Воденото от социалдемократите правителство на Румъния очаквано оцеля след вот на недоверие, докато пред парламента се събраха хиляди протестиращи срещу управляващите, предаде \"Ройтерс\". Центристката опозиция, която инициира вота, обвини управляващата партия, че е излъгала гласоподавателите в предизборната си програма миналата година с обещания за вдигане на заплатите и намаляване на данъците и \"е предизвикала общ хаос в жизненоважни области, от здравеопазването и образованието до данъците, правосъдието и инфраструктурата\". Правителството вече увеличи заплатите и пенсиите и намали някои данъци, което доведе до воден от потреблението икономически бум, но за сметка на инвестициите в една от най-неразвитите икономики в ЕС, отбелязва \"Ройтерс\". Икономиката отбеляза годишен ръст от 8.8% през третото тримесечие, най-бързият в ЕС, но търговският и бюджетният дефицит на Румъния се увеличават, както и лихвените проценти. В четвъртък 159 депутати гласуваха за свалянето на кабинета, което е доста под необходимите 233 гласа. Социалдемократите и по-малкият им коалиционен партньор АЛДЕ напуснаха залата по време на вота. \"Казвате, че нашата предизборна програма, за която гласуваха милиони румънци, е заблуда\", заяви премиерът Михай Тудосе пред опозиционните депутати. \"Ако мислите, че... да имаш икономически растеж от 8.8% е заблуда, това означава, че живеете в измислен свят\", допълни той. Междувременно близо 5000 протестиращи образуваха жива верига пред парламента с искане за оставката както на Тудосе, така и на лидера на Социалдемократическата партия Ливиу Драгня. По-рано тази седмица националната дирекция за борба с корупцията  наложи запор на имущество на Драгня  на стойност над 127 милиона леи. Миналата седмица антикорупционната агенция съобщи, че разследва Драгня и още осем души - държавни служители и бизнесмени, по дело за злоупотреба с еврофондове.", "date": "2017.11.23", "title": "Румънското правителство оцеля след вот на недоверие"}
{"url": "http://www.dnevnik.bg/bulgaria/2017/11/23/3084410_bulgariia_i_makedoniia_mogat_da_stanat_motora_na/", "text": "С Договора за приятелство, добросъседство и сътрудничество, както и с днешното съвместно правителствено заседание, Македония и България застанаха една до друга и може да работим като един мотор, който да издърпа целия регион напред. Това каза министър-председателят на Република Македония Зоран Заев в Струмица след края на първото съвместно заседание между двете правителства, предаде БТА. Според Заев тази среща е значима, защото ще отвори нови перспективи пред двете държави и за европейската интеграция на Македония и региона. \"Ние като политически ръководители изпращаме послание към света как се създава приятелство и сътрудничество\", обяви премиерът на Македония. Заев изреди, че теми на разговора му с Борисов са били икономиката, енергетиката и граничното сътрудничество, както и търговските връзки и бизнес контактите. Двамата са се разбрали да се направи и проучване за развиване на доставките на природен газ, както и как да се транзитира газ до Европа. Заев се надява, че след построяването на свързващите пътища в двете страни, в бъдеще от Скопие до София да стига за два-три часа. Македонският премиер информира още, че Македония и България ще работят съвместно и в борбата срещу тероризма и нелегалната миграция.", "date": "2017.11.23", "title": "България и Македония могат да станат мотора на Балканите според Заев"}
{"url": "http://www.dnevnik.bg/photos/2017/11/23/3084407_fotogaleriia_zasileni_merki_za_sigurnost_na_parada_za/", "text": "Властите в Ню Йорк вземат строги мерки за сигурност заради празненствата в града за Деня на благодарността, съобщи \"Ройтерс\". Празникът е един от най-почитаните национални празницив САЩ.", "date": "2017.11.23", "title": "Фотогалерия: Засилени мерки за сигурност на парада за Деня на благодарността в САЩ"}
{"url": "http://www.dnevnik.bg/biznes/2017/11/23/3084448_evrodeputati_iskat_da_se_suzdade_evropeiski_organ_za/", "text": "Евродепутатите от страните от Източна Европа искат да се промени нормативната рамка и да се създаде общ европейски орган, който да следи за двойните стандарти при стоките, продавани в различните части на континента. Това каза днес по Би Ти Ви евродепутатът от ГЕРБ Емил Радев. Според него националните органи за контрол няма как да санкционират един голям концерн. Емил Радев, заедно с колегата му Андрей Новаков, настояват и с 2.5 млн. евро да се увеличи бюджетът за дейности в защита на потребителите, изследвания на стоки и за информационни кампании. \"Двойният стандарт засяга много държави-членки и разликите са фрапиращи, а Европейската комисия вече десета година не предприема нужните мерки\", посочи Радев. Той отчете, че все пак прогрес има, защото доскоро изобщо се е отричало, че съществуват двойни стандарти.", "date": "2017.11.23", "title": "Евродепутати искат да се създаде европейски орган за контрол на двойните стандарти при стоките"}
{"url": "http://www.dnevnik.bg/sviat/2017/11/23/3084272_putin_obeshta_da_podmladi_ruskata_politika_no_kadrite/", "text": "Руският президент Владимир Путин, който се готви да се кандидатира за четвърти мандат, започна да разчиства стария политически елит и казва, че ще доведе млади хора \"с плам в очите\". Анализ на \"Ройтерс\" обаче показва, че засега успехите му са ограничени. В очакване на изборите през март, на които Путин вероятно ще спечели нов мандат и ще остане на власт до 70-годишна възраст, президентът заявява, че подкрепя ново поколение лидери, които да ръководят политическото и икономическо бъдеще на Русия. Една пета от 85-те губернатори на региони бяха заменени тази година и почти половината от долната камара на парламента беше обновена на изборите миналата година, след като Путин назначи нов началник на президентската администрация. Анализът на политическите назначения показва, че както в кабинета, така и в горната камара на парламента, в президентската администрация и в Съвета за сигурност на руската федерация темпото на промяната се забавя. Средната възраст е почти три години по-висока, отколкото беше през 2012 г., когато Путин започна третия си мандат. Говорителят на Кремъл Дмитрий Песков отказа да коментира заключенията на агенция \"Ройтерс\". Той заяви, че проверката на данните би отнела прекалено дълго. Критици казват, че тъй като не се очакват промени на най-високото равнище, липсата на свежа кръв води до недостиг на свежи идеи за стимулиране на икономиката и политиката. \"Има прилики с епохата на Брежнев по това, че сме изпаднали във вредна стабилност, от която няма излизане\", заяви Дмитрий Орешкин, независим политически анализатор. Участници в опозиционните протести обичат да налагат с фотошоп лицето на Путин на тялото на Брежнев на плакати, намеквайки, че Путин и изградената от него система са в същия застой като СССР по времето на Брежнев. Кремъл отхвърля тези обвинения. \"Няма рискове за Путин, защото системата работи и му се подчинява, каза Орешкин. Рисковете са за страната и за икономиката. Моделът на стабилността се основава на система от лоялност и корупция. Извън Москва, която е богата, има стагнация.\" Забавена от западните санкции, наложени заради анексията на украинския полуостров Крим през 2014 г. и подкрепата за проруския бунт в Източна Украйна, руската икономика, макар че се възстановява, остава нестабилна и уязвима от промените в цените на петрола и от нови санкции. Замяна \"Ройтерс\" сравни профилите на 784 действащи регионални губернатори, членове на двете камари на парламента, Съвета за сигурност и президентската администрация, със 768, които бяха на власт през май 2012 година. Анализът не показа големи признаци за обновяване на кабинета, на горната камара, на Съвета за сигурност и на президентската администрация. Титулярите на 314 от общо 784 позиции са се сменили през последните две години - по-малко, отколкото през май 2012 г., когато това число е било 368. Когато титулярите напуснат заеманите позиции, често се оказват на други. В кабинета, горната камара на парламента, Съвета за сигурност и президентската администрация е имало по-малко промени. Средната възраст на чиновниците се е повишила от 52.6 години през 2012 г. до 55.5 години в момента. В Съвета за сигурност, чийто председател е Путин, средната възраст е 60.4 години. В състава на 12-членния орган за последните две години е имало само две промени. В президентската администрация, която Путин използва, за да изработва и прилага своите идеи, средната възраст е 57 години в сравнение с 53.2 години през 2012 година. В долната камара на парламента средната възраст се е повишила до близо 53 години в сравнение с 51 години преди пет години. Този месец Путин заяви пред 10 губернатори, че \"като правило\" ще ги заменят \"млади хора\". \"Вероятно сте забелязали плама в очите им\", каза той. Политическа сапунена опера Путин е заявил, че целта му е да създаде \"нов управленски корпус от млади, обещаващи модерни хора, които ще мислят за бъдещето на региона и на цяла Русия\". Критици заявяват, че акцентът, който Кремъл поставя върху младостта, е фасада, целяща да създаде илюзията за политическа промяна в системата без реално състезание. Почти две трети от руснаците искат някакъв вид обществена или политическа промяна, която да повиши жизнените стандарти, показват проучвания на общественото мнение. Избирателната активност на последните парламентарни избори достигна най-ниското равнище след разпадането на СССР. \"Логиката на Кремъл е, че ново лице на губернаторския стол може да намали недоволството на населението и да повиши избирателната активност\", пише в изследване за московския \"Карнеги център\" академикът Наталия Зубаревич. Путин прие група новоназначени губернатори на региони в офиса си в Кремъл. Срещите се излъчваха пряко по държавната телевизия. Той се срещна и с две групи бивши губернатори с мрачни лица. \"Ротацията е естествен и очевиден процес\", заяви той през февруари пред група от петима бивши губернатори. Помощници на Путин рекламират и програма за нови лидери. Кандидатите трябва да бъдат на възраст под 50 години. Части от 9-месечната обучителна програма за високопоставени регионални служители наблягат на добрата физическа форма и смелостта. Видеозаписи, изтекли до новинарския портал РБК, показват участници, които скачат в река от скала, висока 7 метра, и преминават обучение по скокове с парашут и боравене с оръжие. Някои наблюдатели на Кремъл казват, че новодошлите са лоялни към Путин и той лесно би могъл да им влияе, ако напусне поста през 2024 г. и поеме роля на \"Баща на народа\". \"Той обучава 30-годишни и 40-годишни, за които ще бъде политически баща\", казва Сергей Доренко, влиятелният ръководител на московско радио, пред в. \"Комсомолска правда\". \"Той ще улесни пътя им и ще им даде всичко.\" /БТА", "date": "2017.11.23", "title": "Путин обеща да подмлади руската политика, но кадрите му са все по-възрастни"}
{"url": "http://www.dnevnik.bg/sport/2017/11/23/3084445_sled_trudni_pregovori_levski_se_razdeli_s_dvama/", "text": "Футболистите Бабатунде Адениджи и Франсис Нар вече не са част от  \"Левски\".  Двамата африканци не са се появили на тренировката в четвъртък, след като в последните седмици тренираха с основната група, потвърдиха източници на \"Дневник\". Адениджи и Нар са освободили шкафчетата си в съблекалнята, след като са се разбрали с клуба да разтрогнат договорите си по взаимно съгласие. По неофициална информация те ще получат минимално обезщетение за предсрочното си освобождаване. Договорите и на двамата бяха до юни 2019 г. Нигерийският нападател Адениджи пристигна на \"Герена\" през февруари 2016 г. по настояване на бившия собственик на \"Левски\"  Иво Тонев . Тогава бизнесменът осигури средствата за трансфера, който възлизаше на 120 хил. евро. Нападателят записа 59 мача и вкара девет гола във всички турнири със синята фланелка. Адениджи започна сезона като титуляри при треньора Николай Митов, но след това отпадна от групата. За последно нигериецът записа 15 минути срещу \"Локомотив\" (Пловдив) на 23 юли. След идването на  новия треньор Делио Роси  Адениджи продължи да бъде извън състава. Нар пристигна месец преди Адениджи с трансфер от чешкия \"Баник\" (Острава). Крилото записа 61 мача с пет гола. Ганаецът взе участие в шест мача този сезон, включително и в дебюта на Роси срещу \"Дунав\", влизайки като резерва. В последните няколко месеца Адениджи и Нар тренираха индивидуално по два пъти на ден, но около паузата за националните отбори Делио Роси им даде шанс да се готвят с основната група на сините. Още след идването си на стадион \"Георги Аспарухов\" африканците се оказаха проблемни. Първо заради това, че не им беше осигурен служебен автомобил, а после заради отказа им да си тръгнат. През лятото те бяха близо до трансфер в \"Черно море\", който обаче пропадна.", "date": "2017.11.23", "title": "След трудни преговори \"Левски\" се раздели с двама ненужни футболисти"}
{"url": "http://www.dnevnik.bg/bulgaria/2017/11/23/3084449_prezidentut_radev_i_patriarh_neofit_obsudiha/", "text": "Българската държава и Българската православна църква са единни в желанието си за развитието и задълбочаването на отношенията между България и Македония. Това беше общата позиция на президента Румен Радев и на Българския патриарх Неофит, които проведоха среща днес, по инициатива на президента, съобщи прессекретариатът на държавния глава. Патриарх Неофит е запознал президента с внесеното в канцеларията на Светия Синод писмо от Македонската православна църква (МПЦ), с което се призовава за възстановяване на евхаристийното единство на БПЦ \"с възобновената Охридска архиепископия в лицето на МПЦ\". Патриархът е уверил Радев в добрата воля на Българската патриаршия да се търсят пътища за благополучното разрешаване на този въпрос. Предстои темата да бъде обсъдена на заседание на Св. Синод на БПЦ, като темата за автокефалността на Македонската православна църква ще бъде обсъдена и с останалите поместни православни църкви, е информирал патриарх Неофит.  По време на срещата е било подчертано важното значение на подписания двустранен Договор за приятелство, добросъседство и сътрудничество между двете страни, който укрепва взаимното доверие, насърчава развитието на двустранните отношения и представлява положителна стъпка в процеса на европейска интеграция на Македония. Отбелязана е била и духовната родственост на България и Македония.", "date": "2017.11.23", "title": "Президентът Радев и патриарх Неофит обсъдиха отношенията с Македонската църква"}
{"url": "http://www.dnevnik.bg/bulgaria/2017/11/23/3084458_rusiia_izpolzva_bulgarski_politici_v_hibridnite_si/", "text": "Русия използва български политици в хибридните си войни, които води не само с Украйна, но и с България, каза днес по Би Ти Ви посланикът на Украйна в София Микола Балтажи. Като пример той посочи организирането през Москва на посещения на политици в анексираната Кримска автономна република. Балтажи посочи, че това е нарушение на суверенитета на Украйна, легитимира се анексията и окупацията на Крим, а миналите по този път, подлежат на санкции. Посланикът на Украйна не скри, че така в Крим са били лидерите на \"Атака\" Волен Сидеров и Светлозар Лазаров. \"Притеснява ни, че български политици влизат в Крим не по правилата\", каза Балтажи. Според него единственият законен начин за визита е да се мине през специални пунктове в Херсонска област, като преди това се получи разрешение от държавната миграционна служба.", "date": "2017.11.23", "title": "Русия използва български политици в хибридните си войни, смята посланикът на Украйна в София"}
{"url": "http://www.dnevnik.bg/biznes/2017/11/23/3084465_prihodnata_agenciia_zapechata_pet_paviliona_ot/", "text": "Националната агенция по приходите запечата пет от павилионите на Германския коледния базар, организиран на мястото на бившия мавзолей в София, предаде БНТ. Обектите, които са продавали греяно вино и сладки, не са издавали касови бележки. Затварянето е за срок между седмица и две седмици, налагат се и глоби, които стигат до 2000 лева, каза от НАП. Това означава, че обектите ще успеят да отворят преди край на базара, който ще е на 20 декември.", "date": "2017.11.23", "title": "Приходната агенция запечата пет павилиона от Германския коледен базар в София"}
{"url": "http://www.dnevnik.bg/sviat/2017/11/23/3084418_arjentinskiiat_flot_suobshti_za_vuzmojna_eksploziia/", "text": "Аржентинската армия съобщи, че събитие, наподобавящо \"експлозия\" е било регистрирано близо до мястото, където  подводница с 44 души на борда изчезна  миналата седмица. \"Анормално, особено, кратко, силно, неядрено\" събитие е било засечено в южната част на Атлантическия океан според говорител на военните, цитиран от аржентински медии, испанския в. \"Ел паис\" и Би Би Си. Аржентинското издание \"Ла насион\" отбелязва, че информацията за него е била подадена в сряда от посланика на Буенос Айрес във Виена, малко след като САЩ са подали информация за \"хидроакустична аномалия\" непосредствено след изчезването. Аржентинската подводница \"Сан Хуан\" изчезна миналата сряда при завръщане от рутинна мисия до Ушуая, близо до най-южната точка на Южна Америка.  Над 12 държави , включително латиноамерикански държави, Южна Африка, Русия и САЩ, изпратиха подкрепление за издирването ѝ. Не е известна причината за предполагаемата експлозия, но се установено мястото, на което се е случила, и там ще се съсредоточат спасителните усилия, каза капитан Енрике Балби. Според него след сигнала за тревога, изпратен от капитана на подводницата, още веднъж е установена връзка с него. Тогава капитанът обяснил, че късото съединение, причинило аварията, е овладяно и ще последва подводно завръщане към базата в Мар дел Плата. Последният контакт е в 12:30 ч. българско време на 15 ноември, а сигналът от евентуалната експлозия - близо до мястото, където \"Сан Хуан\" за последен път оказва местоположението си, на около 430 км от брега. Според Балби кислородът на борда вероятно свършва, ако екипажът все пак е оцелял - възможност, която според експерти намалява след новината за експлозията. Според \"Ройтерс\" нараства притеснението сред армията, близките и спасителните екипи, че дори подводницата да не е експлодирала, а екипажът да е невредим, това може да не продължи дълго, тъй като запасите от кислород - достатъчни за около седмица - привършват. Междувременно световна организация, която лобира за пълна забрана на ядрените тестове, обяви, че нейни устройства са засекли \"необичайни сигнали\" близо до мястото на последното известие от \"Сан Хуан\", без да навлиза в подробности.", "date": "2017.11.23", "title": "Аржентинският флот съобщи за възможна експлозия близо до изчезналата подводница"}
{"url": "http://www.dnevnik.bg/sviat/2017/11/23/3084238_za_kakuv_mir_v_siriia_se_dogovoriha_putin_erdogan_i/", "text": "Президентите на Русия, Турция и Иран обсъдиха в Сочи бъдещето на Сирия. Първо в Сочи ще се състои конгрес на всички страни в сирийския конфликт, те ще обсъдят нова конституция на страната, а след това в Сирия трябва да бъдат произведени избори под контрола на ООН. На 22 ноември в Сочи  се състоя среща  на президентите на Русия, Иран и Турция. В този формат Владимир Путин, Хасан Рохани и Реджеп Тайип Ердоган се срещнаха за първи път, макар че форматът на \"тройката\" даде резултат още  в края на миналата година , когато страните успяха да съгласуват параметрите на примирието в Сирия.  Трите страни подкрепиха провеждането на  конгрес на сирийския национален диалог , който да създаде условия за написване на нова конституция на Сирия и провеждане след това на избори под контрола на ООН, съобщи Путин. Руският президент подчерта, че организирането на конгреса е в съответствие с всички споразумения, приети вече на международно равнище при преговорите в Женева, и на резолюция 2254 на Съвета за сигурност на ООН. По думите на руския президент на конгреса трябва да се съберат делегати на различни сирийски политически партии, вътрешната и външната опозиция, различни етнически и религиозни групи. Конгресът ще се състои в Сочи, датата и съставът на участниците ще бъдат съгласувани от министерствата на външните работи и на отбраната, както и от спецслужбите на трите страни.  Преди срещата в Сочи турският президент заявяваше, че е в конгреса. Анкара смята военизираните отряди на сирийските кюрди за терористична организация, заплашваща границите на страната. Говорейки пред журналисти, Реджеп неведнъж повтори, че борбата с терористите в Сирия трябва да продължи, но не спомена имена. В отговор на уточняващ въпрос на журналисти за участието на кюрдите в конгреса говорителят на руския президент Дмитрий Песков отговори, че въпросът се обсъжда. В това трябва да бъдат включени всички, каза Песков. На срещата на високо равнище в Сочи Русия, Иран и Турция се събраха в ролята си на победители в сирийския конфликт, пише \"Блумбърг\". \"Бъдещето на Сирия до голяма степен е в ръцете на този триумвират, който доминира на бойното поле и в дипломацията\", цитира агенцията мнението на Емил Хокайем, старши научен сътрудник в Международния институт за стратегически изследвания (МИСИ).  В края на 2016 Русия, Иран и Сирия се договориха за режим за спиране на огъня в Сирия. В началото на май на конференцията в Астана, на която бяха представени сирийското правителство, различни групи от опозицията и трите страни гаранти, бе решено да се създадат  четири зони за деескалация  в райони, в които минават разделителни линии между сирийските правителствени войски и отряди на въоръжената опозиция. Зоните бяха оформени окончателно за шестата среща в Астана в началото на септември.  Докато се формират тези зони, редът по границите се поддържа от руската военна полиция, която има статут на наблюдател. В началото на октомври в северната част на най-голямата зона, Идлиб, освен това бяха разположени турски войски. Официално турското правителство обясни вкарването на войски с подкрепа на безопасността в района, като отбеляза, че процесът се координира с Москва. Впоследствие Ердоган призна, че една от целите на операцията е настъпление към заетата от сирийски кюрди територия около съседния град Африн.  Никой от лидерите, които говориха в Сочи, не засегна въпроса дали Башар Асад ще остане президент на Сирия. Експерти, с които разговаря РБК, са уверени, че успехите на армията на Асад със съюзническа подкрепа - той може да участва в изборите и има значителна подкрепа в страната. Последните сражения с терористите в Сирия ще доведат до съвсем различен резултат от този, който можеше да се очаква след международните преговори, водени до 2015 г., казва старши научният сътрудник на Центъра \"Карнеги\" за изучаване на Близкия изток Езид Саигх.  \"Въпросът за \"предаването\" на Асад може и да е имал някаква перспектива преди началото на руската кампания. Но защо да се прави това сега, когато той де факто е победил във войната? А най-главното, какви основания имат тези, които настояват за това, щом не успяха да го постигнат, когато той беше на смъртно легло\" - съгласен е председателят на президиума на Съвета за външна и отбранителна политика Фьодор Лукянов.  Това, че Асад и неговите съюзници в Сирия, имат предимства, няма да спаси тази страна от онези противоречия, които доведоха до гражданската война, казва старши преподавателят от катедрата по обща политология на Висшата икономическа школа Леонид Исаев. \"Не е важно с чия помощ е победил Асад - с наша, с иранска, като нарушава или не нарушава международните норми, той победи. И сега е изключително сложно да бъде накаран да направи отстъпки, а международният диалог предполага компромиси\", обяснява експертът. Положенията на резолюцията на ООН, дори ако бъдат спазени, то ще е само формално: \"Засега няма сила, която да накара сирийското правителство да направи отстъпки.\" Влиянието на Москва върху Асад също е ограничено, та нали ако  Асад откаже да изпълни  задълженията си, Русия все едно няма да престане да го подкрепя, смята Исаев.  Русия много внимателно се подготви за срещата на тройката. Освен това в Сочи на 20 ноември бе  самият Асад . Президентът Путин проведе няколко телефонни разговора с основни страни, въвлечени в сирийския конфликт. \"Самият факт, че Путин, след като разговаря с Асад и преди срещата с иранците и турците, показва  сериозността  на намеренията\", казва Лукянов. По думите му САЩ едва ли ще могат сега да изиграят продуктивна роля в мирния процес, но могат да запазят неутралитет. За това, че САЩ нямат ясна стратегия и възможност сега да влияят кардинално на ситуацията в Сирия, говорят и Саигх, и Хокайем. Но САЩ ще продължат да бъдат важен играч, имайки предвид, че водената от Вашингтон коалиция продължава военните си действия срещу терористите в Сирия и официални представители на Пентагона са казвали, че нямат намерение да се изтеглят от Сирия, посочва \"Блумбърг\".  Всички въпроси за бъдещето на Сирия ще вървят в руслото на женевските преговори, в рамките на ООН, казваха участниците в срещата в Сочи. \"Освен ООН няма друга организация, която да придаде на мирния процес необходимия му авторитет\", коментира Лукянов. Той смята, че Москва иска да остане гарант на мирния процес, но да прехвърли основната тежест за поддържането му на Дамаск. \"Най-вероятно именно за това за говорили Путин и Асад. Сега отговорността на сирийския президент чувствително се увеличи\", казва експертът. /БТА", "date": "2017.11.23", "title": "За какъв мир в Сирия се договориха Путин, Ердоган и Рохани"}
{"url": "http://www.dnevnik.bg/sport/2017/11/23/3084468_video_boks_v_nebeto_sus_svetovniia_shampion/", "text": "Антъни Джошуа е свикнал да бъде на върха. А вече и буквално. Световният шампион по бокс за професионалисти участва в спаринг в рекламна кампания. Той излезе на ринг върху площадката за хеликоптери на луксозния хотел \"Бурж ал Араб\". \"Мотото ми в живота е: \"Бъди гладен, бъди здраво стъпил на земята и се цели в Луната, защото, дори да се провалиш, пак ще си сред звездите\". \"Стреми се да постигнеш всичко\", каза Джошуа, цитиран от Visit Dubai.", "date": "2017.11.23", "title": "Видео: Бокс в небето със световния шампион"}
{"url": "http://www.dnevnik.bg/bulgaria/2017/11/23/3084481_obedinenite_patrioti_iskali_da_ostanat_v_upravlenieto/", "text": "Обединените патриоти искат да останат в управлението на страната без да тежат на ГЕРБ, като основните им цели били да се направят промените в страната, които са обещали на своите избиратели, каза днес по БНТ заместник-председателят на парламента от коалицията Явор Нотев. Според него ДПС не трябва да има място във формирането на политиката на страната. Също по БНТ Джема Грозданова от ГЕРБ обяви, че във времето работата с Обединените патриоти върви все по-добре. Според нея те осъзнават отговорността, която носят и в тази връзка няма притеснения от евентуални вотове на недоверие от страна на опозицията. В отговор на въпрос, Грозданова посочи, че ДПС работят много активно да разбият управляващата коалиция, но ако успеят да извадят Патриотите от властта, това ще предизвика предсрочни избори, от които няма нужда. Явор Нотев пък предупреди, че след като от БСП са успели веднъж да постигнат успех със смяната на председателя на парламента, ще използват повторно този прийом.", "date": "2017.11.23", "title": "Обединенитe патриоти искали да останат в управлението, но без да тежат на ГЕРБ, обяви Явор Нотев"}
{"url": "http://www.dnevnik.bg/skorost/2017/11/23/3084469_sledvashtata_sedmica_zapochva_remont_na_trakiia_mejdu/", "text": "В рамките на другата седмица започва ремонт на участък от магистрала \"Тракия\" от пътен възел \"Стара Загора\" в посока София, съобщи пред журналисти в Карлово председателят на Агенция \"Пътна инфраструктура\" инж. Дончо Атанасов, цитиран от агенция \"Фокус\". Първо ще бъде обновено лявото платно. Ще се работи по нова технология, като ще бъдат обновени едва 500 метра от магистралата, за да се види какъв ще е резултатът. В зависимост от осигурения финансов ресурс ще започне ремонтът на всички нуждаещи се от рехабилитация част от \"Тракия\".", "date": "2017.11.23", "title": "Следващата седмица започва ремонт на \"Тракия\" между Стара Загора и Пловдив"}
{"url": "http://www.dnevnik.bg/biznes/2017/11/23/3076903_za_kakvo_da_se_vnimava_pri_pokupka_na_jilishte_-/", "text": "Както и при всички останали сделки безспорно основното преди сключване на договора е: - установяване безспорно правото на собственост за продавача или продавачите, обема на собственост (върху какво като предмет и до размера на каква част се простира); - липса или наличието на ограничения върху правото на собственост (респективно върху имота), уговорени при сключване на предходния договор за прехвърляне на собствеността съгласно акта за придобиване от нашия продавач, или възникнали след придобитата от него собственост на друго правно основание (ипотеки, възбрани, учредени вещни права на ползване за трети лица, апортиране на имота в капитала на търговско дружество, вписани искови молби и други) ; - съответствие на правото на собственост по доказателствен акт (нотариален акт, писмен договор с предходен отчуждител държавата или община; договор за делба, и/или друг акт – съдебен или административен/ с наличния реален недвижим имот или имоти, предмет на бъдещата сделка; - легитимация /правоспособност и дееспособност (на продавача/продавачите) - договаряне на цена и вид на валута, начин и срок на плащане на цената - срок за предаване на владението върху купения имот - установяване наличие или липса на данъчни и осигурителни задължения на продавача преди извършване на сделката. Вписването на една сделка в регистъра при Агенцията по вписванията се извършва по инициатива на нотариуса - при условията на задължение, вменено му от закона; и от имащия правен интерес субект, независимо дали той е купувач или продавач; учредител на ограничено вещно права или приобретател по подлежащ на вписване акт; Самото вписване не е елемент от сделката, но то дава гласност на възникнали между две и повече лица правоотношения. Вписването на акт, с който се прехвърля собственост върху недвижим имот или се учредяват ограничени вещни права с полза на друг правен субект, дава възможност трети лица да извършат проверка чрез Агенция по вписванията и нейните поделения на територията на страната за вписаните по партидите на имотите или по партидите на физическите и юридически лица обстоятелства. Вписването на актове по принцип следва да се извърши в деня на удостоверяването, съответно издаването им, за да запазят реда на поредност \"по време\" на вписаното обстоятелство, с цел това обстоятелство да бъде противопоставимо на трети лица. Забавеното вписване на такъв акт крие риск за страните по договора или за всяко трето лице, което има правен интерес да се впише определено обстоятелство. Причината за забавеното вписване на определен акт е най–вероятно натовареност и значително по– големия брой актове, които се представят за вписване в някои от съдебните райони. Не съм запознат с практиката на Службата по вписванията в София, тъй като аз практикувам в район на съд, който има нормална натовареност и нямам проблеми с вписвания на актовете, които представям. Доколкото ми е известно обаче, при подаването на молба за вписване на определен акт, се извършва регистрацията на актовете по реда на постъпването им в съответната Служба по вписванията, и в тази поредност – макар и забавено - се извършва и вписването им в съответния регистър. При условията на равнопоставеност на правните субекти, участващи в гражданския оборот, не би следвало да се извърши изпреварващо вписване на обстоятелства по акт, който е постъпил по-късно по време и касае същия имот. Моят съвет е купувачите да не ангажират с подписа си документи за придобиване на имот, относно който няма извършена справка от съответната Служба по вписванията и са се убедили, че липсват пречки за сключване на договор. Разбира се основното е да се извърши проверка за собствеността и нейния титуляр, както и наличието или липсата на вещни тежести върху имота – предмет на бъдещата сделка. Важно е да се извърши сделката от собственик/собственици, тъй като сделка с продавач – несобственик, е недействителна. При сделка, извършена от пълномощник на собственика-продавач, следва да се установи безспорно действителност на волята при удостоверяване на подписа и съдържанието на пълномощното, изразена от самия собственик с лично явяване пред извършилия удостоверяването. Законът е дал свобода както на договаряне между страните, с която страните могат да уговорят цената по сделката, вида на престацията (вид на валута, вещта - при замяна на недвижим имот срещу друга вещ), начин на плащане и сроковете за това. Освен реалната размяна на имот срещу пари, платими по банков път (за сделки с цена 10 хил. лв. и повече или в бройза стойност на сделката до 10 хил. лева) в деня на сключване на договора за покупко-продажба, страните могат да уговорят и плащането - изцяло или частично – да се извърши след вписване на акта в съответната Служба по вписванията. Цената се депозира в банкова сметка от купувача в полза на продавача, но тя ще се изплати реално след представен препис от съответния акт, с който се удостоверява, че сделката е вписана в регистрите при Агенцията. Страните могат да възложат и на доверения си нотариус това, като сумата, представляваща продажна цена по една сделка, се внесе по депозитна банкова сметка с титуляр нотариуса, който от своя страна поема ангажимента да впише съответния акт, да снабди купувача с вписан препис от него, и едновременно с предаване на преписа да нареди сумата от депозитната си сметка по банкова сметка на продавача при посочена от него банка. Задължително при сключване на договора за покупко-продажба следва да се уговори, че при евикция на купувача (отстраняване на купувача от имота въз основа на влязло в сила съдебно решение за разваляне на сделката), то продавачът дължи връщане на цената, ведно с лихви за забава, като може да се уговори и обезщетение за вредите, които би претърпял купувача, както и възстановяване на направените от купувача разходи по сключване на окончателния договор. На този етап може да се извърши проверка за вписани обстоятелства по партида на собственик – продавач и/или върху имота само чрез Агенция по вписванията лично чрез Службата по вписвания по местонахождение на недвижимия имот, или по електронен път – чрез проверка в базата данни на Агенцията по вписванията през Система ИКАР. Моето мнение по повод на т. н. покупка на зелено е че, такава сделка е с повишена степен на риск предвид липсата на реален предмет на договора. Ако все пак читателят е решил, че степента на риска е в рамките на разумния, то съветите ми са следните: Преди сключване на договора много важно е купувачът да се убеди, че сградата и съответно обектът ще бъде построен в договорения вид. Желателно е да се запознае предварително със статута на поземления имот, върху който ще се извърши строителството – собственик на поземления имот, наличие на план за застрояване и Подробен устройствен план, вкл. и елементите от него за плътност на застрояване, етажност на застрояване и други. Важно е да се удостовери и историята на собствеността върху терена за последните 10 години. Ако продавач не е собственик на поземления имот, а само инвеститор, следва да се провери основанието, което му дава право да извърши строежа, и дали строителното разрешение е законосъобразно и дали е влязло в сила. Ако продавач е търговско дружество или едноличен търговец, преди сделката следва да се проверят дружествените документи и отчети, публикувани в Търговския регистър, с цел установяване на общото състояние на търговеца – инвеститор или строителя и дали стои добре на пазара. Проверка в Търговския регистър при Агенция по вписванията би дала допълнителна информация за собственика на капитала или за търговеца. Макар и не съвсем достоверна поради субективност, но информация би могла да се придобие и от форумите – за извършени към момента строежи и сделките с имоти от същия инвеститор. Такава сделка се оформя документално, като най – практикуван вариант е предварителен писмен договор, с който се уговорят - идентификация на обекта по адрес, етаж, застроена площ, и други, цена, начин и срокове на плащане, срок на сключване на окончателния договор, уговорка, че всяка от страните може да поиска сключване на договора за окончателен при наличие на реален обект, неустойки. Важно е да се предвиди доколкото това е възможно и материалите, които ще се използват при строежа, степен на довършителни работи. По отношение на плащанията на цената обикновено се договаря това да става на вноски - при сключване на предварителен договор, при достигане на определени етапи на строителството. Последното навежда на извода, че при подписването на такъв договор задължително следва да се уговорят и сроковете за извършване на всеки от етапите, за да възникне за купувача задължението за плащане. Важно е да се договори и крайният срок за завършване на строежа. При неспазване на съответните срокове купувачът има възможност да претендира, че е налице неизпълнение на договора, и може да предприеме действия за защита на интересите си, без да е необходимо да се изчака крайният срок за завършване на сградата. Ако страните постигнат съгласие, изпълнението на задълженията на строителя могат да се обезпечат с ипотека, със залог или банкова гаранция. За извършване на нотариален акт за покупко-продажба на недвижим имот се събират:  а/ за изготвяне на проект за нотариален акт, и снабдяване на книжа и документи – ако страните възложат тези действия на нотариуса; и б/ за удостоверяване на сделката и снабдяване на вписан препис от акта; Тези такси се определят съобразно материалния интерес по сделката – т.е. по–висока стойност измежду данъчната оценка на имота и договорената продажна цена. Събират се такси за извършване на проверки в националните база данни на ГРАО и Български документи за самоличност. Този вид такси се определят на основание Тарифа за нотариалните такси към Закон за нотариусите и нотариалната дейност, като клиента следва да им предвид, че посочените суми са без ДДС. Таксите се заплащат в нотариалната кантора непосредствено след удостоверяване на сделката, като за тях нотариусът издава Сметка/Фактура по образец.  – 0.1% върху удостоверявания материален интерес по сделката и се дължи на Агенцията по вписванията в деня на сключване на договора , който се дължи на Общината по местонахождение на имота (чл.44-47 от Закона за местните данъци и такси) като размерът му се определя от Общинския съвет на съответната община  – такса за издаване на удостоверение по чл.47 и чл.48 от Правилник за вписванията – или известно като удостоверение за вещни тежести – 10 лева за справка – удостоверение със срок на издаване 7 дни, и 30 лева за справка – удостоверение със срок на издаване 3 дни; Обобщено мога да отговоря, че не е възможно предварително да се определи точен процент на разходите по една сделка, тъй като е зависим от посочените правила за определяне на сумите, но надвишава 4.5 % от стойността на жилището, като тук не са включени разходите по посреднически договори с агенции за недвижими имоти. Придобиването на право на собственост върху имот от строител е възможно по два начина: а/ чрез придобиване на правото на строеж за определен обект, който е в процес на строителство, и не е достигната кота било, и б/ чрез придобиване на правото на собственост върху завършен обект, за който: 1/ има издаден Протокол за степен на завършеност \"груб строеж\", т.е. има образно казано акт за раждане на този обект, и той може да бъде предмет на сделка и 2/ има издаден протокол за степен на завършеност \"груб строеж\", и е издадено и Разрешение за въвеждане на обекта/сграда в експлоатация. Разбира се заедно с тези книжа следва да се представят и всички предходни строителни книжа, одобрени по надлежния ред – разрешение за строеж, влязло в законна сила; одобрен инвестиционен проект – част архитектура и обяснителна записка към него; Протокол за дадена строителна линия и ниво; и други – според вида на строежа. Другите документи са общовалидните за всички сделки – удостоверение за актуално правно състояние на продавача, ако е търговец; скица на поземления имот, схема/скица на обекта предмет на сделка, удостоверение за данъчна оценка на имота, удостоверение за наличие или липса на вещни тежести и ограничения върху имота, и други при нужда. След като нотариусът снабди купувача с препис от вписания нотариален акт за покупко-продажба, то новият собственик следва да извърши действия по: а/ подаване на Декларация по чл.14 от Закона за местните данъци и такси за вписване на промяна в партидата на имота пред съответната Служба \"Местни данъци и такси\" при общината по местонахождение на имота – по образец. Желателно е подаването на тази декларация да се извърши в законовия срок от 60 дни след придобиването, за да се избегне налагане на глоба за просрочие; б/ подаване на заявления за промяна на партидите за ел.енергия, питейна и отпадна вода, топлоподаване, стационарни телефонни услуги, пред застраховател (ако имотът е застрахован) и други, на свое име. Продавачът – в същия 60-дневен срок и независимо от купувача – подава заявление по образец пред съответната Служба \"Местни данъци и такси\" при общината по местонахождение на имота.", "date": "2017.11.23", "title": "За какво да се внимава при покупка на жилище - съветите на нотариуса"}
{"url": "http://www.dnevnik.bg/politika/2017/11/23/3083346_pravitelstvata_na_bulgariia_i_makedoniia_shte/", "text": "Правителствата на България и Македония ще проведат днес първото си съвместно заседание. Срещата на двата кабинета ще е в Струмица, като ще бъде предшествана от разговори на четири очи между министър-председателите Бойко Борисов и Зоран Заев. Очаква се в рамките на заседанието да бъдат подписани девет документа за двустранно сътрудничество в областта на външната политика, инвестициите, енергетиката, отбраната, туризма, телекомуникациите, инфраструктурата и реакцията при бедствия. Споразуменията са част от изпълнението на Договора за приятелство, сътрудничество и добросъседство,  който бе подписан на 1 август. От българска страна в заседанието ще участват вицепремиерите Томислав Дончев, Красимир Каракачанов и Екатерина Захариева, какато и министрите Валентин Радев, Николай Нанков, Нено Димов, Румен Порожанов, Ивайло Московски, Емил Караниколов, Теменужка Петкова и Николина Ангелкова. Преди съвместното заседание министър-председателите Борисов и Заев ще поднесат венци пред паметника на президента на Македония от 1999 до 2004 г. Борис Трайковски. Предвидена е и церемония по връчване на специализирано превозно средство за хора с увреждания, което е дарение от България за Струмица. В началото на ноември кабинетът одобри отпускането на 70 000 лева за закупуването му.", "date": "2017.11.23", "title": "Правителствата на България и Македония ще заседават съвместно в Струмица"}
{"url": "http://www.dnevnik.bg/sport/2017/11/23/3083744_ludogorec_se_protiaga_kum_produljavane_napred_v_liga/", "text": "Три точки, толкова са нужни на \"Лудогорец\" за да си гарантира продължаването към фазата на директните елиминации в Лига Европа. Българският шампион, който е водач в своята група С, приема \"Истанбул Башакшехир\", който пък е четвърти. Всичко освен победа на турците означава, че те ще отпаднат. Сметките сочат, че и равенство може да свърши работа на състава на Димитър Димитров, но за целта трябва \"Хофенхайм\" да не спечели гостуването си на \"Брага\". При този сценарий обаче съществува вариант разградчани да рискуват първото си място в групата, а това значи попадане в потока на непоставените на 1/16-финалите. Двубоят е днес от 22.05 ч. и ще бъде предаван пряко по БНТ1 и БНТ HD. Формата Първият двубой между двата тима, с който беше открита битката в групата,  завърши наравно 0:0 . От тогава обаче и \"Лудогорец\" и \"Истанбул\" демонстрират отлична форма във всички турнири. Разградчани записаха 11 победи, едно равенство и една загуба и отбелязаха средно по 2.9 гола в тези 13 срещи. \"Истанбул\" изигра 11 мача (пет победи, три равенства и три загуби) и вкара средно по три гола. В последният си двубой съставът победи с 5:1 \"Галатасарай\", а Еманюел Адебайор вкара три гола. Нападателят от Того има шест попадения в последните четири двубоя на тима си. На страната на \"Лудогорец\" е и добрата домакинска форма. Разградчани пропуснаха да се разпишат само веднъж през сезона на своя стадион (и общо два пъти за календарната година). Това се случи в третия кръг срещу \"Локомотив\" (Пловдив), а от тогава минаха 12 срещи на \"Лудогорец арена\", в които шампионите вкараха поне веднъж. Новините В състава на \"Лудогорец\" след лечение на контузии се завръщат Козмин Моци и Върджил Мисиджан. Двамата не взеха участие в  двубоя с \"Локомотив\" (Пловдив) през уикенда , но се очаква да бъдат на терена. Почти сигурно титуляр ще излезе и капитанът Светослав Дяков, който получи почивка в Пловдив, след като треньорът Димитър Димитров избягва да го пуска в два двубоя един след друг. Доста по-сериозни са проблемите в турския състав. Гостите пристигнаха в Разград без редица основни играчи. Капитанът Емре лекува травма от дълго време, а заради контузии отпаднаха още Гаел Клиши, Махмут Такдемир, Тунай Торун и Мехмед Батдал. Грип повали и Адебайор, който също не замина с отбора. След наказание обаче се завърща бившият футболист на \"Лудогорец\"  Жуниор Кайсара . Треньорите \"Каквато и тактика да изберем, трябва да е печеливша. Не е важно дали ще играеш нападателно или дефанзивно, а да играеш успешно. В никакъв случай \"Лудогорец\" няма да изневери на своя стил, който е налаган с годините. В домакинските си мачове винаги се опитваме да играем нападателен футбол и сигурно ще се опитаме и утре\", каза  Димитър Димитров на въпрос за избора си на тактика . Треньорът на \"Лудогорец\" призна класата на турския състав, но е на мнение, че напрежението е в лагера на \"Истанбул Башакшехир\". Преди първия мач с нас победиха \"Фенербахче\" с 3:2, а сега побеждават \"Галатасарай\", което показва качеството, което имат. На мнение съм, че съперникът трябва да победи на всяка цена, докато при нас теоретично и равенството ни оправя. Смятам, че ще се получи двуостър мач, защото когато се защитаваме, ни е малко по-трудно\", добави треньорът. Треньорът на \"Истанбул\" Абдула Авджъ обясни, че разчита много на Кайсара да му помогне с тактиката за двубоя с бившия му тим. Освен това специалистът добави, че неговият отбор ще играе за победа, за да увеличи коефициента на Турция. \"По този начин ще увеличим коефициента на страната си, ще придобием допълнителен опит, но и ще имаме шанс в последната среща от групата – с \"Брага\" – да се борим за продължаване в турнира\" , каза Авджъ. \"Имаме много контузени състезатели, а съперникът е опитен и силен, но смятам, че и наличните футболисти ще се справят и ще имаме положителен резултат\" – каза още турският треньор.", "date": "2017.11.23", "title": "\"Лудогорец\" се протяга към продължаване напред в Лига Европа"}
{"url": "http://www.dnevnik.bg/evropa/novini_ot_es/2017/11/23/3083234_shtainmaier_-_prezidentut_diplomat_koito_se_priteche/", "text": "Всичко зависи от него: германският президент Франк-Валтер Щайнмайер, който обичайно изпълнява протоколни функции, сега трябва да потуши извънредна политическа криза, помагайки на Ангела Меркел да остане на власт. \"Никога в историята на Федералната република дипломатическите умения на нейния държавен глава не са били толкова необходими, колкото в предстоящите дни и седмици\", подчерта сп. \"Шпигел\". От неделя най-голямата европейска икономическа сила е в небивала политическа криза  след провала на преговорите  между консерватори, либерали и еколози за съставяне на ново правителство и отказа на социалдемократите да влязат отново в коалиция с Меркел. Обигран дипломат Щайнмайер можеше веднага да започне процедура, който би довела до разпускане на парламента - нещо, което изглежда искаха повечето партии. Опитният дипломат, който години наред беше външен министър, обаче иска да избегне предсрочни избори. Този приветлив 61-годишен човек с винаги безупречно сресани бели коси \"е шанс в кризата\", обобщи в. \"Цайт\". \"Очаквам от всяка формация да е готова за дискусия, за да можем скоро да съставим правителство\", заяви в понеделник социалдемократът. Това изказване беше предназначено за Мартин Шулц, председателя на неговата Социалдемократическа партия, претърпяла тежко поражение на парламентарните избори на 24 септември. Щайнмайер два пъти беше външен министър в правителство на Меркел въпреки унизителното изборно поражение, което канцлера му нанесе през 2009 г. След като влезе в президентството през март, присъствието му беше почти незабележимо, но в понеделник той показа обратното, като  призова с твърд тон политическите формации  \"да служат на страната\". От втроник партийните лидери, с изключение на крайната левица и крайнодесните, един след друг посещават кабинета му в двореца \"Белвю\" в Берлин. Целта за него е да се преодолеят различията. \"Тази криза го превръща в съвсем нов президент\", отбеляза левият всекидневник \"Зюддойче цайтунг\". Дискретност Преходът му от външните работи към президентството през пролетта, месеци преди парламентарните избори, приличаше по-скоро на пенсиониране за човека, останал дълги години в сянката на наставника си, бившия канцлер Герхард Шрьодер (1998-2005 г.). Вещ във външнополитическата материя, но не особено обаятелен, той дискретно изкачва йерархичната стълбица в Социалдемократическата партия, чийто член става на 19 години. Преди да стане външен министър в първата голяма коалиция, оглавена от Ангела Меркел, Щайнмайер, който е доктор по право, не беше особено известен на широката германска общественост. \"Никога не съм смятал да ставам политик. Тези неща просто се случват\", довери той пред сп. \"Бунте\". В по-личен план Щайнмайер, баща на тийнейджърка, е застъпник на каузата за даряване на органи. През 2010 г. той се оттегля временно политическия живот, за да дари единия си бъбрек на тежко болната си съпруга. Във второто правителство, съставено от голяма коалиция през 2013 г., той се връща във външното министерство, превърнало се в страст за този неуморен посредник. Отношенията му с канцлера са смятани за почтителни, без да са приятелски. Случвало им се е обаче да влизат публично в конфронтация, например след гласуването за излизане на Великобритания от ЕС, когато Меркел призова за търпение, докато нейният първи дипломат настоя Лондон да задейства процедурата за Брекзит. Като външен министър Щайнмайер въплъщава една прагматична, решително европейска, но същевременно загрижена за диалога с Русия дипломация, особено по отношение на украинския конфликт, и това му навлече много критики. Когато напусна министерството, за да стане президент, той знаеше, че е подразбиращ се от само себе си избор на Меркел, тъй като тя не разполагаше с по-добър претендент - консерватор. \"Той не беше нейният кандидат, но Ангела Меркел трябва да е особено доволна\", че днес Щайнмайер е посредник в кризата, тъй като в очите й той притежава две много желани качества - \"дипломат е и е социалдемократ\", припомня \"Шпигел\"./БТА", "date": "2017.11.23", "title": "Щайнмайер - президентът дипломат, който се притече на помощ на Меркел"}
{"url": "http://www.dnevnik.bg/sport/2017/11/23/3083794_visoki_temperaturi_provaliha_purvata_trenirovka_ot/", "text": "Първата тренировка от дисциплината спускане в алпийските ски за сезона беше отменена. В сряда трябваше да се проведе тренировъчно спускане при мъжете в канадския курорт Лейк Луис, който приема кръга от  Световната купа  през уикенда, високи температури доведоха до промяна в програмата. Промотърите на трасето, както и ръководството на Международната федерация по ски (ФИС) обявиха, че \"мокър сняг и топли условия\" са причината тренировка да няма. Засега по план остават другите две тренировъчни спускания, които трябва да се проведат в четвъртък и петък. В събота е състезанието в дисциплината спускане, а в неделя Супер-Г. Съществува обаче реална опасност за втора поредна година да не се проведе състезание в канадския ски център. През миналия сезон заради идентична причина високи температури и липса на сняг в долната част на пистата, стартовете бяха отменени. Тогава ФИС пренасрочи спускането за Квитфил, а Супер-Г за Санта Катерина. Тогава високите температури в Северна Америка провалиха и другия старт в региона – скоростните дисциплини и гигантския слалом в Бийвър крий, САЩ. Традиционно канадският курорт в Скалистите планини дава началото на скоростните дисциплини в Световната купа. Досега се проведе само един старт за сезона –  слаломът в Леви , след като  гигантският слалом в Зьолден беше отменен  заради буря. Актуален носител на Малкия кристален глобус в спускането е италианецът Петер Фил, а в Супер-Г – Кшетил Янсруд. Междувременно състезалите от Световната купа отдадоха почит на загиналия си колега  Давид Поасон, който почина  на тренировъчно спускане в канадския курорт Накиска. Поасон е бронзов медалист в спускането от световното първенство през 2013 г", "date": "2017.11.23", "title": "Високи температури провалиха първата тренировка от спускането в Лейк Луис"}
{"url": "http://www.dnevnik.bg/detski_dnevnik/2017/11/23/3083163_den_na_maikata_vuv_voennoistoricheskiia_muzei/", "text": "След големия успех на Деня на бащата Националният военноисторически музей организира Ден на майката, съобщиха от пресцентъра му. Празникът ще се състои на 25 ноември от 10 до 18 ч., входът ще бъде свободен. Разнообразни атракции, арт-ателиета, танци и игри ще забавляват всички родители и деца, дошли в музея. Те ще се докоснат до магията на рисуването върху вода с техниката \"ебро\", с жизнерадостни цветове ще могат да оживят малки камъчета, а най-сръчните ще събудят твореца в себе си и ще могат да си тръгнат с ръчно направени войни, балеринки и оригами. В работилницата за бижута всеки ще се превърне в автор на изящни украшения от мъниста, а обединяващата сила на хляба ще завладее малки и големи, които заедно ще замесят хляб. Уроци по народни танци ще представят красотата на българския фолклор, а ефективните таекуондо техники за самозащита ще вдъхнат на посетителите самочувствие, че са защитени в критична ситуация. Друга естествена човешка реакция – смехът, ще бъде представена със своята лечебна сила и как положително от методите на смехотерапията се повлияват както децата, така и възрастните. Забавления ще има и за любознателните гости на музея. Те ще могат да премерят сили в семейна игра с въпроси от областта на историята, докато почитателите на модерните технологии ще управляват роботи по специално подготвено трасе с препятствия. Артистичните умения както на майките, така и на децата ще бъдат провокирани от театър на движенията – завладяваща комбинация от песни, танци и актьорски игри. Музикалното пътешествие ще продължи с фрагменти от бродуейския мюзикъл \"Ани\", в който публиката ще бъде предизвикана да се включи и да стане част от героите на сцената. Професионален психолог ще представи лекция за типовете доминиращи майки, в която анализира и ролята на свръхпротективните родители във формирането на рисково поведение у децата. Ще има и лекции за здравословното хранене и за грижа за детската кожа. За финал всички ще могат да се насладят на куклената постановка \"Кой ще бъде цар?\".", "date": "2017.11.23", "title": "Ден на майката във военноисторическия музей"}
{"url": "http://www.dnevnik.bg/detski_dnevnik/2017/11/23/3083826_sled_sreshti_na_desislava_radeva_v_uchilishta/", "text": "След срещи на съпругата на президента Десислава Радева и представители на сдружението ѝ \"Живата вода на България\" с ученици в училища в отсъствието на директори и учители в Министерството на образованието и науката (МОН) са постъпили запитвания от родители и медии за формата на тези визити, съобщиха от ведомството за \"Дневник\". \"В тази връзка МОН изпрати към регионалните управления на образованието писмо, с което се напомнят правилата за посещения в институциите от системата. Тези срещи следва да се случват след предварително съгласуване с министерството и/или с началника на съответното регионално управление, когато не става дума за представители на държавните институции. Индивидуалните разговори на неправителствени организации с ученици, на територията на училището, следва да се провеждат след получаване на информираното съгласие на родителите. Снимки и видеорепортажи с ученици следва да се правят с тяхно съгласие и когато директорите са запознати с целта на снимките или видеорепортажите\", обясниха от ведомството. От МОН допълниха, че сдружението на Радева е осъществило срещи на територията на Велико Търново и Сливен.", "date": "2017.11.23", "title": "След срещи на Десислава Радева в училища просветното министерство напомни, че е нужно съгласуване с институции и родители"}
{"url": "http://www.dnevnik.bg/sviat/2017/11/23/3083832_franciia_obvini_oficialno_ruskiia_senator_kerimov_v/", "text": "Френски съдия предяви официално обвинение срещу руския сенатор и бизнесмен Сулейман Керимов в пране на пари с цел укриване на данъчни задължения, съобщава БТА. Прокурорът на Ница Жан-Мишел Претр потвърди информацията. Именно  в града на френската Ривиера бе задържан преди три дни Керимов.  Според френската правна система формалното обявяване на едно лице за разследвано често, но не винаги, води до предаването му на съд. Прокурорът Претр каза, че Керимов ще трябва да предаде руския си паспорт във френската полиция и да плати на френските власти гаранция от 5 млн. евро, за да не остане в ареста. Макар че излиза на свобода, той остава под съдебен контрол и не може да напуска пределите на департамента Алп Маритим (Крайморски Алпи) до края на следствието. При това, отбеляза прокурорът, той \"трябва да се откаже от срещи и контакти с лица, чиито имена ние не можем да огласим\". Милиардерът Керимов, който е сенатор - член на руския Съвет на федерацията (горната камара на парламента), бе арестуван в понеделник вечерта на летището в Ница във връзка със следствено дело за укриване на данъци. От Кремъл заявиха, че ще направят всичко по силите си да защитят неговите правни интереси и напомниха, че той има дипломатически имунитет. Според руски медии Керимов е влязъл във Франция с личния си паспорт, тъй като посещението му е било частно, а не официално. Вчера френското външно министерство заяви, че дипломатическият имунитет на Керимов се разпространява само върху неговите непосредствени длъжностни пълномощия. Френски съдебен източник каза, че в центъра на разследването е придобиването на няколко луксозни недвижими имота на френската Ривиера чрез фиктивни компании, което би дало възможност на Керимов да си спести данъци, дължими на френската държава,", "date": "2017.11.23", "title": "Франция обвини официално руския сенатор Керимов в пране на пари"}
{"url": "http://www.dnevnik.bg/evropa/novini_ot_es/2017/11/23/3083833_konstitucionniiat_sud_na_italiia_dade_zelena_svetlina/", "text": "Италианският Конституционен съд валидира закон, гласуван това лято, който прави задължително поставянето на 10 ваксини, за да може децата да бъдат записани в училище, предаде \"Франс прес\", цитирана от БТА. Ваксини срещу дифтерит, тетанус, полиомиелит, шарка, морбили и др. стават задължителни, за да може дете на възраст под 6 години да бъде записано в яслата и детската градина. За дете от 6 до 16 години родителите могат да бъдат глобени от 100 до 500 евро, ако не са му поставени ваксини. Областта Венето в Северна Италия бе възразила срещу закона, който представлявал накърняване на индивидуалното право на здравни грижи. Властите на областта пледират за правото на свободен избор след кампания за информиране на семействата. Ето защо Венето отнесе въпроса до Конституционния съд, който валидира закона и каза, че с това решение цели да защити индивидуалното и колективното здраве. В Италия има увеличаване на случаите на морбили от началото на годината. В 88 процента от случаите разболелите се лица не бяха ваксинирани. Някои от случаите завършиха със смърт.", "date": "2017.11.23", "title": "Конституционният съд на Италия даде зелена светлина за задължителните ваксини"}
{"url": "http://www.dnevnik.bg/sviat/2017/11/23/3083835_samoleti_i_korabi_ot_12_strani_izdirvat_izcheznalata/", "text": "Операцията по издирването на аржентинската военна подводница,  която изчезна в Южния атлантик , вече достигна \"критична фаза\", тъй като 44-членният ѝ екипаж може би вече изпитва недостиг на кислород. Това съобщава БТА, като се позовава на говорител на военноморските сили на страната Енрике Балби, цитиран от Ройтерс. Той снощи съобщи, че необичаен шум е бил регистриран миналата седмица в деня на изчезването на подводницата, на 30 мили от последното ѝ регистрирано местоположение. Балби използва термина \"акустическа аномалия\", която била установена благодарение на запитване, отправено от САЩ в различни агенции, \"специализиращи се в събиране на информация за хидроакустичните явления по цял свят\". Енрике Балби отбеляза, че след получаването на тази информация бил направен \"пълен анализ, който изисквал време\". Информацията била подадена на Аржентина вчера. Говорителят не пожела да каже дали този шум е индикация за експлозия или за друга извънредна ситуация на борда на подводницата. \"Говорим за шум и няма да правим догадки\", посочи той. \"Ние изпращаме натам кораби на ВМС на Аржентина с хидролокатори\", каза говорителят. Той опроверга информации, че самолет от ВМС на САЩ е засякъл \"топлинно петно\" в зоната на издирването на подводницата, което може да свидетелства за наличие на метален обект на дълбочина 70 м и на 300 км от брега. Опроверга и всякакви други съобщения за откриване на възможни следи от подводницата. Десетки самолети и кораби от 12 страни издирват \"Сан Хуан\". Последната връзка с подводницата бе установена на 15 ноември от място на 480 км от брега. Малко преди да изчезне, екипажът ѝ съобщил за електрическа неизправност на борда. Ако построената пред повече от 30 г. в Германия подводница е потънала или по някаква причина не може да изплува на повърхността, след като даде последен сигнал на 15 ноември, тя вече би трябвало да изчерпва последните си, 7-дневни запаси от кислород. Досега не е открито нищо, което да подскаже къде и какво става със \"Сан Хуан\", каза говорителят. Съдът вероятно лежи на океанското дъно поради повреда на механизма за изплуване нагоре или пък той не е активиран от член на екипажа, каза военноморският експерт Фернандо Моралес в телефонно интервю за Ройтерс. \"Ако капитанът държи съда на дъното, защото мисли, че това е по-разумно, това е едно. Но в дадената ситуация ние трябва да смятаме, че ако той е на дъното, то е, защото не е могъл да изплува\", каза Моралес. Днес благоприятното време позволява на издирвателните съдове да покрият по-голям периметър, след като през последните дни им пречеха силният вятър и вълните. Очаква се от утре времето отново да се влоши. В издирването на подводницата участват около 30 кораба и самолети и 4000 души от Аржентина, САЩ, Великобритания, Чили и Бразилия. Досега е претърсена океанска площ от 500 000 кв. км, но остава да се претърси още много.", "date": "2017.11.23", "title": "Самолети и кораби от 12 страни издирват изчезналата аржентинска подводница"}
{"url": "http://www.dnevnik.bg/sviat/2017/11/23/3083386_kak_mugabe_dovede_zimbabve_do_ikonomicheskoto_duno/", "text": "Зимбабве някога бе житницата на Африка. Страната обаче беше опустошена от катастрофално управление на промишлеността, страда от недостиг на храни, срив на валутата и неудържима корупция.  Робърт Мугабе управляваше страната близо четири десетилетия и мнозина го обвиняват за икономическия ѝ колапс. Той  подаде оставка  като президент на 21 ноември, оттегляйки се от властта, след като  военните завзеха  контрола над страната миналата седмица при очевиден преврат и разположиха танкове в столицата Хараре. Това е историята на икономическия възход и упадък на Зимбабве. 80-те години Мугабе е избран за първия премиер на получилото неотдавна независимостта си Зимбабве през 1980 година, след като прекарва години в затвора за политическата си дейност. Той е обожаван от мнозина като личност, съизмерима с Нелсън Мандела, която да поведе страната напред след десетилетия на британска колонизация и управление, доминирано от белите. \"Той винаги е заемал популистка позиция, което означава, че иска да работи за благото на народа си, но не задължително в полза на икономиката\", посочва г-жа Фунми Акинлуий, мениджър на активи, която инвестира в Африка и граничните пазари за компанията Silk Invest. Мугабе печели международно признание за инициативите си в образованието и здравеопазването, а страната стабилно увеличава износа си на промишлени и земеделски стоки. Зимбабве бе известна с тютюневите си продукти, а климатът дава възможност за целогодишно земеделие. 90-те години Политическата инерция на Мугабе затихва, обвиняват го, че използва бруталност и подкупи, за да остане на власт. Той непрекъснато отрича да е извършвал неправомерни действия. Реформите, които той въвежда в земеделския сектор, са повратната точка, която допринася за икономическата катастрофа. Целта на правителството е да бъде сложен край на десетилетията, през които белите са собственици на фермите - положение, оценявано от мнозина като колониална несправедливост. През 1992 година \"Законът за придобиване на земята\" позволява на Мугабе да принуди поземлените собственици да предадат собствеността си, така че той да може да я преразпредели. През 1993 година Мугабе заплашва да изгони от страната белите фермери, които се противопоставят на разпоредбите. След 2000 г. Кампанията на Мугабе набира сила към 2000 година и той принуждава 4000 бели фермери да предадат земята си. Селскостопанското производство на Зимбабве се срива буквално за една нощ. \"Веднага се появи недостиг на храни. Хората започнаха да гладуват\", спомня си Акинлуий. Това е последвано от две години слаба реколта и изключително суша, довели до най-тежкия глад в страната от 60 години. На фона на хроничния недостиг на основни храни, централната банка на страната пуска пресата за пари, за да финансира вноса. Резултатът е ужасяваща инфлация. В пика на кризата цените се удвояват на всеки 24 часа. Икономистите на института Cato оценяват, че през 2008 година месечната инфлация е достигнала 7.9 милиарда процента. Безработицата скача, обществените услуги се сриват, а икономиката се свива с 18% през 2008 година. Зимбабве се отказва от валутата си през 2009 година, трансакциите се извършват в щатски долари, южноафрикански рандове и седем други валути. След 2010 г. Мугабе отговаря на международните санкции през 2010 година, заплашвайки да изземе всички инвестиции, собственост на чуждестранни лица в страната. Тази заплаха отблъсква евентуални инвеститори. \"Политическият риск натежава повече от възможностите, които знаете, че са там\", отбеляза Акинлуий преди оставката на Мугабе. Правителството на Мугабе също така пренасочва вниманието си от земеделието към минодобива, нареждайки на почти всички компании, които добиват диаманти, да спрат работа и да изоставят съоръженията си. Планът е тази дейност да бъде поета от държавна структура. Зимбабве вече трудно успява да получи пари в брой от други страни, след като властите са задушили основните износни отрасли. Тежка суша засилва натиска върху страната, водейки до чести случаи на масово теглене на пари от банките през 2016 година. В края на миналата година в опит да облекчи хроничния недостиг на ликвидни пари, страната започна да печата така наречените облигационни бележки, всяка на стойност 1 щатски долар. Според Акинлуий положението е вбесяващо, тъй като Зимбабве има толкова голям потенциал. \"Те имат диаманти, въглища, мед, желязна руда... За каквато и суровина да се сетите, те я имат. Аз лично съм на мнение, че ситуацията бързо може да промени коренно с правилния човек на власт\", допълва експертът. /БТА", "date": "2017.11.23", "title": "Как Мугабе доведе Зимбабве до икономическото дъно"}
{"url": "http://www.dnevnik.bg/sport/2017/11/23/3083829_lekariat_na_amerikanskiia_otbor_po_gimnastika_e/", "text": "Бившият лекар на националния отбор на САЩ по спортна гимнастика Лари Насар е изправен пред присъда от 25 години, информират медиите в страната. 54-годишният лекар е обвинен от седем състезалки в сексуален тормоз най-вече по време на лечение в дома му в Лансинг, щата Мичиган, както и клиниката си. Съдебно дело е заведено и в съседен окръг, като сигнал с подобни обвинения вече са подали 125 жени и момичета. Минималната присъда, която Насар може да получи е 25 години затвор. \"Толкова съжалявам за всички въвлечени. Това беше кибритена клечка, която се превърна в горски пожар, изгубих контрол. Моля се всеки ден за прошка, просто искам изцеление, мисля, че е време\", каза Насар, цитиран от ESPN. Последната състезателка, която обвини Насар в сексуален тормоз беше  носителката на три златни олимпийски медала Габи Дъглас . \"Не споделих публично преживяванията си заедно с много други неща, защото през годините  бяхме принудени да си мълчим , а някои неща бяха изключително болезнени\", написа 21-годишната Дъглас в \"Инстаграм\". Преди месец Макайла Марони - олимпийска шампионка от Лондон 2012, също  обвини Насар в сексуален тормоз . Обвинения дойдоха и от друга златна медалистка - Али Райсман. Част от момичетата, които обвиниха бившия лекар на тима по гимнастика присъстваха на заседанието на съда в сряда. На него Насар се призна за виновен, обяснявайки, \"че е проникнал в жертвите си без медицинска цел и без да има тяхното съгласие\". Защитата обжалва и иска минимална присъда от 25 години, но е възможно съдията да вкара Насар в затвора за срок от 40 години. Окончателната присъда ще бъде обявена на 12 януари, а дотогава обвиняемият остава в затвора. \"Той е убеждавал състезателките, че това е някакво легитимно лечение, което им помага. Защо ще го разпитват, той е бил с репутация за Бог на гимнастиката\", твърди адвокат Анджела Повилятис. Отделно от тази присъда, срещу Насар е повдгинато обвинение и в окръг Ийтън, където се намира елитен гимнастически клуб. Той чака присъда във федерален съд и по обвинения за разпространение на детска порнография.", "date": "2017.11.23", "title": "Лекарят на американския отбор по гимнастика е изправен пред затвор от 25 до 40 години за сексуален тормоз"}
{"url": "http://www.dnevnik.bg/evropa/novini_ot_es/2017/11/23/3083836_shte_ima_sreshta_na_vurha_za_reformite_v_evrozonata/", "text": "Ще има среща на върха за реформата на еврозоната на 15 декември в Брюксел въпреки политическата криза в Германия, потвърди в съобщение в \"Туитър\" председателят на Европейския съвет Доналд Туск, цитиран от \"Франс прес\" и БТА. \"За да бъде ясно: ще има среща на върха на еврозоната през декември\", написа той в социалната мрежа. Трябва да обсъдим за какво, как и кога ще напреднем по икономическия и паричен съюз (ИПС) и банковия съюз, допълни той. Туск уточни, че се е чул по телефона с председателя на Еврогрупата холандеца Йерун Дейселблум. На срещата на върха Дейселблум трябва да представи пред ръководителите на страните от ЕС обобщение на постигнато по реформата на еврозоната. Сред предлаганите идеи са единен бюджет на еврозоната, която е подкрепяна от френския президент Еманюел Макрон, както и създаването на Европейски валутен фонд. Европейската комисия също трябва да даде своя принос, като представи на 6 декември предложения по въпроса. Неуспехът в преговорите за съставяне на управляваща коалиция между консервативния блок ХДС/ХСС на канцлера Ангела Меркел, Свободните демократи и Зелените предизвикват опасения, че могат да бъдат спрени големите реформи, очаквани в ЕС, припомня \"Франс прес\".", "date": "2017.11.23", "title": "Ще има среща на върха за реформите в еврозоната, потвърди Туск"}
{"url": "http://www.dnevnik.bg/evropa/novini_ot_es/2017/11/23/3083838_ekvador_nastoia_asandj_da_ne_se_mesi_v_krizata_v/", "text": "Еквадор призова вчера основателят на сайта \"Уикилийкс\" Джулиан Асандж да престане да се меси в работите на други страни, след като Испания се оплака по повод на неговите контакти с каталунските сепаратисти от еквадорското посолство в Лондон, съобщи \"Асошиейтед прес\", цитирана от БТА. В официална декларация на правителството в Кито се посочва, че Асандж, който от няколко години е намерил убежище в еквадорското посолство в британската столица, \"има задължение да не прави изявления и да не извършва действия, кито могат да навредят на международните отношения на Еквадор\". Външното министерство в Кито заявява по този повод, че изявленията на Асандж не са позиция на еквадорската държава. Така е и в случая с Испания - \"страна, с която ни свързват многобройни исторически и културни връзки\", се казва в декларацията. Напомня се на Асандж, че той \"формално е обещал, че неговото поведение ще бъде съвместимо с волята на еквадорската държава\". Въпреки това министерството отбелязва, че Асандж ще продължи да се радва на политическо убежище в лондонското посолство на Еквадор. Реакцията на Еквадор идва две седмици, след като Испания се оплака от контактите, които Асандж поддържа по интернет с лидерите на каталунските сепаратисти от посолството в Лондон, където той е блокиран от 2012 г. Мадрид вече неведнъж е изразявал пред еквадорските власти раздразнението си от подкрепата и симпатията, която Асандж изразява към каталунските сепаратисти, и неотдавна дори е поискал от Кито да намери начин да сложи край на неговите действия, твърдят испански медии.", "date": "2017.11.23", "title": "Еквадор настоя Асандж да не се меси в кризата в Каталуня"}
{"url": "http://www.dnevnik.bg/bulgaria/2017/11/23/3083854_kontrolnite_organi_v_bulgariia_bezdeistvat_obiavi/", "text": "Зам.-главният прокурор Ася Петрова заяви пред БНТ, че в България има над 200 контролни органа, които се отличавали с пасивност и бездействие. Освен това те не прилагали ефективни мерки. Повод за коментара ѝ стана  проблемът със стопанисването на язовирите в страната.  \"Опитваме се да ги пресираме, но е много трудно\", уточни Петрова. Тя добави, че прокуратурата е извършил множество проверки на тези водоеми и е установила редица проблеми. Ефект от всичко това обаче нямало. \"Констатират се неизправности. Установено е, че повече от половината язовири са технически неизпрани. И след всичко това се пишат само предписания. Не се налагат санкции. Има масово неизпълнение на задължителни предписания. Няма нито една принудителна административна мярка\", оплака се Петрова. По думите ѝ Държавната агенция за метрологичен и технически надзор е компетентният орган, който може да вземе решението даден язовир да бъде спрян от експлоатация, за да му бъде направен ремонт. Тя уточни, че това е така по закон. \"Абсурдът е, че са нужни години този орган да разбере какви са му правомощията. 205 язовира с в много лошо състояние, като повече от половината са с неизпълнени предписания за безопасно експлоатиране. От 3 години караме компетентните органи да санкционират лицата, отговарящи за водоемите и да ги приведат в нормално състояние. Накрая ни се казва, че не е добра правната уредба\", допълни зам.-главният прокурор.", "date": "2017.11.23", "title": "Контролните органи в България бездействат, обяви зам.-главният прокурор"}
{"url": "http://www.dnevnik.bg/politika/2017/11/23/3083857_koaliciiata_veche_e_troina_smiata_iordan_conev/", "text": "Партията на Веселин Марешки \"Воля\" вече е във властта и управляващата коалиция на практика вече е тройна, смята заместник-председателят на парламентарната група на ДПС Йордан Цонев. \"Две важни гласувания в последните седмици бяха спасени от \"Воля\". Коалицията е тойна вече\", заяви Цонев в сутрешния блок на \"Нова телевизия\". На въпрос дали ДПС иска да е във властта той заяви, че всички партии участват в политическия процес именно затова. \"Да, ДПС участва в политическия процес, за да печели власт, за да реализира програма. Това е тук отговорът – няма свян, няма срам. Избирателите не ти гласуват доверие, за да седиш в опозиция\", заяви той и попита с какво Движението се различава от останалите формации. \"Ние не сме европейска и натовска партия? Или в ДПС има повече корупция, отколкото в ГЕРБ и БСП\", попита поще той. На реплика от водещия за \"обръчите от фирми\" Цонев отговори, че определени кръгове и определени политически лидери \"направиха това клеймо\". \"Вижда се, че обръчите от фирми ги има при всички партии, това е диагноза на целия политически живот, това не е характерно само за ДПС. Ние сме казвали – нищо, което е характерно за другите не е чуждо за ДПС\", добави той. Зам.-председателят на групата на ДПС отново коментира необходимостта националистите да излязат от управляващата коалиция. \"ГЕРБ има подкрепата на Европа като част от Европейската народна партия, но тази коалиция няма подкрепата на Европа\", смята той. Знак за това по думите му било посещението на председателя на Европейския парламент Антонио Таяни в София преди поемането на ротационното председателство на Съвета на ЕС. Според Цонев досега Таяни винаги бил придружаван от лидерите на трите големи политически сили в Европарламента, а сега тук са пристигнали техните заместници. \"В европейската политика има знаци. Участието на тези партии във властта Европа не одобрява\", смята Цонев. Според него \"никакво председателство не може да бъде параван, с който да крием участието на националистите във властта\". Според него важно било \"Обединени патриоти\" да не участват във властта, защото \"политиката на сегрегация на Балканите води до много, много тежки последици\" и етнонационализмът поражда ответен етнонационализъм. \"Думите на политиците пораждат настроения долу. Тези настроения ние не можем да ги контролираме. Затова е вредно националистите да са на власт\", заяви зам.-председателят на групата на ДПС. Цонев каза още, че формацията му подкрепяла идеята за падане на давността за разследвания на престъпления при приватизацията. На въпрос не се ли притеснява, че като председател на бюджетната комисия в НС по това време, той самият ще трябва да отговаря на въпроси за приватизацията, депутатът заяви, че парламентът не бил извършил нито една приватизационна сделка, а само бил приемал законодателството.", "date": "2017.11.23", "title": "Коалицията вече е тройна, смята Йордан Цонев"}
{"url": "http://www.dnevnik.bg/sport/2017/11/23/3083820_jujna_koreia_shte_otmeni_voenni_ucheniia_sus_sasht_za/", "text": "Южна Корея обмисля да отмени насрочените за догодина съвместни военни учения с въоръжените сили на САЩ, за да намали риска от агресивна реакция на съседа си Северна Корея по време на  олимпийските игри . Това съобщи информационната агенция \"Йонхап\", позовавайки се на свой източници във властта. За началото на 2018 г. са планирани учения за реакция при нахлуване в страната, а в Сеул се притесняват, че това може да бъде прието като провокация към Пхенян. Северна Корея традиционно осъжда военните учения, които се провеждат в Южна Корея и често отговаря с тестове на ракети или предприема други агресивни действия. \"Йонхап\" цитира неназован източник от президентската служба на Южна Корея, която заявява, че \"отмяната на военните учения се обсъжда от много дълго време\". Зимните олимпийски игри в Пьончан ще се проведат от 9 до 25 февруари 2018 г., а на няколко пъти Международния олимпийски комитет (МОК) изрази притеснението си от ескалиране на напрежението в Корейския полуостров. Засега риск игрите да не се проведат няма, но от Южна Корея взимат превантивни мерки. Пьончан се намира само на 80 км от границата със Северна Корея. Заради риска през септември  олимпийският отбор на Франция се закани, че няма да пътува за Пьончан , ако сигурността в страната не може да бъде гарантирана. От своя страна президентът на Южна Корея  Мун Дже-ин обеща \"безопасни\" олимпийски игри . Заради напрежението в региона, зрителският интерес към игрите в Пьончан е слаб. До началото на октомври бяха продадени едва 315 хиляди билета, което е под 30% от очакванията на организаторите. Това принуди Асоциацията на банките в Южна Корея да купи  билети за близо 900 хиляди долара  за надпреварата.", "date": "2017.11.23", "title": "Южна Корея ще отмени военни учения със САЩ, за да не предизвика негативна реакция преди Пьончан 2018"}
{"url": "http://www.dnevnik.bg/na_put/2017/11/23/3078559_v_muzei_na_arsena_ruski_grad_pokazva_golemite/", "text": "В сибирския град Свирск този месец беше открит музей на арсена. Причината е, че в резултат на започнало още преди Втората световна война производство на отровното вещество градът става жертва на огромно замърсяване, което властите успяват да ликвидират едва през 2013 г., информира \"Интерфакс\". Експозицията се състои от пет части. Първата представя историята на употребата на арсена като отрова - показани са фигури на известни отровители от Средновековието. Друга зала е оборудвана като лаборатория, посветена на химическия елемент и е предлага научна информация за неговите съединения. Третата част на експозицията е посветена на Ангарския металургически завод и историята на производство на арсенов триоксид - веществото, използвано по време на Втората световна война. Тема на четвъртата зала е ликвидацията на производството, а в петата посетителите могат да обменят впечатленията си за сбирката. Ангарският металургичен завод (АМЗ) е работил в Свирск между 1934 и 1949 г. като е произвеждал бойни отровни вещества. След затварянето на предприятието замърсяването на площадката от 13 хектара представлявало 1 г арсен на 1 кг почва. Опасният прах от изоставения завод в продължение на 70 г. е разнасян от вятъра и водата в околността. В резултат по данни на учените съдържанието на арсен в ноктите и косите на местните жители надхвърля нормата за безопасност между 1.5 и 4 пъти. По специална програма през 2013 г. опасните отпадъци са пренесени в изоставена въглищна мина и са погребани в специален саркофаг. Територията на бившия завод е покрита със слой плодородна почва и засята с трева. Музеят е създаден благодарение на спомоществуватели като очакванията са, че ще привлича по около 2000 посетители годишно. От областния център Иркутск ще се организират специални екскурзии под наслов \"Свирск без арсеник\". Местната администрация е убедена, че музеят може да стане значителен обект на промишления туризъм в региона, пише \"Интерфакс\". Според съобщението в цяла Иркутска област има потенциал за развитие на промишлен туризъм. В Братск можело да се посети производствената площадка на дървопреработвателната групировка \"Илим\" и заводът за производство на алуминий на компанията \"Русал\" , в Иркутск - музеят на местната ВЕЦ, а в Ангарск - фабриката за сладолед и хлебозаводът.", "date": "2017.11.23", "title": "В музей на арсена руски град показва големите отровители"}
{"url": "http://www.dnevnik.bg/politika/2017/11/23/3083859_deputatite_izbraha_zamestnik_na_cveta_karaiancheva/", "text": "Емил Христов от ГЕРБ беше избран за зам.-председател на Народното събрание. Той получи подкрепата на 123-ма депутати, докато 7 бяха против, а 48 се въздържаха. Проекторешението с кандидатурата му  бе внесено вчера от председателя на парламентарната група на ГЕРБ  Цветан Цветанов. Емил Христов заема мястото на Цвета Караянчева като зам.-председател на парламента. Тя бе избрана за председател на Народното събрание след оставката на Димитър Главчев, която дойде, след като отстрани от пленарно заседание лидера на БСП Корнелия Нинова и депутата от левицата Антон Кутев. Главчев остана депутат и стана член на комисиите по външна политика и бюджет и финанси. Емил Христов пък бе председател на временната комисия за процедурата по придобиване на нов боен самолет.", "date": "2017.11.23", "title": "Депутатите избраха заместник на Цвета Караянчева"}
{"url": "http://www.dnevnik.bg/citat_na_deniia/2017/11/23/3083863_citat_na_denia_demokraciiata_ni_veche_e_zakrita_na/", "text": ", заяви в сутрешния блок на Би Ти Ви политологът Евгений Дайнов. \"Извънредното законодателство, което гласуваха това лято, тях просто ги е страх – тримата големи, тримата корпулентни – да го приложат\", коментира той промените в наказателното законодателство, които дават право човек да бъде задържан и без да бъде докаран до съд. Дайнов коментира и идеята на управляващите за промени в Конституцията на България, с които да отпадне давността за разследване на престъпления по време на приватизацията. Според него зад предложението се крият две цели – да се унищожат остатъците от СДС и да се \"опраскат 7-8 човека\". \"Първата цел е да бъдат доунищожени остатъците от СДС. Да се каже – По времето на Костов само се крадеше, вие сте наследници на Костов, вие сте крадци, марш от тук. Другата цел е да се ударят двама души – Корнелия Нинова и Иво Прокопиев. И затова тези хора искат да променят Конституцията, за да опраскат 7-8 човека. Това е безумие и няма как да стане\", смята той. Във връзка с електоралната подкрепа към двете основни политически сили, Дайнов заяви, че има затишие между две бури. \"На хората не им мирише на избори, на хората не им мирише на политическа криза и основните електорати на партиите си седят, както бяха. Когато се размърда ситуацията, удари политическа криза или почнат някакви брожения, или замирише на избори, всичко това ще започне да се променя\", посочи той.", "date": "2017.11.23", "title": "Цитат на деня: Демокрацията ни вече е закрита на ниво закони"}
{"url": "http://www.dnevnik.bg/sport/2017/11/23/3083867_maiami_spria_pobednata_seriia_na_bostun_v_nba/", "text": "Серията от поредни победи на  \"Бостън селтикс\"  в Националната баскетболна асоциация (НБА) спря на 16, след като тимът загуби гостуването си в Маями на местния \"Хийт\" с 98:104. \"Келтите\" нямаха поражение от 18 октомври, когато загубиха със 100:108 от \"Милуоки бъкс\". Звездата на тима Кайри Ървинг вкара 23 точки, но това не се оказа достатъчно, за да се избегне третата загуба от началото на сезона. Най-полезен за \"горещите\" беше  Горан Драгич  с 27 точки, четири асистенции и пет борби. Дион Уейтърс добави 26 точки. В последната четвърт \"Маями\" водеше с 14 точки и успехът изглеждаше сигурен, но серия от 13 поредни точки на \"келтите\" доведоха резултата до 91:90 за домакините само 3.14 минути преди края. Последваха две поредни тройки на Уейтърс, за да може \"Хийт\" да възстановят комфортен аванс. В мач от Западната конференция шампионът на НБА \"Голдън стейт уориърс\" допусна пето поражение през кампанията след загуба като гост на \"Оклахома сити тъндър\". \"Воините\" отстъпиха с 91:108 в зала \"Чизапийк енърджи арена\", въпреки че опитаха късен обрат. Ръсел Уестбрук беше над всички като завърши с \"дабъл-дабъл\". Гардът беше много мотивиран да се докаже на бившия си съотборник  Кевин Дюрант  и отбеляза 34 точки, добавяйки 10 борби. Уестбрук даде и девет асистенции от общо 16-те за тима си. Именно между гарда на \"гръмотевиците\" и Дюрант, с който бяха много близки, докато играеха заедно се разрази най-интересния момент от мача. В средата на третата четвърт при аванс от 17 точки за домакините, Уестбрук изби топката от ръцете на крилото, а след реплики двамата започнаха да блъскат главите си. Намесата на съотборниците им обаче предотврати нещо по-сериозно. Кармело Антъни отбеляза 22 точки, а Пол Джордж добави 20 и 11 борби за победителите. С \"дабъл-дабъл\" се отчете и центърът Стивън Адамс – 14 точки и 12 борби. Срещата прекъсна и серия от седем поредни загуби на \"Оклахома\" срещу \"Голдън стейт\". За шампионите Стеф Къри отбеляза 24 точки, а Дюрант 21. Всички останали от \"Голдън стейт\" бяха далеч под очакванията – Клей Томпсън завърши само с девет точки, а Дреймънд Грийн с четири.  \"Воините\" са на второ място в Западната конференция с 13 победи и пет загуби, \"Оклахома\" е осми с осем победи и девет загуби. Начело излезе \"Хюстън рокетс\", който победи с 30 точки разлика \"Денвър нъгетс\" 125:95. Тревър Ариза завърши като водещ реализатор за \"ракетите\" с 25 точки, а Крис Пол се отчете с пореден \"дабъл-дабъл\" - 23 точки и 12 асистенции. Звездата Джеймс Хардън завърши с 21 точки. В Кливланд Леброн Джеймс отбеляза 23 точки само в последната четвърт, за да помогне на \"Кавалиърс\" да победи \"Бруклин нетс\" със 119:109. Крилото на \"кавалерите\" записа серия от 18 поредни точки, без друг негов съотборник да се разпише. Той завърши срещата общо с 33 точки. Джеймс беше изваден от игра в началото на третата четвърт заради сериозна аркада, която получи. Той се върна на паркета за последната четвърт, помагайки на тима си да навакса пасив. Силен мач направи и Кевин Лав, който завърши с 18 точки и 10 борби. Дуейн Уейд се включи от пейката с 18 точки.", "date": "2017.11.23", "title": "\"Маями\" спря победната серия на \"Бостън\" в НБА, шампионът \"Голдън стейт\" загуби от \"Оклахома\""}
{"url": "http://www.dnevnik.bg/photos/2017/11/23/3082171_fotogaleriia_da_se_venchaesh_na_granicata_mejdu_sasht/", "text": "Американски гражданин сключи брак с приятелката си - мексиканка, която не може да влиза в страната, на необичайна церемония на граничната бразда. Брайън Хюстън и Евелия Рейес сключиха брак в събота на границата между САЩ и Мексико, а по време на церемонията стоманената врата между двете страни се отвори за около час, което се случва веднъж годишно.", "date": "2017.11.23", "title": "Фотогалерия: Да се венчаеш на границата между САЩ и Мексико"}
{"url": "http://www.dnevnik.bg/politika/2017/11/23/3083899_mareshki_e_produkt_na_edin_viden_politik_v_poslednite/", "text": "Веселин Марешки е продукт на един виден политик в последните две години. В даден момент може да бъде полезен и може да бъде ползван. Това заяви депутатът от \"Обединени патриоти\" Емил Димитров пред БНТ. Той добави, че схемите за внасяне на горива през пристанищата, както и манипулирането на уредите в данъчните складове и бензиностанциите не се отнасят за бизнеса на Марешки, тъй като той нито внасял горива, нито имал складове. \"Той участва в други схеми. Проблемът е от купуването на горивото до продажбата му в бензиностанцията и как така то поевтинява толкова. Какво става и с ДДС-то\", попита Димитров. Според него големият проблем на лидера на \"Воля\" и зам.-председател на парламента е бизнесът му с лекарства. Той даде за пример как една аптека, намираща се в село, има много малък обем на продажби и само година по-късно те достигат милиони левове.", "date": "2017.11.23", "title": "Марешки е продукт на един виден политик в последните две години, заяви депутат от \"Обединени патриоти\""}
{"url": "http://www.dnevnik.bg/bulgaria/2017/11/23/3083901_muj_e_obvinen_za_ubiistvoto_v_stolichniia_kv_hipodruma/", "text": "Има задържан и вече са му предявени обвинения за  убийството на 46-годишния мъж в столичния кв. \"Хиподрума\" , съобщиха от Софийската градска прокуратура. Мъж с инициали Я. Х. е обвинен в умишлено убийство, извършено на 21 ноември. \"Деянието е извършено чрез огнестрелно и хладно оръжие. В резултат на това на пострадалия са нанесени наранявания, несъвместими живота\", се посочва в съобщение на прокуратурата. Не се съобщава нищо за мотивите за престъплението. Вчера (22 ноември) обвиняемият е задържан с прокурорско постановление за 72 часа. Прокуратурата ще поиска от Софийския градски съд да му наложи постоянна мярка за неотклонение \"задържане под стража\".", "date": "2017.11.23", "title": "Мъж е обвинен за убийството в столичния кв. \"Хиподрума\""}
{"url": "http://www.dnevnik.bg/evropa/novini_ot_es/2017/11/23/3083910_germanskite_socialdemokrati_sa_pod_natisk_da_obmisliat/", "text": "Германските левоцентристи са подложени на растящ натиск да обмислят водене на преговори за центристка коалиция с християндемократите на Ангела Меркел, пише британският в. \"Гардиън\", цитиран от БТА. Лидерът на Германската социалдемократическа партия (ГСДП) Мартин Шулц изключи нова широка коалиция, след като партията му отбеляза най-ниския си резултат в следвоенно време на федералните избори през септември. Той повтори тази своя позиция след провала в неделя на преговорите за тристранна коалиция между Християндемократическия съюз (ХДС), Свободната демократическа партия и Зелените. Очаква се обаче на среща днес президентът на Германия Франк-Валтер Щайнмайер, който е съпартиец на Шулц, да го призове да преосмисли решението си. Има предположения, че лидерът на ГСДП може да бъде призован да напусне поста на партийна конференция след две седмици, ако откаже да промени позицията си, пише изданието. Меркел намекна, че предпочита да се яви на предсрочни избори, отколкото да ръководи правителство на малцинството, и е готова отново да се яви като кандидат на партията си. Въпреки че германските медии обясняват неуспеха на тристранните преговори отчасти с неподходящ подход на Меркел, подкрепата за нея в ХДС се заздрави след драмата в неделя и е слабо вероятно лидерският й пост да бъде застрашен, отбелязва \"Гардиън\". Позицията на Шулц в ГСДП е по-нестабилна. Партията не приема охотно идеята да влезе в нова широка коалиция с Меркел като младши партньор: предишните две партньорства през 2005-2009 г. и 2013-2017 г. бяха наказани от избирателите. Много левоцентристки политици обаче не гледат с добро око и на нови избори, на които ГСДП може да получи още по-нисък резултат, а дясната популистка \"Алтернатива за Германия\" да вземе още места в парламента. Председателят на парламентарната група на ГСДП Андреа Налес намекна след среща в понеделник, че ГСДП би обмислила вариант да търпи правителство на малцинството, съставено или само от ХДС, или от ХДС и Зелените. В германската преса вече се спекулира, че на партийната конференция на ГСДП след седмици е възможно Шулц да отстъпи пред друг кандидат за канцлер или нов партиен лидер. Споменават се имената на бившия министър по въпросите на семейството Мануела Швезиг и на кмета на Хамбург Олаф Шолц, отбелязва \"Гардиън\".", "date": "2017.11.23", "title": "Германските социалдемократи са под натиск да обмислят преговори с Меркел"}
{"url": "http://www.dnevnik.bg/zelen/2017/11/23/3083603_spasenite_luvcheta_ot_razgrad_zaminavat_skoro_za/", "text": "През декември или най-късно януари  оцелелите лъвчета Масуд и Тери от зоокъта в Разград  ще заминат за спасителен център за животни в Холандия. Когато укрепнат достатъчно, малките ще бъдат транспортирани до Южна Африка, съобщи Явор Гечев от \"Четири лапи\" за \"Дневник\". В момента те са в добро здравословно състояние, чипирани, скоро ще бъдат и ваксинирани. Вече са на два месеца, но когато се родиха на 9 септември в зоокъта в Разград, бяха отхвърлени от майката и спасени по спешност от фондация \"Диви животни\" с голям риск за живота. В момента са под грижите на опитни специалисти в клиника \"Добро хрумване\". Краят на опасното развъждане на лъвове в Разград Зоопаркът в Разград ще прекрати развъждането на лъвове, а днес екип на организацията за защита на животните \"Четири лапи\" ще прегледа на място всички животни от вида. Това са се договорили от организацията, която поема и грижите за всички лъвове там, обявиха още от \"Четири лапи\". От 2010 г. организация се бори за тази промяна. Едва след седем години те стигнаха до споразумението зоопаркът да прекрати развъждането на лъвове. Това се случва след скандалния инцидент с двете новородени, проверка на отговорните институции и споразумение с новия кмет Валентин Василев. След инцидента с новородените проверка на място констатира редица нарушения в отглеждането на животните от години, но санкционирани за страдащите там животни няма и до сега. Зоопаркът в Разград е построен през 1960 г. и оттогава е основна станция за развъждане на лъвове в България. Когато през 2008 г. е приет Законът за защита на животните и отглеждането на големи котки от частни лица е забранено, основният доход на зоопарка е изгубен. Но развъждането им така и не спира. Лъвовете в зоокъта никога не са били преглеждани Днес екип на \"Четири лапи\" ще извърши така нужните медицински прегледи на лъвовете в Разград, които никога не са преглеждани от специалисти и липсва ясна информация за тяхното здравословно състояние. За пет от тях от \"Четири лапи\" ще осигурят подходящ за вида им дом в едно от техните убежища за големи котки. Всички мъжки ще бъдат подложени на вазектомия (вид кастриране). В най-трагично здравословно състояние е лъвът Асен. Той е на три години, вероятно има тежка форма на рахит, защото е живял в малко, тъмно и влажно помещение. Освен това има и други поведенчески и физически здравословни проблеми. Ветеринарите от \"Четири лапи\" ще го транспортират в София този петък, за да бъде подложен на обстоен преглед със скенер в частна ветеринарна клиника, ще бъде настанен временно в зоопарка в София, където състоянието му ще бъде наблюдавано от експерти. Когато се стабилизира, ще бъде транспортиран в едно от убежищата за големи котки на \"Четири лапи\" извън България. Други два лъва от зоокъта са Рая и Хектор, родени през 2005 г. И са с неясно здравословно състояние.", "date": "2017.11.23", "title": "Спасените лъвчета от Разград заминават скоро за Холандия"}
{"url": "http://www.dnevnik.bg/sport/2017/11/23/3083905_petima_shtangisti_shte_predstaviat_bulgariia_na/", "text": "България ще участва с трима мъже и две жени на започващото във вторник световно първенство по вдигане на тежести в Анахайм, САЩ. Първенството ще се проведе от 28 ноември до 5 декември, в същата зала, в която през 1984 г. се състоя надпреварата по вдигане на тежести от олимпийските игри в Лос Анджелис. Идентично на 1984 г. и сега много страни няма да участват в състезанието. Тогава заради бойкот от страните от Източния блок, а сега заради  наказания за употреба на допинг . Според българския отбор състезателите имат своите шансове да се представят успешно. \"Не искам да нагнетяваме предварително напрежение сред нашите състезатели. Проведохме добра подготовка, дано няма контузии и дано всеки съумее да даде максимума точно когато трябва. Искам отново да благодаря на личните треньори и наставниците по места, като настоявам да изпишете имената им, защото те вършат апостолска дейност по центровете\", заяви преди заминаването старши треньорът Иван Иванов. При жените България ще бъде представяне от Даниела Пандова (48 кг) и Галя Шатова (63 кг). Участниците при мъжете са Владимир Урумов (62 кг), Георги Шиков (94 кг) и Васил Господинов (105 кг). На първенството в Анахайм ще участват 213 мъже и 158 жени. За последно България спечели медал от световно първенство по вдигане на тежести през 2014 г., когато  Иван Марков взе сребро  до 85 кг. Тогава братът на световния и европейски шампион, и сребърен медалист от Сидни 2000 събра общ двубой от 390 кг. Последният световен шампион на България е  Иван Стоицов , който триумфира на шампионата в Тайланд през 2007 г. в категория 77 кг.", "date": "2017.11.23", "title": "Петима щангисти ще представят България на световното първенство в Анахайм"}
{"url": "http://www.dnevnik.bg/sviat/2017/11/23/3083916_kakvo_oznachava_opitut_na_sasht_da_se_otmeni_internet/", "text": "На 14 декември Федералната комисия по комуникациите ще гласува отмяната на правилата за  интернет неутралност , въведени по времето на президента Барак Обама. Предложението ще отмени забраната доставчиците да блокират, забавят достъпа или да искат по-високи такси за достъп до определено съдържание. \"Интернет неутралност\" е принципът , според който интернет трафикът се третира по един и същ начин, независимо откъде идва, накъде отива и какво пренася. Това означава, че при сегашните правила доставчиците на интернет нямат право изкуствено да забавят трафик, идващ от определен източник, или да дават предимство на друг само защото идва от корпорация, която си е платила за това. Какво е предложението и какво идва след него Във Федералната комисия по комуникациите, независима правителствена агенция, която регулира междущатските комуникации, има трима  републиканци  и двама демократи. Няма гаранция, че предложението на председателя Ажит Пай ще бъде одобрено. Ако бъде, то ще отмени правилата на Обама, които третираха  интернет като комунална услуга , и ще отнеме на комисията властта да надзирава поведението на доставчиците. Предложението на Пай ще изисква те да разкриват дали позволяват блокиране на съдържание, забавяне на достъп или платено предимство, която дава на трети страни възможност да платят на доставчика, за да може тяхното съдържание да се движи по-бързо. Ще бъде елиминиран и кодексът на поведение, който дава на комисията право да забранява дейността на доставчици с некоректни практики. Новите правила може да влязат в сила още през януари, но се очаква да бъдат оспорени в съда. Освен това потребителски мнения, събирани по време на консултациите на комисията с обществеността, може да се окажат фалшиви. Комисията твърди, че е събрала 22 млн. отговора, но главният прокурор на Ню Йорк Ерик Шнайдерман обяви, че в последните шест месеца разследва стотици хиляди от тях по подозрения, че са спам и са изпратени с фалшиви имена или с откраднати данни. Какво ще усетят потребителите Те може би ще забележат промени, но след много време. Основната тревога е, че доставчиците могат да блокират или да забавят трафика към сайтове или услуги по техен избор – например да имат преференциално отношение към тяхното съдържание или към страници, които са си платили. Така те ще изиграят важна роля, определяйки до какво абонатите им имат достъп. Това може да повлияе на услугите за видеострийминг и да ограничи възможностите за безплатни или евтини телефонни разговори по интернет. Неправителствената организация Съюз на потребителите предупреди, че има риск и от повишени цени за запазване на досегашните достъп и скорост. Телекомуникационната група USTelecom, в която участват водещи доставчици, оспорва този аргумент с мотива, че цените за широколентов интернет падат още отпреди времето на Обама и отмяната на регулациите ще позволи това да продължи. Кой подкрепя промяната Доставчици, сред които AT&T Inc, Comcast и Verizon. USTelecom, твърдят, че тя ще доведе до нови инвестиции, разширения и подобрения и ще засили защитата на потребителите, като отдаде правата за надзираване на доставчиците само на един регулатор – Федералната комисия по търговията. Кой е против The Internet Association, която представлява компании, сред които Alphabet, Facebok, Amazon, Netflix, Microsoft, Uber, Yelp и PayPal. Според нея правилата от 2015 г. защитават \"непорочния кръг\" от иновации, който помага на цялата американска икономика, а правилата на Пай ще дискриминират стартъпите. Google и Facebook разпространиха изявления, изразявайки \"разочарование\" от идеята на Пай. Engine, обединение на над 1000 стартиращи компании и инвеститори, изпрати отворено писмо, изреждащо опасностите, на които отмяната на правилата ги излага. \"Без интернет неутралността доставчиците на интернет могат да си избират победители и губещи. Мога да пречат на трафика на услугите ни, за да фаворизират своите или тези на конкурентите. Или могат да ни наложат нови такси, възпрепятствайки избора на потребителите.\"", "date": "2017.11.23", "title": "Какво означава опитът на САЩ да се отмени интернет неутралността"}
{"url": "http://www.dnevnik.bg/politika/2017/11/23/3083904_dimitur_glavchev_shte_vleze_v_nai-tiasnoto_rukovodstvo/", "text": "Оттеглилият се от председателския пост в 44-ия парламент Димитър Главчев най-вероятно ще влезе в най-тясното ръководство на ГЕРБ - Изпълнителната комисия на партията. Това се очаква да стане на Националното съвещание на ГЕРБ в неделя, съобщиха пред \"Дневник\" източници от партията. Главчев подаде оставка като председател на 44-ото Народно събрание, след като БСП обяви, че това е условие 80 \"червени\" депутати да участват в парламентарните заседания. Той се оттегли в деня, в който парламентът щеше да гласува искане на БСП и ДПС за отстраняването му, чийто мотив бе, че два дни по-рано без причина Главчев е отстранил от пленарна зала лидера на социалистическата партия Корнелия Нинова и червения депутат Антон Кутев.  Главчев отне думата на Нинова, която от парламентарната трибуна искаше парламента да извика премиера Бойко Борисов да се обясни за репликите си, че в него има хора, замесени в трафик на наркотици и купуване на гласове . Борисов обаче дойде в деня, в който се очакваше искането за оставка на Главчев да бъде отхвърлено, и се включи в заседанието на председателския съвет на парламента, макар че такава практика няма, тъй като премиерът е част от изпълнителната власт. След това заседание Главчев обяви, че подава оставка в името на мира. От ГЕРБ многократно заявиха, че решението на Главчев е лично, а не на Борисов. Оставката на Главчев предхождаше заседанието на Народното събрание, на което председателят на Европейския парламент (ЕП) Антонио Таяни направи обръщение към депутатите в навечерието на европредседателството. Според народни представители искането на ГЕРБ е било залата да бъде пълна, т.е. и БСП да участват в заседанието и вероятно заради това се е наложило Главчев да подава оставка. След нея социалистите започнаха да обясняват, че те не са казвали, че няма да участват в заседанието с Таяни. С вкарването му в Изпълнителната комисия на ГЕРБ Главчев един вид ще бъде компенсиран за оставката, смятат депутати. Заради това обаче един от единадесетте члена на комисията трябва да бъде изваден. Според източници от ГЕРБ това може да бъде или бившият вицепремиер и настоящ шеф на кабинета на Борисов Румяна Бъчварова, или правосъдният министър Цецка Цачева. Решението било на премиера и ще се разбере в неделя. Тогава ще стане известно какви промени ще има и в Контролната комисия на партията, която в момента се оглавява от депутата Десислава Атанасова. На Националното съвещание на ГЕРБ в неделя, на което се очаква да присъстват 1200 делегати и гости, ще бъде преизбрано ръководството на ГЕРБ. Единственият кандидат за лидер ще бъде Бойко Борисов, уверяват от партията и казват, че той ще бъде преизбран с пълно мнозинство. Гласуването е явно, но е закрито за медиите. За заместници на Борисов в ГЕРБ се очаква да бъдат преизбрани Цветан Цветанов и кметовете на София и Бургас Йорданка Фандъкова и Димитър Николов. Националното съвещание на ГЕРБ трябва да приеме декларация, че партията няма да се коалира с БСП. Досега не бе известно дали ще има такава декларация за ДПС. При отговори на въпроси на журналисти в парламента днес Цветанов обяви, че към момента управление с ДПС и БСП е невъзможно и ГЕРБ ще излезе с политическо решение по този въпрос. Попитан дали не си оставя вратичка с думите \"към момента\", той отвърна: \"Българските граждани са тези, които определят\". Зам.-председателят на ГЕРБ каза още, че депутати от БСП не искали ГЕРБ да приема декларация срещу тях. Националното съвещание на ГЕРБ ще започне с отчети на Контролната и Изпълнителната комисия на партията, които ще бъдат направени съответно от евродепутата Емил Радев и е от Цветанов. Лидерът Борисов ще говори, след като бъде преизбран.", "date": "2017.11.23", "title": "Димитър Главчев ще влезе в най-тясното ръководство на ГЕРБ (допълнена)"}
{"url": "http://www.dnevnik.bg/bulgaria/2017/11/23/3083868_sudebniiat_suvet_iziska_doklad_na_danuchen_direktor_s/", "text": "Висшият съдебен съвет (ВСС) единодушно реши да изиска от НАП доклада, в който според медийни публикации, шефът на териториалната дирекция на приходната агенция в Бургас се оплаква на ръководителя си в София. Недоволството му е свързано с решения на административния съд в града. В доклада регионалният директор предлага да се извърши \"селекция\" на магистрати, без да се разбира какво означава това. Както и \"селекция\" на членове на семействата им, на счетоводни къщи и адвокати, които са обслужвали санкционирани от НАП - Бургас, хора и фирми. Предложението бе внесено от представляващия съвета Боян Магдалинчев, който е председател и на асоциацията на административните съдии в страната. Той подчерта, че не е известно дали съществува такъв доклад, но съветът е длъжен да провери информацията. След това, ако има доклад, той трябва да бъде обсъден. В подкрепа на идеята на Магдалинчев се обяви и Красимир Шекерджиев. Той заяви, че наскоро е бил в Бургас и колегите там му казали не само че такъв доклад има, дори е публикуван, но и вече са започнали ревизии на административните магистрати. Проверките били точно във връзка с постановените от тях актове, което Шекерджиев обяви за недопустимо, ако е вярно. По думите му ВСС се е забавил с реакцията си, но е важно да се иска докладът, да се разбере основанието му, както и защо точно в Бургас е възникнал този въпрос, след като такива произнасяния има и в други административни съдилища. В доклада шефът на приходната дирекция в Бургас се оплаква, че административните съдии отказват предварително изпълнение на наложените от него и колегите му затваряне на обекти по Черноморието. Преди време в сайта \"Афера\" бяха разпространени снимки от доклада. В него директорът на НАП - Бургас, пише, че с решенията си, съдът уронвал престижа на агенцията. Затова той предлага да се извърши селекция на \"провинилите се\" съдии, на адвокатите, защитаващи клиентите си от действията на администрацията, както и на семействата на тези съдии и адвокати. От доклада не се разбира какво означава \"селекция\". В защита на съдиите с писмо до изпълнителния директор на НАП се застъпи и най-голямата магистратска организация -  Съюзът на съдиите в България (ССБ) . В средата на август и вицепремиерът Валери Симеонов поиска проверка за почтеност на временния шеф на административния съд в Бургас заради отменяни актове на заведения. Симеонов поиска Инспекторатът към ВСС да провери почтеността на Панайот Генков и да установи дали той е оказвал натиск, пряко или косвено влияние върху негови подчинени магистрати. Причина за сигнала му станаха произнасяния на съдии от административния съд за отмяна на предварително изпълнение и отмяна на актове на НАП - Бургас, за незаконна дейност в заведения и дискотеки по българското Черноморие. Съдебните инспектори обаче не откриха никакви нарушения в дейността на Генков и отхвърлиха обвиненията за саботаж и оказван натиск върху съдиите по делата за запечатаните обекти. Преди два дни съдийската колегия отложи избора за титулярен шеф на съда за декември. Въпреки произнасянето на съдебния инспекторат в защита на единия кандидат - Генков, се появи друг проблем с атестирането му. Спор между кадровиците отложи избора и следващия вторник те първо трябва да решат дали трябва да се направи атестация на върховен съдия, която по принцип не се прави, но пък се изисква за заемане на ръководен пост. За поста се състезават трима съдии. Иначе  Генков стана временен шеф на съда през април тази година . Решението за избирането на съдията от Върховния административен съд (ВАС), който придоби известност покрай скандала с \"бедните\" магистратски роднини, получили право на строеж в Приморско, бе взето от предишния състав на ВСС.  Името на някогашния шеф на отделение във ВАС Панайот Генков нашумя през 2010 г. със скандала с т.нар. бедни съдийски роднини. Тогава се доказа, че през 2004 г. дъщеря му Ваня Генкова, тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв.м на Буруната в града срещу 1677 лв. По-късно крайно нуждаещата се от жилище студентка построява хотел и продава апартаментите на баща си, а после  те са продадени на бизнесмени с дела, решавани именно във ВАС, включително от отделението на баща ѝ.", "date": "2017.11.23", "title": "Съдебният съвет изиска доклад на данъчен директор с оплаквания от дейността на бургаски съд"}
{"url": "http://www.dnevnik.bg/bulgaria/2017/11/23/3083931_ogradata_po_granicata_otnovo_e_padnala_na_mesta_tvurdi/", "text": "Оградата по границата с Турция отново е с нарушена цялост на места, заяви депутатът от \"БСП за България\" Елена Йончева пред Би Ти Ви. Тя показа снимка, от която се вижда част от оградата, която е паднала, като каза, че е заснета в района на Малко Търново на 21 ноември. Йончева не пожела да уточни къде точно е направена снимката, за да не я обвинят, че застрашава националната сигурност. С нормативни промени от октомври  оградата стана стратегически обект от значение за националната сигурност , след което разпространяването на информация и кадри от съоръжението попада под ударите на закона. В коментар за  филма си \"Граница\" , в който бе показано как бежанци прескачат оградата, Йончева каза, че го е направила не за да се види как те преминават с лекота границата, а за да покаже корупция при изграждането на съоръжението. \"Дали сме 200 млн. лева за нещо, което не върши работа, търгува се с националната сигурност. Става въпрос за огромна корупционна сделка, данъкоплатците са платили между 800 и 1000 лв. на линеен метър\", заяви депутатът. Тя сравни българската ограда с тази по границата на Гърция с Турция. По думите на Йончева гръцкото съоръжение е с по-добро качество, а е изградено за по-малко пари. Йончева каза още, че днес ще изпрати копие от филма си на президента Румен Радев, министър-председателя Бойко Борисов и главния прокурор Сотир Цацаров. Тя вече е предоставила преведено копие на \"Граница\" на посланиците на ЕС в България.", "date": "2017.11.23", "title": "Оградата по границата отново е паднала на места, твърди Елена Йончева"}
{"url": "http://www.dnevnik.bg/evropa/novini_ot_es/2017/11/23/3083942_germanskata_policiia_zadurja_dilur_prodaval_droga_po/", "text": "Германската полиция е арестувала 29-годишен мъж, заподозрян в международна търговия с наркотици по интернет чрез анонимни уебсайтове, като пратките достигали по пощата до клиентите в Германия, предаде \"Ройтерс\", цитирана от БТА. Според съобщение на федералната криминална полиция в съвместната операция с холандските власти са били иззети 400 хиляди евро, 75 кг екстази, марихуана, кокаин, амфетамини и хероин от апартамент в Холандия, обитаван от заподозрения и неговата майка. Дилърът и съучастниците му под псевдонимите Mr. Drug Commander и Drugs Squad са получавали поръчки главно от Германия чрез уебсайтове като Hansa Market\" и \"Dream Market. Главният заподозрян е бил задържан на 9 ноември на влизане в Германия с намерението на разпрати 34 доставки с наркотици. Ден по-рано в баварския град Инголщат е бил арестуван мъж, поръчал марихуана и амфетамини. Холандските власти продължават да издирват други членове на бандата. Германската полиция съобщи, че разследването е започнало през август. През октомври са били извършени първите шест ареста в Кобург, Бавария, което е довело до идентифицирането на други 12 купувачи. Митническата служба в Германия съобщи през юли, че от началото на годината е конфискувала близо пет тона наркотици в северните пристанища на страната, което е три пъти повече от иззетото през цялата 2016 г., отбелязва \"Ройтерс\".", "date": "2017.11.23", "title": "Германската полиция задържа дилър, продавал дрога по интернет"}
{"url": "http://www.dnevnik.bg/skorost/2017/11/23/3083929_mvr_shte_spira_ot_dvijenie_neizpravnite_avtomobili/", "text": "Министерството на вътрешните работи (МВР) ще отнема временно регистрацията на автомобилите, които не издържат годишния технически преглед. Това приеха окончателно депутатите с гласуването на второ четене на  промените в Закона за МВР . С тях се въвеждат изменения и в други закони, сред които са Законът за движение по пътищата и Законът за националната система за спешни повиквания с телефон 112. \"В случаите, когато при извършване на периодичен технически преглед се установи опасна техническа неизправност, Изпълнителна агенция \"Автомобилна информация\" уведомява Министерството на вътрешните работи за временно отнемане регистрацията на неизправното превозно средство\", записа парламентът в Закона за движение по пътищата. С промените от следващата година се регламентира и тестовото внедряване на системата eCall, информира агенция \"Фокус\". Това е спешно повикване към тел. 112, направено от превозно средство при катастрофа. Системата подава спешен сигнал при задействане на въздушните възглавници на автомобила и подава автоматичен сигнал за точното време и място на катастрофата. Системата може да бъде задействана и ръчно. В началото системата ще работи само с новопроизведени автомобили, които вече задължително трябва да я имат. Отново с промени в преходните и заключителни разпоредби на Закона за МВР бе въведена т.нар. синя карта, с която се улеснява работата на чужденци в България. С това изменение висококвалифицирани кадри от държави извън Европейския съюз ще могат да получават \"синя карта\" за престой в страната ни по облекчен режим. Повече четете  тук .", "date": "2017.11.23", "title": "МВР ще спира от движение неизправните автомобили, реши окончателно парламентът"}
{"url": "http://www.dnevnik.bg/sport/2017/11/23/3083930_inter_predlaga_nov_dogovor_na_ikardi_s_klauza_za/", "text": "Италианският гранд \"Интер\" ще направи всичко възможно, за да задържи капитана си Мауро Икарди колкото се може по-дълго на \"Сан Сиро\". Аржентинският нападател записва най-силния си сезон с екипа на \"нерадзурите\" и вече има 13 гола в 13 мача от Серия А. Любимецът на феновете  отбеляза хеттрик в дербито с \"Милан\"  и с това остана завинаги в историята на клуба. Настоящият контракт на Икарди изтича чак през 2021 г., но ръководството смята да му предложи нов със значително по-добри лични условия. Аржентинецът е най-скъпоплатеният на \"Сан Сиро\", получавайки по 130 хиляди евро на седмица, но най-вероятно от клуба ще удвоят заплатата му. Според \"Гадзета дело спорт\" \"Интер\" ще постави и клауза за откупуване от 110 млн. евро. С оглед на последните трансфери – Неймар в ПСЖ за 222 млн. евро,  Усман Дембеле в \"Барселона\" за 105 млн. евро  и предстоящата сделка между \"Монако\" и ПСЖ за Килиан Мбапе от 180 млн. евро, сумата за Икарди е по силите на доста клубове. \"Нерадзурите\" обаче си гарантират евентуална печалба. Нападателят беше купен през 2013 г. за 13 млн. евро. Информацията за нов договор на Икарди се появява ден след анонсирания интерес на  \"Реал\" (Мадрид)  към нападателя. Според медиите в Испания европейският клубен шампион го гласи за заместник на Карим Бензема. Икарди има 138 мача за \"Интер\" в Серия А с 84 гола и 21 асистенции. Той води тима към завръщане в Шампионската лига, където \"нерадзурите\" не са участвали от сезон 2011-2012.", "date": "2017.11.23", "title": "\"Интер\" предлага нов договор на Икарди с клауза за откупуване от 110 млн. евро"}
{"url": "http://www.dnevnik.bg/biznes/2017/11/23/3083944_oborotite_pri_vuzdushnite_prevozi_narastvat_pri/", "text": "Въздушният транспорт отбелязва двуцифрен ръст на оборота през третото тримесечие спрямо второто, както и спрямо година по-рано, се вижда от данните на Националния статистически институт. Увеличението на   между юли и септември е с 9.3% спрямо април - юни и с 12.6% спрямо третото тримесечие на 2016 г. То обаче е предшествано от спадове през първите две тримесечия както на тримесечна, така и на годишна база. Развитието при компаниите, предлагащи  обаче е в противоречие както с бума на въздушните превози, така и при   хотелското настаняване . Туроператорската дейност бележи спад последователно в двете най-силни за туризма тримесечия - второто и третото. На тримесечна база намалението е с 5.4 и 2.7 на сто. Сравнението с прямо година по-рано отново е с негативен резултат - с минус 0.4% през второто тримесечие и с минус 4.3% през третото.  Разцвет отбелязват  - за тримесечие дейността им нараства с 8.5%, а за година - с 35 на сто.   ускоряват ръста на оборотите по тримесечия като през третото той достига съответно 3.1% и 15.3%.  Изненадващо на фона на разцвета в строителството бележат годишен спад от 5.6%. Спрямо второто тримесечие обаче оборотите са с 2.6% по-високи.  В   увеличението е с 2.2% на тримесечна база и с 8.2% на годишна.  са с еднопроцентен спад спрямо април - юни, и с ръст от 2 на сто спрямо година по-рано.", "date": "2017.11.23", "title": "Оборотите при въздушните превози нарастват, при туроператорските услуги намаляват"}
{"url": "http://www.dnevnik.bg/regioni/2017/11/23/3084002_policai_e_zadurjan_v_haskovo_za_podkup_za_registrirane/", "text": "Полицай от \"Пътна полиция\" в Хасково е бил задържан с подкуп, предаде Би Ти Ви. Униформеният взел пари, за да регистрира с предимство автомобил в КАТ. Мъжът е полицейски инспектор в група \"Регистрация и отчет\", дългогодишен служител в КАТ - Хасково. Той е задържан с пари по време на смяна в контролно-техническия пункт, където се регистрират новите автомобили. Арестът му е извършен след операция на отдел \"Вътрешна сигурност\" в МВР по сигнал, че служителят иска дребни суми в брой, за да регистрира с предимство. От прокуратурата все още не дават официална информация за случая. Полицаят е задържан за 24 часа. По информация на телевизията той вече е бил разследван за подкуп и е бил временно отстранен от работа, но впоследствие е оправдан от съда.", "date": "2017.11.23", "title": "Полицай е задържан в Хасково за подкуп за регистриране на коли с предимство"}
{"url": "http://www.dnevnik.bg/ot_vas/galeriiotvas/2017/11/23/3083876_chitatelska_fotogaleriia_kraiat_na_esenta/", "text": "Есента някъде из Централни Родопи.", "date": "2017.11.23", "title": "Читателска фотогалерия: Краят на есента"}
{"url": "http://www.dnevnik.bg/sport/2017/11/23/3084001_martin_petrov_e_podal_signal_v_prokuraturata_za/", "text": "Бившият футболен национал  Мартин Петров  е бил измамен от личния си банкер с голяма сума пари. Футболистът, който прекрати кариерата си през 2014 г., е сезирал Софийската градска прокуратура за източени суми без негово знание от банковите му сметки. Проверка на \"Дневник\" показва, че Петров е подал сигнал до прокуратурата на 17 ноември. Той е обяснил, че е пострадал от личния си банкер. От Софийска градска прокуратура потвърдиха пред \"Дневник\", че сумата е над 3.8 млн. лв. В сигнала си Петров е уточнил, че става въпрос за няколко транзакции, които банката е направила от сметката му без негово знание и съгласие. Самият Петров потвърди новината: \"Да, за съжаление тази афера е факт. Не мога да повярвам, че подобно грабителство може да се случи, и то в държава от Европейския съюз\". Бившият футболист е установил през лятото липсващите суми от банковите си сметки в \"Уникредит Булбанк\". След това се оказва, че личният му банкер Ирина Ч.А. е с прекратен договор отпреди 10 месеца. 38-годишният Петров има 90 мача и 19 гола за  националния отбор на България . Той прекара близо 15 години от футболната си кариера в чужбина, играейки за швейцарския \"Сервет\", испанските \"Атлетико\" (Мадрид) и \"Еспаньол\", германския \"Волфсбург\" и английските \"Манчестър сити\" и \"Болтън\". След края на кариерата си Мартин Петров започна работа при футболния агент Лъчезар Танев, който беше негов мениджър през годините. Бившият национал е съдружник в \"Мениджърска агенция Танев\" чрез регистрираната от него фирма \"Памика\".", "date": "2017.11.23", "title": "Мартин Петров е подал сигнал в прокуратурата за банкова измама за милиони"}
{"url": "http://www.dnevnik.bg/bulgaria/2017/11/23/3084029_neizvestni_zabiha_kirka_v_novata_kamera_na/", "text": "Неизвестни са забили кирка в камерата на \"Пътна полиция\" на Околовръстния път, близо до Казичене, съобщи БНР. Стационарната камера за засичане на превишена скорост  беше поставена само преди седмица . Целта беше с нея да се спрат гонките с автомобили в участъка на Околовръстния път от разклона за Казичене до отбивката за \"Ботевградско шосе\". Сега от МВР обясняват, че камерата не е със сериозни повреди. Очаква се до дни тя да бъде ремонтирана и върната обратно на мястото.", "date": "2017.11.23", "title": "Неизвестни забиха кирка в новата камера на околовръстното на София"}
{"url": "http://www.dnevnik.bg/bulgaria/2017/11/23/3083968_varna_predstavi_v_piloten_variant_neraboteshtata_si/", "text": "След неколкократни отлагания и закъснение с повече от година автоматизираната билетна система в градския транспорт на Варна бе показана на медиите днес в \"пилотен\" вариант. Една от всички 304 машини заработи в автобусите по една-единствена линия в града. Тя е част от проекта \"Интегриран градски транспорт на Варна\". Пак според същата информация в системата \"поетапно\" щели да бъдат включени и останалите линии. Срок за това обаче, както и до сега, не се съобщава. Автоматизираната билетна система, за която община Варна похарчи по проекта си \"Интегриран градски транспорт\" 8.3 млн. лв. не може да бъде приведена в експлоатация заради зле организирана обществена поръчка и пропуски при сключване на договора между нейния изпълнител – Консорциум \"Обединение модерен транспорт\", и ръководителя на проекта Биляна Якова. Това показаха многократни проверки на \"Дневник\". По тази причина със същото дружество в началото на януари т.г. бе сключен нов договор на стойност 1.5 млн. лв. за доставка на допълнително оборудване. Заради изтеклия срок за изпълнение на проекта обаче разходите по него ще бъдат покрити със заем от ЕБВР. Изпълнител на неработещата автоматизирана билетна система, която днес бе демонстрирана в \"пилотен вариант\", е Консорциум \"Обединение модерен транспорт\". Дружеството достави и монтира 304 машини в автобусите и по част от спирките във Варна.  Но скоро след това стана ясно, че с въвеждането им в експлоатация има тежък проблем.  След многократно отклоняване на въпроса какви са причините за това Якова отговори, че според сключения договор е трябвало да бъдат доставени \"фискални, но не и фискализирани устройства\". Затова нямало как те да бъдат свързани в системата на НАП. Междувременно в края на лятото т.г.  високотехнологичен стартъп успя за по-малко от месец  да оборудва и пусна в експлоатация онлайн система за \"мобилни\" билети за градския транспорт в града. По случай днешната ПР акция от общинската администрация във Варна информираха, че цената на билетите за градския транспорт в града щяла да остане 1 лв. От машината, чиято работа бе демонстрирана, засега могат да бъдат купени стандартните хартиени билети за еднократно пътуване, както и да бъдат заредени предплатени карти. От община Варна разпространиха и  8-минутно видео , обясняващо как могат да бъдат ползвани билетните автомати. От неговото съдържание става ясно, че засега машините ще приемат само монети и банкноти, но не и кредитни или дебитни карти, въпреки че са оборудвани със скъпо струващи устройства за тази цел. Във вариант за двете най-разпространени операционни системи от онлайн магазините може да бъде изтеглено и мобилното приложение info iTransport, което следи в реално време движението на автобусите. След двукратно отлагане срокът за окончателното приключване на проекта - 9 юли 2015 г., бе отложен за същата дата на м.г. Въпреки това за най-мащабния му компонент –  бързият автобусен коридор (BRT), няма изгледи скоро да бъде въведен в експлоатация . Но още през август 2015 г. в рамките на кампанията за публичност на проекта (на стойност 800 хил. лв.) бе организирано пак \"пилотно\" пътуване по коридора. В продължение на повече от година от  администрацията на варненския кмет Иван Портних разпространяваха противоречива информация  за причините, довели до провала на проекта \"Интегриран градски транспорт на Варна\". За него бяха похарчени 115 млн. лв., по-голямата част от които безвъзмездно европейско финансиране по програма \"Регионално развитие\".", "date": "2017.11.23", "title": "Варна представи в \"пилотен\" вариант неработещата си билетна система за градския транспорт"}
{"url": "http://www.dnevnik.bg/biznes/2017/11/23/3084038_firmi_i_grajdani_shte_mogat_da_iskat_obezshteteniia/", "text": "Физическите и юридическите лица ще могат да претендират за обезщетение, ако са претърпели вреди от нарушения на антитръстовите норми. Това предвиждат приети на първо четене в Народното събрание промени в Закона за защита на конкуренцията. Вносител е Министерският съвет, който мотивира промените с факта, че нарушенията на антитръстовите норми могат да причинят вреди на широк кръг лица – както конкуренти на нарушителите, така и техни контрагенти, клиенти или крайни потребители. Същевременно се предвиждат и разпоредби за размера на евентуалното обезщетение. Целта е увреденото лице да бъде поставено в положение, в което би се намирало, ако нарушението на конкуренцията не е било извършено, като същевременно се изключи възможността за присъждане на обезщетения в необоснован размер. С цел да се осигури достатъчно време на потърпевшите да предявят иск за обезщетение, законопроектът въвежда \"оборимата презумпция, че картелът причинява вреди\", отбелязва в доклада си комисията по европейски въпроси. По този начин, от една страна, се улеснява възможността увредените лица да докажат претенциите си за обезщетение, а от друга - да се гарантира правото на ответниците да защитят своята позиция. С цел преодоляване на трудностите при доказване на антитръстови нарушения се предлага влезлите в сила решения на Комисията за защита на конкуренцията (КЗК) да имат обвързваща сила за гражданския съд за факта на нарушението и за това кой е нарушителя. Предлага се още да се улесни достъпът на засегнатите до доказателства, включително и събраните в производството пред КЗК. Предвижда се и възможността гражданският съд да налага глоби, ако се откаже достъп до доказателствата. В случаите, когато нарушението е извършено от две или повече предприятия, те ще носят солидарна отговорност за причинените вреди.", "date": "2017.11.23", "title": "Фирми и граждани ще могат да искат обезщетения при нарушения на конкуренцията"}
{"url": "http://www.dnevnik.bg/biznes/2017/11/23/3084028_v_otgovor_na_mareshki_lukoil_obiavi_kolko_danuci_sa/", "text": "След поредицата от словесни престрелки между зам.-председателя на Народното събрание и лидер на партия \"Воля\" Веселин Марешки и ръководството на \"Лукойл\" от компанията възразиха в съобщение до медиите срещу \"въведената от г-н Марешки практика да използва трибуната на българския парламент за очерняне на бизнес конкуренти и рекламиране на собствен бизнес\". Според компанията това е пример за злоупотреба с власт. От компанията възразяват и срещу \"внушенията\" на Марешки, че компаниите от групата \"Лукойл\" укриват данъци. \"Заявяваме, че всички дружества от групата \"Лукойл\" са постоянно подлагани на ревизии и проверки от страна на всички контролни финансови органи в държавата. Всички направени ревизии са завършили със съответните ревизионни актове. Документално било установено, че платените от компаниите дължими данъци, акцизи и други вземания са близо 32.5 млрд. лева от 2000 г. до май 2017 г. Призовават се министърът на финансите и ръководителите на съответните финансови органи да информират обществеността за ревизиите в компании на Марешки, има ли месец, в който фирмата му за горива е внесла ДДС над 20 лв. \"В последните месеци г-н Марешки нееднократно отправи публични намеци за оказван върху него политически натиск, свързан с бизнеса му, докато в същото време сам се възползва от позицията си на заместник-председател на Народното събрание, за да упражни такъв и да инициира две лични срещи с генералния директор на \"Лукойл - България\", оплакват се от компанията. Припомнят, че Българската петролна и газова асоциация, в която членува \"Лукойл\", е сезирала Европейската комисия за множество нерешени въпроси във връзка с нормалното функциониране на пазара на горива в страната и нарушаване на произтичащите от европейското право общи принципи, залегнали в Договора за Европейския съюз, и по-конкретно общия принцип за върховенство на закона. Това станало през април, тоест преди посещението на председателя на Европейския парламент миналата седмица.", "date": "2017.11.23", "title": "В отговор на Марешки \"Лукойл\" обяви колко данъци са платени в България"}
{"url": "http://www.dnevnik.bg/politika/2017/11/23/3084027_bsp_iska_anketna_komisiia_v_parlamenta_da_proveri/", "text": "Парламентарната група на \"БСП за България\" внесе предложение за създаване на временна анкетна комисия в Народното събрание, която да проверява как са определени цените за санирането и да следи бъдещото изпълнение и развитие на националната програма. Причината - от информация на строителния министър Николай Нанков се разбрало, че към момента имало сключени 4759 договора за саниране за 2 млрд. лева, а в същото време социалистите казват, че нямало предвидени средства в бюджета за 2018 г. Според зам.-председателя на групата на БСП Жельо Бойчев не е известно какви суми ще трябва да плащат хората за санирането. \"Създава се дискриминация с тези, които ползваха 100% финансов ресурс до момента, и тези, които трябва да доплащат. Притеснени сме от констатациите, отразени в доклада на Сметната палата, че е нарушен чл. 119 от закона за публичните финанси, където е казано, че бъдещи ангажименти за стартиране на програми, които ангажират бюджетен ресурс, може да стане само чрез бюджета и решение на НС. Цитира се именно Националната програма за саниране и ангажирането над 1 млрд. лева ресурс за 2017 г, който не е гласуван в държавния бюджет\", каза още Бойчев На въпрос дали искането на БСП е синхронизирано с президента Румен Радев, който също се е изказвал в тази посока, депутатът Манол Генов отговори, че това е случайност. По думите му и президентът, и БСП мислят еднакво. От ГЕРБ обясниха пред \"Дневник\", че ще се види какъв ресурс ще отида за вече сключените договори и до тогава нови нямало да се сключват. Депутатът от ГЕРБ Даниела Савеклиева каза пред журналисти, че програмата за саниране продължава, а искането на БСП за анкетна комисия е неоснователно и управляващите няма да го подкрепят. От ГЕРБ посъветваха колегите си от левицата да прочетат документите за санирането, които министър Нанков е представил за парламента. Зам.-министърът на регионалното развитие и благоустройството Малина Крумова обяви, че към момента са санирани 850 сгради, а 600 са процес на изпълнение. От ГЕРБ казаха още, че колегата им от БСП Таско Ерменков се похвалил със саниране на блока, в който живее.", "date": "2017.11.23", "title": "БСП иска анкетна комисия в парламента да провери санирането"}
{"url": "http://www.dnevnik.bg/evropa/novini_ot_es/2017/11/23/3084044_kralica_elizabet_veche_e_nai-vuzrastniiat_durjaven/", "text": "След като 93-годишният Робърт Мугабе подаде оставка от поста на президент на Зимбабве, който заемаше в продължение на 37 години, британската кралица Елизабет стана най-възрастният държавен глава, пише \"Нюзуик\". Деветдесет и една годишната Елизабет управлява от 1952 г. Като изключим известни здравословни проблеми миналия декември, заради които бе принудена да пропусне църковните служби на Коледа, изглежда щастлива и здрава. В понеделник тя и съпругът й принц Филип  празнуваха 70 години брак . През 2015 г. тя официално стана най-дълго служилият британски монарх в историята, след като надживя своята прапрабаба Виктория. В момента тя е най-дълго управлявалият жив монарх в света. Следващият по линията на наследяване на трона е синът й принц Чарлз. Ако той стане крал, неговата съпруга Камила Паркър-Боулс може на теория да получи титлата кралица-консорт, тоест кралица съпруга. Но от двореца преди са казвали, че тя по-скоро ще стане принцеса-консорт. Следващият по линия на наследяването след принц Чарлз е принц Уилям, така че неговата съпруга Катрин може да стане кралица. На второ място по дълголетие сред държавните лидери е 90-годишният президент на Тунис Бежи Каид Есебси, следван от емира на Кувейт Сабах ал Ахмад ал Джабер ас Сабах на 88 години.", "date": "2017.11.23", "title": "Кралица Елизабет вече е най-възрастният държавен глава в света"}
{"url": "http://www.dnevnik.bg/sport/2017/11/23/3084047_nacionalniiat_otbor_po_futbol_otstupi_sus_sedem_mesta/", "text": "Националният отбор по футбол на България загуби седем позиции в ранглистата на ФИФА. Според последното обновяване на класацията тимът е на 43-о място, въпреки че  победи с 1:0 Саудитска Арабия  в приятелски мач. България има 719 точки. През октомври позицията на националите беше 36-а. Все пак България има шанс да завърши на най-висока позиция в последните осем години. През 2010 г. националният отбор беше на 49-о място, а в следващите години съответно 84-и, 50-и, 74-и, 66-и и 71-и. През последните 10 години тенденцията е на постоянно пропадане в класацията, след като през 2007 г. България завърши на 18-о място. След последния двубой за 2017 г. националният селекционер  Петър Хубчев постави положителна оценка за годината . Той обясни, че добрите неща са повече от негативите. Специалистът подписа нов двугодишен договор и ще води представителният тим в квалификациите за Евро 2020. В топ 5 няма никакви промени. Световният шампион Германия е лидер с 1602 точки, а втори е Бразилия. Третата позиция се заема от европейският шампион Португалия. В момента ФИФА обсъжда промяна на системата си за точкуване, по която се определя световната ранглиста, след жребия за световното първенство на 1 декември. Идеята на ФИФА е да се спре политиката на някои отбори, които избягват да играят приятелски двубои преди жребий за голям шампионат, с цел да запазят класирането си в по-висока урна. В момента световната ранглиста се определя по система, която събира средния брой точки от всеки мач в последните четири години, включително и от приятелските срещи. Някои отбори като Полша и Швейцария прибягват до схемата да играят по-малко контроли или да подбират по-слаб противник. ФИФА се надява тази практика да спре с провеждането на  континентални турнири под името  Лигата на нациите . Това ще сгъсти календара, което ще доведе до изиграването на чувствително по-малко приятелски срещи.", "date": "2017.11.23", "title": "Националният отбор по футбол отстъпи със седем места в ранглистата на ФИФА"}
{"url": "http://www.dnevnik.bg/bulgaria/2017/11/23/3084090_zaev_i_borisov_razgovariaha_vuv_vodochkiia_manastir/", "text": "Със среща на четири очи между министър-председателите Бойко Борисов и Зоран Заев започна посещението на българска делегация в Македония за първото съвместно заседание на правителствата на двете страни. Срещата се състоя във Водочкия манастир, който премиерът Заев определя като едно от най-красивите места на родния му град Струмица, съобщи правителствената пресслужба. Преди началото на пленарните разговори министър-председателите Борисов и Заев положиха венци пред паметника на Борис Трайковски – президент на Македония в периода 1999-2004 г. \"След споразумението, което подписахме на 1 август, се радвам, че с министрите си днес сядаме на една маса. За мен темата Балкани и приоритет и днешната среща е доказателство за развитието на отношенията ни\", посочи Бойко Борисов в началото на заседанието. Темите, които двата кабинета обсъждат, са свързани с българската подкрепа за европейската интеграция на страните от Западните Балкани, развитието на инфраструктурата и подобряването на свързаността – транспортна, дигитална, телекомуникационна, конкретни проекти за сътрудничество в областта на отбраната, туризма, кадастъра, сътрудничеството при бедствия. На двустранна среща министрите на външните работи на Екатерина Захариева и Никола Димитров се ангажираха да положат усилия за това парламентите на двете страни да ратифицират Договора за приятелство възможно най-бързо. Въпреки че документът още не е влязъл в сила, България предприема първи практични мерки в подкрепа на Македония, е уверила Захариева. Българското Министерство на външните работи финансира 6 проекта на стойност 380 000 евро. Вече е доставен автомобил за хора със специални потребности, другите проекти са посветени на интеграцията на децата аутисти, за санирание на най-голямото училище в Скопие. Двамата министри обсъдиха финансирането на коридор номер 8 и другите проекти за свързаност в региона. Вицепремиерът и министър на отбраната Красимир Каракачанов съобщи пред \"Фокус\", че днес ще бъде подписано споразумение за обучение в България на македонски военнослужещи за управление на танкове и бронирани машини. \"Затоплянето на отношенията между България и Македония е пример за останалите Балкански държави, които се карат и спорят, че трябва да седнат на една маса и да се опитат да потърсят това, което ги разделя\", коментира Каракачанов.", "date": "2017.11.23", "title": "Заев и Борисов разговаряха във Водочкия манастир край Струмица"}
{"url": "http://www.dnevnik.bg/biznes/2017/11/23/3084089_bbr_se_prevrushta_v_banka_na_oligarhiiata_obiaviha/", "text": "Българската банка за развитие се превръща в банка на олигархията, а не на дребния бизнес. Това обявяват в своя позиция, изпратена до медиите, пет партии - \"Движение Да България\", ДСБ/Нова република, \"Зелените\", БЗНС, ДЕОС Позицията идва ден след като се разбра, че банката е  направила промени в устава си . Сред тях е такава, която променя определението за свързани лица с партии и така на практика се отваря възможност да се кредитират и такива фирми. След като ГЕРБ с мълчаливата помощ на БНБ назначиха Стоян Мавродиев за директор на Българска банка за развитие (ББР) – последва и логичното развитие – промени в устава на банката, които позволяват финансиране на свързани лица и политици в особено големи размери. Нищо не остана от заявения от принципала на банката Емил Караниколов фокус върху малки и средни предприятия, посочват в позицията си партиите. Те настояват да се смени управителният съвет на банката. Ето и пълния текст: След като ГЕРБ с мълчаливата помощ на БНБ назначиха Стоян Мавродиев за директор на Българска банка за развитие (ББР) – последва и логичното развитие – промени в устава на банката, които позволяват финансиране на свързани лица и политици в особено големи размери. Нищо не остана от заявения от принципала на банката Емил Караниколов фокус върху малки и средни предприятия. - Въведен е нов устав, позволяващ охолно финансиране с държавни пари - Държавната банката ще има едноличен ръководител – проваленият шеф на КФН Стоян Мавродиев – пропуснал пирамидата КТБ. Припомняме, че тихомълком и по неясни критерии БНБ го лицензира въпреки неговата противоречива история и липса на банков опит. - Ще се отпускат кредити до 150 млн. лв. – вместо кредити за малки и средни предприятия, където обикновено сумите на кредитите са под 1 млн. лева. - Държавната банка – финансирана от нашите пари, вече си позволява да финансира политици като Георги Гергов и подобни корпулентни кредитоискатели. Всички тези промени в устава водят до основен извод – ББР ще финансира високопоставени политици и едри бизнесмени по неясни критерии и под едноличното ръководство на Мавродиев.. Осъзнавайки този риск, преди месец призовахме Министерския съвет да оттегли кандидатурата на Мавродиев за шеф на тази банка и няколко пъти настоявахме отговорният регулатор БНБ да упражни правомощията си по закон и да не издаде лиценз за банкер на Стоян Мавродиев. За съжаление нашите тревоги се сбъдват и парите на данъкоплатците са под риск, под риск е и банковата система. На този фон звучат кухо думите на председателя на Асоциацията на търговските банки Петър Андронов, че \"банковата система се намира в отлично състояние\". Точно коя българска банкова система кандидатства да влезе в Единния европейски банков надзор или в пък в еврозоната? С кое свое действие БНБ и правителството на ГЕРБ ни приближават към клуба на развитите европейски държави? Може би с Мавродиев като банкер и с Гергов като длъжник? Как ГЕРБ и финансовият министър Горанов защитиха парите на данъкоплатците, вложени в капитала на ББР, и гарантиращи пасивите на държавната банка, чиито активи се влагат в корпулентни олигарси? Настояваме веднага да се промени управителният съвет на ББР, както и нейният устав - така че банката да работи за българските предприемачи. Тази банка трябва да дава кредити максимум до 1 млн. лв на един бизнес, както и да дава кредитни линии и гаранции на другите банки за финансиране на малки и средни предприятия. При стриктно спазване на забрана за финансиране на бизнеси на свързани с лица, заемащи ръководни или изборни длъжности в партии, правителство, областни управи, общини или държавни агенции и регулатори. Настояваме в устава на ББР да бъде отменена приетата промяна за въвеждане на нова функция - главен изпълнителен директор и да остане досегашното изискване за до трима равнопоставени изпълнителни членове. Изключителните правомощия, разписани на главния изпълнителен директор, особено ако тази длъжност заеме провалилият се с КТБ бивш председател на КФН Стоян Мавродиев, ще елиминират възможностите за справедливо кредитиране на дребния и среден бизнес в България.\"", "date": "2017.11.23", "title": "ББР се превръща в банка на олигархията, обявиха няколко партии"}
{"url": "http://www.dnevnik.bg/sport/2017/11/23/3084009_samo_oshte_edin_gol_i_idvam_ili_kak_futbolist_na_uigun/", "text": "Вкарваш два гола, разбираш, че жена ти ражда, искаш смяна и хукваш бързо към болницата... Това накратко е историята на 22-годишния футболист на \"Уигън\" Райън Колклъф, който ще запомни датата 21 ноември като най-щастливия ден от живота си. Във вторник крилото на тима от Лига 1 е в титулярния състав за домакинството на \"Донкастър\", като играе с мисъл за раждането на първото си дете. Колклъф признава, че е бил привидно спокоен, защото докторите са очаквали бебето да се роди няколко дни по-късно. В края на първата част \"Уигън\" повежда, а в добавеното време 22-годишният футболист отбелязва втори гол за тима. На полувремето Колклъф разбира, че жена му е приета в болница. Въпреки информацията той продължава участието си в двубоя. Вероятно вдъхновен от новината, той отбелязва своя втори гол в мача в 58-ата минута. Веднага след гола Колклъф получава сигнал от баща си от трибуните, че жена му ражда. Крилото на \"Уигън\" иска смяна и се отправя бързо към болницата. Футболистът разказва, че е пристигнал точно навреме за раждането на бебето. \"Все още съм главозамаян от всичко това. Усещането е страхотно и не можеше да се получи по-добре. Отидохме на скенер същия ден и ни казаха, че до раждането на детето има няколко дни. Паникьосах се, когато баща ми ми даде знак от публиката, и пристигнах в болницата възможно най-бързо\", разказа Колклъф пред радио Би Би Си в Манчестър. \"Уигън\" е втори в Лига 1 и е отправил поглед към завръщане в \"Чемпиъншип\", откъдето да атакува влизане във Висшата лига. За последно отборът игра в първото ниво на английския футбол през сезон 2012-2013. Тогава \"латикс\" триумфираха с ФА къп след успех срещу \"Манчестър сити\" във финала.", "date": "2017.11.23", "title": "Само още един гол и идвам, или как футболист на \"Уигън\" беше сменен, за да види раждането на детето си"}
{"url": "http://www.dnevnik.bg/evropa/2017/11/23/3084106_norvegiia_se_otkazva_ot_danuk_tesla_za_elektromobilite/", "text": "Норвегия, световен лидер в производството на коли с нулеви емисии, ще се откаже от \"данък Тесла\". Тази оспорвана мярка целеше да намали данъчните предимства, давани на големите електрически лимузини, предаде \"Франс прес\", цитирана от БТА. Проектът за данъка, който трябваше да започне да се прилага през 2018 г., бе погребан след компромис по бюджета между дясното правителство и неговите съюзници от дясно-център. \"Това е радостен ден\", със задоволство заяви Кристина Бю, генерален секретар на Асоциацията на електрическия автомобил. Макар Норвегия да е най-големият производител на въглеводороди в Западна Европа, властите въведоха редица мерки, които стимулират купуването на електрически коли - те са облагодетелствани от почти нулеви данъци и цената им е много конкурентна, отбелязва \"Франс прес\". Резултатът - колите с нулеви емисии са над 20 на сто от новорегистрираните автомобили, а този дял е безпрецедентен на световно равнище. В проектозакона за финансите на страната правителство все пак предложи през октомври да бъде отменено едно от данъчните облекчения за електрически коли с тегло над 2 тона. Това предложение веднага бе кръстено \"данък Тесла\", защото засяга на първо място луксозните модели на американския производител \"Тесла\" (Tesla). Ако беше влязла в сила тази мярка, една \"Тесла Хикс\" щеше да поскъпне с близо 70 000 крони или 7500 евро. Норвегия си е поставила амбициозната цел към 2025 г. всички нови коли, които се продават на територията й, да бъдат с нулеви емисии.", "date": "2017.11.23", "title": "Норвегия се отказва от \"данък Тесла\" за електромобилите"}
{"url": "http://www.dnevnik.bg/sviat/2017/11/23/3083631_kak_se_tursi_izcheznala_podvodnica_i_kak_se_oceliava_v/", "text": "Подводница с 44 души на борда  все още не може  да се открие, след като  изчезна недалеч  от аржентинския бряг на 15 ноември. При последния контакт със \"Сан Хуан\" капитанът съобщи за авария, свързана с \"късо съединение\" в батериите на подводницата. Защо подводниците не могат да бъдат засечени Подводниците се строят, за да се откриват трудно. Ролята им често е да участват в тайни операции за наблюдение. Д-р Робърт Фарли, преподавател в Университета в Кентъки, който е писал по темата, казва, че подводниците се проследяват трудно, ако са на морското дъно, тъй като при такива обстоятелства не издават никакъв шум. \"Шумът, който иначе би бил уловен от т.нар. пасивен сонар, не се засича, а (подводницата) изглежда - за сигналите на сонара - като морското дъно. Как може да се намери подводница Има много начини капитанът или екипажът да укажат местоположението си при опасност. Тези методи включват изпращането на сигнали до контакти във военноморски бази и до съюзнически кораби или освобождаване на устройство, което изплува на повърхността, но остава свързано с подводницата. Според бившия подводничар от британския военноморски флот Стюърт Литъл, който сега управлява компанията Submarine Rescue Consultancy (търсеща начини за решаване на подобни казуси), стандартните протоколи за издирването включват две фази във всеки момент, когато екипите в операцията запазват тишина, за да търсят сигнали. \"Подводничарите ще изпращат непрекъснато такива сигнали, ако бъде поискано от тях да го направят\", каза той за Би Би Си. Какво показват фактите за аржентинската подводница Аржентинският флот казва, че \"не може да се отхвърли нито една хипотеза\", но експерти предполагат, че провалът да се засече плавателният съд за седмица означава, че той е потънал. Преди изчезването екипажът съобщи за проблем в батериите, причинен от влизането на вода в системата, с която подводницата преработва кислород, отбеляза аржентинският вестник \"Ла насион\". Според командира обаче проблемът е бил решен. Стюърт Литъл казва, че потъването на подводници е изключително рядко явление. За последен път  то се случва с \"Курск\"  в Баренцово море през 2000 г., а всички 118 души на борда загинаха. А ако е потънала? \"Ако е потънала на по-малко от около 180 метра дълбочина, вероятно някой би опитал да избяга от нея, размишлява Литъл. Тъй като това не се е случило, тя вероятно се намира по-дълбоко.\" \"Надявам се да е на по-малко от 600 метра - защото това е дълбочината, на която спасителните екипи са способни да действат. Ако трябва да търсят в диапазона 180 - 600 метра... това би бил най-големият шанс да я намерят.\" По думите му спасителните екипи не могат да търсят на дълбочина, по-голяма от 600 метра, а под тази точка повечето подводници не биха устояли на налягането. Колко време може да оцелее екипажът във вода Броят на дните, в които екипажът може да оцелее, зависи от това колко дълго вече са работили членовете му под вода и колко подготвени са за ситуация, в която ще останат без енергия. \"Ако батериите са били заредени и в подводницата е имало свеж въздух, има надежда\", казва д-р Фарли. За аржентинската подводница тоЙ добавя: \"Максималният предел, изглежда, е 10 дни, ако са били подготвени за това.\" Как се подготвя екипажът за това? Една от най-важните практики гласи, че за членове на екипажа, заклещени в подводници, трябва да забавят дишането си, за да пестят кислород. Според д-р Фарли е трудно да обучиш някого за подобно нещо. Той добавя, че в подобни обстоятелства \"те биха били призовани да намалят всякаква дейност и да намалят говоренето, за да спестят кислород\". Условията - вероятно студ и влага - биха могли да са пагубни за духа, но екипажът е добре обучен и дисциплиниран. Вероятно заклещените зад борда ще са готови да установят рутина и да си създадат каквото удобство е възможно, свеждайки до минимум движенията си и подкрепяйки се, докато очакват да бъдат спасени. Отговорът на тези инциденти се е подобрил на международно ниво от времето на \"Курск\". Организация, наречена Международна служба за свръзка при бягство и спасяване от подводници, базирана в Нортууд, съвсем близо до Лондон, координира всички международни усилия и играе \"ключова роля в тази операция\", разказва Литъл. Какви са главните опасности При възможен недостиг на кислород и натрупване на въглероден моноксид задушаването е риск номер едно. Кислородът може да се набави или чрез контейнери, или чрез генератори, които извършват т.нар. електролиза - отделяне на компоненти като вода и кислород. Липсата на електричество обаче би затруднила процеса и запасите може постепенно да свършат. Може да се появят и други опасности Д-р Фарли посочи, че ако част от подводница се наводни, това може да доведе до \"пожари и други гадости\", докато въздухът се компресира. Има ли план за подобни инциденти Ако потопен съд има проблеми при връщането си на повърхността, могат да се използват процедури, с които да му се помогне. За да се контролира плаваемостта на подводницата, горивото или баластните ѝ цистерни могат да се изпразнят и да се използват за повдигане на подводницата. За да се постигне това, дизеловото гориво или баластът се освобождават и помещенията се пълнят с въздух. Подводниците имат и малки \"хидроплани\": крила, които се нагласят, за да позволят водата да преминава в различни посоки, докато подводницата повдига носа и опашката си нагоре и надолу, за да помогне на движението.", "date": "2017.11.23", "title": "Как се търси изчезнала подводница и как се оцелява в нея"}
{"url": "http://www.dnevnik.bg/bulgaria/2017/11/23/3084033_specprokurorite_iskat_ot_cacarov_da_se_pogriji_za/", "text": "Спецобвинителите се загрижиха за колегите си - специализирани съдии, и с писмо до главния прокурор Сотир Цацаров поискаха съдействие за решаване на тежките материални и кадрови проблеми на съда. За да покажат дух на сътрудничество спецпрокурорите заявяват, че липсата на колегиални отношения в съдебната власт е един от основните проблеми за функциониране на наказателното правосъдие, \"и то основно в София\", но не посочват в писмото каква е връзката с недостигащата материална база и кадрови проблем. Затова се обръщат към ръководителя си - главния прокурор Сотир Цацаров, който е член на Висшия съдебен съвет (ВСС) по право, с искане да постави въпроса на обсъждане в съвета и пред правосъдния министър. Прокурорите се мотивират с очакван наплив от дела срещу корупцията по високите етажи на властта, които след промените от 5 ноември ще се гледат от спецправосъдието. До момента внесено дело за корупция по високите етажи на властта в съда няма, установи проверка на \"Дневник\". Заради такъв очакван наплив Цацаров поиска от прокурорската колегия трансформиране на няколко прокурорски щатове от страната в такива към спецпрокуратурата, както и по-добра сграда. Предложението му бе подкрепено от прокурорската колегия, но решението зависи от пленума на ВСС. Със същото очакване и председателят на спецсъда  Георги Ушев поиска нови 15 съдийски бройки  и по-добри материални условия. Съдийската колегия обаче реши, че ще изиска данни дали да увеличи щата на съда, защото  според колегията няма данни в подкрепа на исканото увеличение. Ушев изчисли приблизително, че очакваният прилив на дела към спецсъда е над 2000. Наскоро Софийският градски съд (СГС), който сега заседава по тези казуси, оповести, че при тях от началото на 2015 г.  до момента има 26 такива дела. По-добри условия за спецсъда, спецобвинителите искат заради обществените очаквания за резултати не само във вменената им отскоро борба с \"висока корупция\", а и досегашната - с организираната престъпност. Обществото очаква справедливост, обаче как да има такива очаквания от съд, който работи при ужасяващи материални условия и тежки кадрови проблеми, посочват спецобвинителите. Дори заявяват, че \"в такива условия\" не работел нито един български съд. И допълват, че резултатите от работата на спецправосъдието се оценявала положително, както в докладите по Механизма за сътрудничество и проверка, така и в евроанализа на прокуратурата. За спецпрокуратурата имало кой да се грижи, а спецсъдът се мъчи в ужасни условия Прокурорите отбелязват още, че само благодарение на ръководството на прокуратурата и в частност на главния прокурор и прокурорската колегия навременно се предприемат действия за увеличаване състава на магистратите и съдебните служители, както и за осигуряване на нормалния материални условия за работа. \"Не така обаче стои въпросът по отношение на Специализирания наказателен съд и Апелативният специализиран наказателен съд. Към момента работещите в специализираните органи магистрати и съдебни служители се помещават в една и съща сграда, която освен от тях се използва също и от служителите и администрацията на Държавната комисия по сигурността на информацията\", аргументират се те. Те посочват още, че въпреки напълно усвоената площ на сградата, нейният капацитет многократно е превишен. \"Към момента, без каквото и да е преувеличение, крайно лошите материално-битови условия създават предпоставки за неспазване дори на минималните изисквания към здравословните и безопасни условия на труд\", се казва още в писмото до Цацаров. Според тях опасността от пълно блокиране на съдебните заседания била напълно реална. Посочват и че спецсъдът има нужда от повече съдийски бройки. Ако такива не бъдат осигурени, негативният ефект няма да е само върху дейността на съда, но и върху специализираните органи въобще и обществените очаквания към работата им. На финал посочват, че заради недостатъчния брой зали, някои заседания са с продължителност почти до и след полунощ, което е недопустимо според стандартите на ЕСПЧ. \"И това не е изключение, а редовна практика, породена от описаните кадрови и битови затруднения на съда\", казват спецпрокурорите.", "date": "2017.11.23", "title": "Спецпрокурорите искат от Цацаров да се погрижи за спецсъда"}
{"url": "http://www.dnevnik.bg/sport/2017/11/23/3084123_rusiia_ne_chaka_nishto_dobro_ot_mok_kaza_vicepremierut/", "text": "Вицепремиерът на Русия и бивш министър на спорта Виталий Мутко коментира предстоящото заседание на Изпълнителния комитет на  Международния олимпийски комитет (МОК) , който трябва да вземе решение за участието на страната на олимпийските игри в Пьончан. Според Мутко Русия е готова за най-лошото и не чака нищо положително да излезе от срещата. МОК ще обяви финалното си решение за участието на Русия в  Пьончан 2018  на 5 декември, когато в Лозана е заседанието на Изпълнителния комитет. До момента Световната антидопингова агенция (WADA) препоръча страната да не бъде сред участниците на олимпийските игри, защото отказа да приеме наказанията след разследването на комисията \"Макларън\". В момента комисиите ръководени от Денис Осуалд и Самуел Шмид трябва да представят резултатите от своето разследване. Комисията \"Осуалд\" проверява отново всички положителни проби, а \"Шмид\" разследва участието на служители на Министерството на спорта в прикриването на допинг нарушения. \"Не е нужно да очакваме нищо, нито ние, нито руският народ. Всеки вижда какво се случва – създава се една илюзия, че ние сме създали огромен заговор. Изкараха ни лошите и сега ни приписват всякакви грехове\", каза Мутко пред \"РИА Новости\". \"Вече коментирах, че осем от медалите, които спечелихме бяха при спортисти, които тренират при чуждестранни треньори. Защо обаче никой не ги разпитва\". Мутко открито нападна WADA и МОК като главни виновници за ситуацията, в която изпадна Русия. Според него те не са предприели никакви мерки, за да се спрат положителните допинг проби, а напротив – помогнали са това да се разрасне. \"Защо не се търси отговорност от тях, а за всичко е виновна Русия. WADA има 22-а служители в лабораторията в Сочи, но какво правеха те, сигурно са спали?! Мога да попитам и кой е взел пробата на  Александър Легков , нека ни отговорят защо капачето на стъкленицата е затворено след шест капвания, а не след 15\", добави Мутко. В последния месец общо 10 руски състезатели бяха наказани с доживотни санкции. Шестима представители на отбора по ски бягане и  четирима състезатели по спускане с шейни  бяха уличени в употреба на допинг. По информация на друго руско издание \"Известия\" общо 50 руски спортисти ще заведат съдебни искове срещу професор Ричард Макларън. Ръководителят на независимата комисия на WADA ще бъде подведен под отговорност, тъй като руските състезатели твърдят, че той представя неверни данни. \"Вече сме обжалвали всички наказания пред Спортния арбитражен съд (CAS) и чакаме решение. Ако той отсъди в наша полза то тогава ще заведем много дела за клевета срещу професор Макларън\", каза  Елена Валбе , президент на федерацията по ски бягане.", "date": "2017.11.23", "title": "Русия не чака нищо добро от МОК, каза вицепремиерът Виталий Мутко"}
{"url": "http://www.dnevnik.bg/bulgaria/2017/11/23/3084160_stolichnite_socialisti_podariha_na_fandukova_pravilnik/", "text": "Председателят на групата на социалистите в Столичния общински съвет Калоян Паргов подари на кмета Йорданка Фандъкова правилник за редене на павета от 1936 г. Пред журналисти Паргов каза, че от левицата правят жеста като конструктивна опозиция, а целта е старият правилник \"да ѝ служи като учебник\". \"И понеже станахме за посмешище с паветата по улиците през последните няколко месеца, затова изнамерихме от архивите един правилник за каменно-паважни настилки, който е от 1936 г. Преди повече от 80 г. нашите предшественици на територията на София очевидно са се вълнували от това как трябва да се редят павета ефективно, така че настилката да не бъде нарушавана\", каза Паргов, цитиран от пресцентъра на БСП. \"Този правилник трябва да влезе в употреба и да служи на г-жа Фандъкова и Столичната община като учебник по редене на павета, за да може да се обучат те, да се обучат и тези, които правят каменно-паважни настилки, и да знаят, че не е много лесна работа и това е било занаят\", заяви още Паргов. Той добави, че ремонтът на бул. \"Княз Александър Дондуков\" е една сага, като се започне от проектирането и споровете павета или асфалт. \"Някои играха и плажен волейбол върху пясъка, но очевидно и това не помогна, за да се справим в срок и качествено\", посочи той. Ремонтът на централния столичен бул. \"Княз. Ал. Дондуков\", чиято стойност е 7.2 млн. лева, започна на 4 юни и по план трябваше да продължи до средата на септември, но работата се проточи до 20 ноември. В началото на месеца се наложи  ремонт на ремонта , защото заради недобре подготвената основа паветата се бяха разместили. Общината неколкократно обясняваше забавянето  с решението на Министерството на културата от края на май за промяна на настилката  на булеварда.", "date": "2017.11.23", "title": "Столичните социалисти подариха на Фандъкова правилник за редене на павета от 1936 г."}
{"url": "http://www.dnevnik.bg/sviat/2017/11/23/3083617_zashto_polsha_zapochna_da_vnasia_vuglishta_i_gaz_ot/", "text": "Когато се нуждаете от енергия, само ни позвънете\", каза през август президентът Доналд Тръмп при посещението си в Полша. С наближаването на зимата властите във Варшава отвръщат на тази покана. Държавната компания за търговия с въглища Weglokoks всеки момент ще получи първите доставки на американски въглища, а в следващите 7 месеца се очакват поне още три пратки, поръчани от държавни и частни купувачи, разказва Reuters. Това става в момент, когато Европа полага усилия да намали зависимостта си от изкопаеми горива, а Полша обещава до края на годината да ратифицира (последна в ЕС) парижкото споразумение за климата. Използването на въглища допринася за над 40% от глобалните емисии на въглероден диоксид. Чрез договорите с американците властите във Варшава разчитат да компенсират спада в добивите на националния въгледобивен гигант PGG и да спазят предизборното с обещание да направят страната \"енергийно самодостатъчна\". В САЩ са доволни, че има къде да изнасят, защото местни производители на енергия все повече преминават към по-евтини и по-чисти алтернативи. Енергийният министър Кшищоф Чоржевски отказва да посочи конкретни обеми на доставките от САЩ, а PGG, даваща почти 60% от добива на енергия в страната, още не е публикувала данните си за 2017 г. Източници от енергийния сектор казват на Reuters, че PGG няма да добие около 4-5 милиона от обещаните за тази година 32 милиона тона въглища. Миналата година в страната бяха изкопани 57.2 милиона тона, а само компаниите от групата на PGG добиха 33.5 млн. тона. Прогнозите са, че в годините напред добивът ще намалява. Поръчката на държавната Weglokoks вече се разтоварва от кораба Navios Helios в пристанището на Гданск. Тя е малка - едва 73 616 тона, идващи от Балтимор, но пратката се възприема като знак за това, което предстои. През първото полугодие на 2017 г. вносът на американски въглища се е увеличил с повече от 500%, сочат данни на агенцията за енергийна информация на САЩ. Това си има цена - анализатори прогнозират целият внос на Полша да е между 8 и 10 милиона тона в момент, когато на европейския пазар цените са около 85 долара за тон. Това е малко под нй-високото досега ниво от юни 2013 г., а основната причина е търсенето на въглища от Китай. Тази седмица полската енергийна компания PGNiG подписа договор за първи доставки на втечнен природен газ от САЩ. В съобщението на компанията се посочва, че идеята е това да стане алтернатива на купуваната суровина от Русия. Споразумението със Centrical LNG е със срок от пет години, а стойността не се съобщава. Голяма част от втечнения природен газ ще бъде предназначена за пазара в Полша и други страни от Централна Европа с цел да се повиши енергийната сигурност на този район, на който исторически е доминирал руският газ, уточнява председателят на управителния съвет на компанията Пьотр Возняк. Доставките ще стават от американския терминал Сабайн Пас в град Порт Артур, щата Тексас, на крайбрежието на Мексиканския залив, и ще се приемат на терминала в полския пристанищен град Швиноуйшче. Откакто дойде на власт, правителството на Беата Шидло е в конфликт с институции и държави в ЕС по серия въпроси, включително по спазването на екологичните стандарти. Следващата климатична среща на ООН на върха ще се проведе догодина в Катовице - един от най-замърсените градове в Европа, център на въгледобивния район Силезия (родно място на Шидло). Тук са и основните офиси на компанията PGG. Строят се 3 нови централи Правителството на \"Право и справедливост\" може да изглежда по-близо до позициите на Доналд Тръмп за климатичното Парижко споразумение. Но в действителност Варшава опитва да защити тежката си индустрия и добивната промишленост от задължителни квоти и поради това подкрепя сделката от Париж, тъй като тя има само препоръчителна сила и оставя всяка страна сама да реши как да допринесе. Освен това поляците искат да намалят енергийната си зависимост от Русия, а това е една от водещите цели и на ЕС. Проблемът е, че близо 80% от енергията им се произвежда от въглища и докато - въпреки облекченията от администрацията на Тръмп - бизнесът в САЩ избягва въглищни електроцентрали, поляците строят 3 нови. Едно от обясненията е, че години наред не се инвестираше в този сектор и държавните компании в Полша имат проблеми дори с това да осигурят отопление на всички абонати. Kompania Weglowa, както се наричаше PGG, бе спасена от фалит с държавна намеса през 2016г. и бе слята преди няколко месеца с KHW - друга изпаднала в затруднения въгледобивна фирма. Бяха намалени разходите, но още не е ясно с колко ще се увеличат инвестициите. Руските въглища Доскоро повечето вносни въглища идваха от Русия, но те отиваха основно за домакинствата, тъй като правителството не позволява те да се използват в държавните електроцентрали. Източник на \"Ройтерс\", близък до една от централите, коментира, че руският внос може да остане много важен през тази зима заради риска да стане много студено, а американските доставки да не пристигнат навреме. \"Вносът от Русия ще е политически по-коректен, отколкото хората да се принудят да включват електрически нагреватели\", казва той. Анализатори казват, че цената на тон американски въглища е около 110 долара - с около 25 долара над европейските, основно заради транспортните разходи. Частни полски вносители плащат в момента около 95 долара за тон руски въглища и в тази цена е включен превозът. Държавата субсидира този внос - централите плащат доста по-малко, независичо ,че цените се покачван. През септември поскъпването за тон въглища за производство на ток е от 4.6% до 206.17 злоти (57 долара). За топлоцентралите поскъпването е доста по-чувствително - с 19% до 237 злоти за тон. Полша има проблем с това как да балансира в дългосрочен план търсенето и намаляващият добив. Според Анджей Рубчински от варшавския институт \"Форум за енергия\" до 2030 г. годишният добив на черни и лигнитни въглища ще се свие наполовина до около 30 млн. тона. Колегите му изчисляват, че разходите за енергия ще останат същите до 2050 г., независимо дали страната продължи да се придържа към въглищата, или ще премине към по-чисти източници. Природозащитници казват, че подобни заключения не са много валидни, тъй като смятат, че употребата на традиционни изкопаеми горива ще продължи да поскъпва, докато цените на ВЕИ сектора ще намаляват.", "date": "2017.11.23", "title": "Защо Полша започна да внася въглища и газ от САЩ"}
{"url": "http://www.dnevnik.bg/evropa/novini_ot_es/2017/11/23/3084114_brjuksel_predlaga_da_se_suzdade_nov_rezerv_za_pomosht/", "text": "Европейската комисия представи днес предложение за повишаване на способностите на ЕС в борбата с природните бедствия, предадоха БТА и пресслужбата на институцията. Брюксел предлага да бъде обособен резерв за действия в областта на гражданската защита на европейско равнище, който да включва например противопожарни самолети, водни помпи, пособия за издирване и спасяване в градовете, полеви болници и екипи за спешна медицинска помощ. Този запас ще бъде управляван от еврокомисията и ще се използва за съдействие на държавите, засегнати от бедствия. Предвижда се всички разходи по новата система за гражданска защита да бъдат изцяло покрити от ЕС, а Европейската комисия ще взема решения за нейното разгръщане. Тя ще помага на държавите в ЕС да повишат собствените си способности за действия при бедствия, като финансира осъвременяването, поправката, пренасянето и разходите за използване на техните спасителни средства. Еврокомисията отчита, че се наблюдават все по-чести и тежки природни бедствия, които през последните години са се отразили на много европейски държави. Тази година заради природни бедствия в Европа загинаха над 200 души и бяха унищожени над един милион хектара гори, отбелязват от институцията. Природните бедствия имат и икономическо отражение - от 1980 г. досега държавите в ЕС са загубили над 360 милиарда евро заради изключително лошо време и природни явления. Само в Португалия преките икономически щети от горските пожари, разразили се между юни и септември тази година, се оценяват на близо 600 милиона евро, което представлява 0.34 на сто от брутния национален доход на страната. Общностният механизъм за гражданска защита, обособен преди 16 години, е доброволна система, чрез която ЕС съгласува разгръщането на предоставената от участващите държави помощ в страната, поискала подкрепа. Предложенията за помощ постъпват в център на ЕС в Брюксел. От 2001 г. ЕС е получил над 250 молби за помощ при бедствия. Механизмът за гражданска защита на ЕС включва всички от общността, както и Исландия, Норвегия, Сърбия, Македония, Черна гора и Турция, уточнява еврокомисията.", "date": "2017.11.23", "title": "Брюксел предлага да се създаде нов резерв за помощ при бедствия"}
{"url": "http://www.dnevnik.bg/bulgaria/2017/11/23/3084190_prokuraturata_povdigna_obvineniia_na_koncesionera_na/", "text": "Районната прокуратура в Добрич привлече като обвиняем управителя на \"Евроманган\" ЕАД Дейвид Уелингс, съобщиха от прокуратурата. Срещу британеца, който е със статут на постоянно пребиваващ в България, е повдигнато обвинение, че в 30-дневен срок от спиране на плащанията на дружеството като негов управител и представляващ не е поискал от съда да бъде открито производство по несъстоятелност.  Според прокуратурата дружеството, на което с концесионен договор е отдадена мангановата мина \"Оброчище\", е изпаднало в несъстоятелност от 30 юни 2016 година. Натрупаните публични задължения към Националната агенция за приходите (НАП) са в размер на около 1.5 млн. лева и агенцията е предприела принудително изпълнение за събирането им. \"Евроманган\" ЕАД има задължения и към частни кредитори за доставки и транспорт за 100 хил. лева. Само на \"Енерго про\" дружеството дължи около 200 хил. лева, посочват от държавното обвинение. До разследването срещу фирмата концесионер се стигна, след като на 5 юни енергийният министър Теменужка Петков  прекрати временно договора  заради неизплащане на концесионното възнаграждение в размер на около 205 хил. лева. Преди това, още от пролетта, миньорите в \"Оброчище\" протестираха, включително и обявиха  гладна стачка  заради неизплатени заплати. Ако се стигне до завеждане на дело в съда и управителят на \"Евроманган\" бъде признат за виновен, го грози наказание \"лишаване от свобода\" до три години или глоба до 5 хил. лева.", "date": "2017.11.23", "title": "Прокуратурата повдигна обвинения на концесионера на мина \"Оброчище\""}
{"url": "http://www.dnevnik.bg/zelen/2017/11/23/3084141_obshtinata_shte_podari_pechki_za_otoplenie_na_30/", "text": "Столичната община ще подмени отоплителните печки, които изгарят дърва и въглища, на 30 домакинства в район \"Нови Искър\" с пелетни печки, което ще струва 90 хил. лева на общинския бюджет. Предложение е на зам.-кмета по екология Йоана Христова и днес бе прието от Столичния общински съвет. На практика това е първата стъпка на общината да се справи с един от основните замърсители на въздуха в града - битовото отопление с твърдо гориво. От изказването на Йоана Христова след гласуването обаче се разбра, че подмяната няма да има ефект върху околната среда, а се прави, за да се разбере какъв интерес има от гражданите и дали администрацията има възможност да се справи със задачата. \"Разбира се, че тези 30 печки няма да решат проблема и няма да окажат влияние\", каза Христова. Тя посочи, че програмата е пилотна именно за да се види къде ще са проблемите в процедурата, за да може да се приложи и в по-голям мащаб. Според предложението домакинствата, чиито отоплителни уреди ще бъдат подменени, ще бъдат избрани по критерии, като с приоритет са социално слабите или семействата, в които един от членовете е с трайни увреждания. Кандидатите могат да подават заявленията си в деловодството на община \"Нови Искър\", като към тях трябва да приложат копия от ТЕЛК/НЕЛК, служебни бележки с месечните доходи на работещите в семейството и документи за самоличност. Йоана Христова посочи, че освен печките, които ще струват 70 хил. лева, общината ще плати и за пелетите за отопление, за които са заделени 20 хил. лева. Срокът за кандидатстване ще бъде около 2 месеца, като според зам.-кмета 30 домакинства ще бъдат оповестени до края на февруари.", "date": "2017.11.23", "title": "Общината ще подари печки за отопление на 30 домакинства в Нови Искър"}
{"url": "http://www.dnevnik.bg/sport/2017/11/23/3084199_snimka_na_denia_legendarniiat_franko_barezi_podpisa/", "text": "Легендата на италианския гранд \"Милан\" Франко Барези подписа договор за партньорство между \"росонерите\" и \"Локомотив\" (София). В рамките на партньорството ще има обмен на треньори между академиите на двата клуба. Барези е световен шампион с Италия от 1982 г. и участник на три световно първенства. Със 719 мача е №2 в историята на \"Милан\". По-късно Барези се срещна с  , който го награди с почетен медал на ММС за заслуги към спорта. На снимката: Легендарният защитник получава фланелка на \"Локомотив\" от собственика Иван Василев.", "date": "2017.11.23", "title": "Снимка на деня: Легендарният Франко Барези подписа договор между \"Милан\" и \"Локомотив\" (София)"}
{"url": "http://www.dnevnik.bg/biznes/turizam/2017/11/23/3084208_makedonskite_turisti_se_uvelichili_s_nad_5_za_godina/", "text": "Македонските туристи в България са се увеличили с 5.8% за година. В периода от януари до септември общо 413 хил. македонски граждани са идвали в България с цел туризъм. Това е обявила министърът на туризма Николина Ангелкова след среща с Кочо Ангушев, вицепремиер по икономическите въпроси на Македония. Тя е била след съвместното заседание на правителствата на двете страни в Струмица. Така Македония заема шесто място при генериращите туристи за България пазари, обяснила Ангелкова. Традиционно македонските туристи идват в България, за да посетят черноморските курорти, но също така има и сериозен интерес към зимни курорти като Банско, Боровец и Пампорово, обяснила тя. Работна група между двете страни пък щяла да създава общ Балкански туристически маршрут, съобщават от министерството. По тази тема не само с Македония се говори от години, но досега нищо не е направено. За предстоящия зимен сезон министър Ангелкова посочила, че се очаква ръст на туристите, като сред основните пазари, от които идват гостите, е именно Македония. \"Имаме желание да организираме съвместна среща между български и македонски кметове на общини, в които се намират зимните ни курорти\", заявила тя. Тя допълнила, че двустранни разговори е добре да се проведат и между туроператори, които ще помогнат за реализиране на Балканския туристически маршрут.", "date": "2017.11.23", "title": "Македонските туристи се увеличили с над 5% за година"}
{"url": "http://www.dnevnik.bg/sviat/2017/11/23/3084142_feisbuk_shte_pokazva_na_potrebiteli_dali_sa_haresali/", "text": "\"Фейсбук\" обяви, че ще създаде страница, на която потребителите ще могат да проследят връзката, която са създали с профили, използвани като \"руска пропаганда\", съобщиха \"Ройтерс\" и \"Гардиън\". Използващите социалната мрежа ще разбират дали са харесали или последвали такива профили, а стъпката се предприема в отговор на искането от американските конгресмени компанията да предоставя по-прозрачна информация за дейностите, извършвани чрез тях.  В изявление  \"Фейсбук\" каза , че ще предостави на потребителите възможност да видят кои страници или профили, свързани с агенцията, са посетили в периода от януари 2015 г. до август 2017. Инструментът ще бъде достъпен през декември като \"част от усилията ни да предпазим платформите си и хората, които ги използват, от лоши актьори, които опитват да подкопаят демокрацията ни\", обясни компанията. \"Важно е хората да разберат как чужди актьори са се опитали да всеят разделения и недоверие, използвайки \"Фейсбук\", преди и след американските избори.\" Страницата ще показва само списък с профили, а не с конкретни публикации или реклами, свързани с тях. Потребителите не биха могли да видят тези профили и страници и връзката си с тях сами, тъй като те вече са изтрити. Според \"Ройтерс\" не е известно дали \"Фейсбук\" ще предприеме и по-нататъшни стъпки в тази посока. , \"Гугъл\" и \"Туитър\" вече съобщиха, че руснаци са използвали анонимно услугите им, за да разпространяват съобщения сред американците преди президентските избори от 2016 г. \"Фейсбук\" дори назова т.нар. Агенция за интернет изследвания (свързана с т. нар.  ) като източник на пропагандата са прокремълско съдържани чрез фалшиви профили. В социалната мрежа на компанията публикациите може да са достигнали до 126 милиона души, а в \"Инстаграм\" - 20 милиона. \n     Според американския Конгрес компаниите не са направили достатъчно, за да засегнат предполагаемата руска намеса в изборите, която сега се разследва както от комисии към законодателния орган, така и от екип на специалния прокурор Робърт Мюлър. Властите в САЩ определиха решението като положителна стъпка, макар страницата да не отговаря напълно искането им социалната мрежа да известява потребителите за публикации, представляващи руска пропаганда или подобни реклами, които са видели. На изслушванията на трите компании по-рано този месец конгресмени предположиха, че \"Фейсбук\" може би има задължение да уведомява потребители, които са имали достъп до измамен материал от чужди правителства. Според сенатора демократ Ричард Блументал, който също поиска тази мярка, планът на компанията все пак изглежда като \"сериозен отговор\" и изрази надежда, че това ще е \"първа стъпка\", която да защити потребителите от \"бъдещи нападения\" на платформата. Блументал каза още, че се надява \"Гугъл\" и \"Туитър\" да последват примера на \"Фейсбук\". Новият инструмент няма да е от полза на всички, които според \"Фейсбук\" може да са били изложени на руска пропаганда. Повечето от потребителите не са харесвали или последвали свързани с Русия профили, а най-вероятно само са видели публикациите, когато те са били споделени от техни приятели или са се появили като спонсорирани публикации. Така \"Фейсбук\" няма да успее да уведоми всички потребители, че до тях са достигнали пропагандни публикации. В. \"Гардиън\" отбелязва, че компанията не е казвала дали няма възможността, или не желае да предостави подобна информация.", "date": "2017.11.23", "title": "\"Фейсбук\" ще показва на потребители дали са харесали или последвали \"руски\" профили"}
{"url": "http://www.dnevnik.bg/bulgaria/2017/11/23/3084105_kampaniiata_na_dnevnik_izigrai_gi_beshe_otlichena_na/", "text": "Кампанията на \"Дневник\"  \"Герои на деня – изиграй ги\"  бе отличена на наградите за ефективност на маркетинговите комуникации Effie 2017 със сребро в категория \"Корпоративни комуникации\" (в нея злато не беше връчено). \"Героите на деня - Изиграй ги\"  представи новия мобилен сайт на \"Дневник\" през есента на 2016 година със специална игра, а през март 2017 продължи със стикери във Viber, изтеглени над 235 000 пъти и използвани повече от един милион пъти в следващите три месеца. Кампанията беше  реализирана от агенция Noble Graphics , а играта е разработена заедно със  студио Robo . \"Изиграй ги\" е достъпна през мобилен телефон на сайта на \"Дневник\"  тук . В тази категория бронзовата награда Effie бе присъдена на Telus International Europe за кампанията \"Мога там, искам тук\" (агенция ББДО груп/Проксимити София). Десетото издание на наградите Effie беше в сряда вечер в София. Най-важният критерий при оценяването на кампаниите е ефективността на комуникацията. Тази година в конкурса бяха връчени 2 златни, 4 сребърни и 7 бронзови награди в общо пет категории: \"Стоки\", \"Услуги\", \"Промоции\", \"Корпоративни комуникации\" и \"Социална, медийна, политическа\". В категория \"Стоки\" златната статуетка получи кампанията на Carlsberg Bulgaria \"Бомбичката се завръща\", реализирана от агенция Noble Graphics. В категория \"Услуги\" първото място е за кампанията на Пощенска банка \"Втора работа\" (агенция ББДО груп/Графити ББДО. В категория \"Промоции\" отличието е за \"Теленор България\" за кампанията MyTelenor App (агенция DDB Sofia), а в \"Социална, медийна, политическа\" - за \"Медиапул\" и кампанията \"Ти си това, което четеш\" (Saatchi & Saatchi Sofia). Noble Graphics беше отличена като най-ефективната рекламна агенция за 2017 г. Статуетките донесоха на притежателите си и точки за националния Effie Index - България, както и за глобалния The Effie Effectiveness Index, който обобщава резултатите на финалистите и победителите от конкурсите по света и публикува класация на най-ефективните компании, агенции и търговски марки. В българския Effie индекс за търговска марка \"Дневник\" е на трето място след Пощенска банка и \"Шуменско\". В България конкурсът се организира от асоциацията на комуникационните агенции, по лиценз на Effie Worldwide Inc.", "date": "2017.11.23", "title": "Кампанията на \"Дневник\" \"Изиграй ги\" беше отличена на Effie 2017"}
{"url": "http://www.dnevnik.bg/sviat/2017/11/23/3083694_goldman_saks_mesti_evropeiskata_si_centrala_ot_london/", "text": "Голдман Сакс\" (Goldman Sachs) - една от най-големите инвестиционни банки в света, потвърди, че след Брекзит европейските ѝ операции ще се водят не от една нова централа, а от разширени поделения в Париж и Франкфурт. Главният изпълнителен директор Лойд Бланкфейн коментира, че американската банка \"наближава критичен момент, в който ще трябва да вземем важни решения\" и че ще има две европейски централи. \"На континента ще имаме повече служители. Някои, ако желаят, ще се преместят от Лондон, но ще наемаме и нови. В крайна сметка хората решават къде предпочитат да живеят. И мога да си представя, че поради редица причини мнозина американци биха предпочели Париж пред Франкфурт\", заяви той в интервю пред френски вестник. Бланкфейн не посочи броя на новите служители в ЕС, но организацията \"Юроплас Пари\", лобираща за френския банков сектор, се надява да привлече в столицата около 10 000 работни места след Брекзит. Париж подготвя данъчни облекчения и по-малко регулации в опит да впечатли транснационални финансови институции. Европейският банков регулатор ще се премести във френската столица, но засега основният конкурент Франкфурт привлече имена като \"Ситигруп\", \"Морган Стенли\", \"Номура\" и \"Стандарт Чартърд\". Бланкфейн посети и двата града през последните седмици, а банката му подписа договор за наемане на офис площи във франкфуртски небостъргач, в които към досегашните 200 служители ще добави нови 800. В Париж към момента работят около 100 души. Дори на двете места персоналът да достигне общо 2000 души, това е много по-малко от около 6500 служители във Великобритания. Те са концентрирани в Лондон и част от тях ще продължат да работят за \"Голдман Сакс\". Преди седмица Лойд Бланкфейн заяви, че много хора искат във Великобритания да се проведе \"потвърждаващо\" гласуване за това дали все пак страната да напусне Европейския съюз. Той не поясни какво точно разбира под това, но сподели, че мнозина негови колеги са притеснени от трудния и изпълнен с рискове път след Брекзит. \"Не исках да го казвам, но мнозина искат потвърждаващ вот на едно толкова монументално и необратимо решение. Толкова много неща са заложени на карта, защо да не се убедим, че има консенсус по този въпрос\", написа той в \"Туитър\". От министерството, водещо преговорите за Брекзит, отвърнаха, че втори референдум няма да има.", "date": "2017.11.23", "title": "\"Голдман Сакс\" мести европейската си централа от Лондон в Париж и Франкфурт"}
{"url": "http://www.dnevnik.bg/bulgaria/2017/11/23/3084213_bulgariia_shte_plati_460_hil_evro_obezshtetenie_zaradi/", "text": "България ще трябва да изплати рекордно обезщетение от 462 хил. евро на бившите собственици на един от най-красивите паметници в Стария град на Пловдив - Къща \"Павлити\", известна и като Синята къща, заради отказа на общината и дарителския фонд \"13 века България\" да се изнесат от нея. Това съобщи пред \"Сега\" адвокат Михаил Екимджиев, представлявал ги пред Европейския съд по правата на човека. Нарушени са правната сигурност и правото на всеки да се възползва от собствеността си, решил е съдът в Страсбург по делото \"Ченгелян и други срещу България\" преди повече от година. Той обаче е дал 4 месеца за постигане на споразумение, които са приключили без резултат. Обезщетението, присъдено на ищците, е за пропуснати ползи и цената на имота, като подобренията, направени от държавата, са приспаднати от него. Къщата е паметник на културата с национално значение от 1949 г. През 1966 г. е национализирана, а на собствениците е платена компенсация. През 90-те те искат общината да им върне имота, но кметът отказва. Те завеждат дело, което завършва през 1998 г. в тяхна полза, връщат компенсацията и получават нотариални актове. Въпреки това общината и \"13 века България\" отказват да напуснат имота. Второ дело, заведено от тях пред Върховния касационен съд завършва през 2007 г. с отмяна на реституцията и така казусът стига до Европейския съд. Той признава, че правото им на собственост е нарушено и им присъжда цената на имота и пропуснатите ползи. По тази причина наследниците няма да искат от ВКС да възобновява и решава наново делото. Тоест те ще си получат обезщетението от държавата, а имотът ще остане на общината.", "date": "2017.11.23", "title": "България ще плати 460 хил. евро обезщетение заради Синята къща в Пловдив, реши съдът в Страсбург"}
{"url": "http://www.dnevnik.bg/bulgaria/2017/11/23/3084237_irina_nedeva_shte_koordinira_borbata_s_falshivite/", "text": "Председателят на българската секция на Асоциацията на европейските журналисти (АЕЖ) Ирина Недева ще координира работата на международната асоциация по темата темата противодействие на фалшивите новини и пропагандата, съобщават от АЕЖ - България. Решението е взето на общото събрание на организацията във Вилнюс, Литва, на 17 ноември, където Недева представи заключенията на  международната конференция  на тази тема, състояла се този месец в София. Инициативата на Мария Габриел, българския еврокомисар с ресор цифровата икономика и общество, за обществена консултация и работна група срещу фалшивите новини в Брюксел, също е била представена във Вилнюс. Темата за фалшивите новини, антиевропейската пропаганда и съзнателната дезинформация е била сред основните за събранието на асоциацията, която има секции в над 20 държави. То е било предшествано от дискусия с експерти и официални лица за противодействието на пропагандата. Качествената журналистика, обучението по медийна грамотност в училищата, но и нов механизъм за подкрепа на медиите, който изключва финансирането на издания, които не спазват етичните стандарти, с европейски пари, са били сред изложените решения.", "date": "2017.11.23", "title": "Ирина Недева ще координира борбата с фалшивите новини на Асоциацията на европейските журналисти"}
{"url": "http://www.dnevnik.bg/sviat/2017/11/23/3084209_grafika_na_denia_seksualnoto_nasilie_v_es/", "text": "Швеция е регистрирала най-много сексуални престъпления на глава от населението през 2015 г., а Англия и Уелс – най-много изнасилвания в Европейския съюз. Това показват данните на Евростат, част от които са визуализирани в графиката. Числата в нея показват броя регистрирани случаи на такъв вид престъпления. Полицията в целия ЕС е регистрирала общо 215 000 случая на сексуално насилие, 80 000 от които са били изнасилвания. 90% от жертвите на  изнасилвания  и над 80% от пострадалите от друго  сексуално насилие  са жени и момичета. 99% от хората, хвърлени в затвора за такива престъпления, са мъже. Трябва да се вземе предвид, че числата не е задължително да отразяват действителния брой престъпления. Статистиката по-скоро показва доколко те изобщо са докладвани в полицията. (За Англия и Уелс няма други данни, освен тези за изнасилването.) Заради стигмата, срама и липсата на доверие в правосъдната система огромен брой  жертви изобщо не подават  оплаквания. Още повече че в някои европейски държави за престъпления са обявени действия, които в други не са – вероятно това е обяснението за първенството на Швеция. Там сравнимите със сношение действия, извършени, докато жертвата е в безпомощно състояние, също се считат за  изнасилване ; сексуално действие, извършено вследствие на заплахи – също; проникването с пръсти във  вагината на жена , която е в безпомощно състояние – също. Всички тези престъпления обаче не биха били  определени по същия начин  в други държави от ЕС. Швеция бе една и от първите държави в света, криминализирали изнасилването, извършено от един брачен партньор към друг. По всички тези причини тя оглавява статистиките още от 1996 г., когато по инициатива на Съвета на Европа те започват да се сравняват. Дефиниции Според определението на Евростат  сексуално насилие  е термин, който обхваща  изнасилванията  ( сексуално сношение  без ясното съгласие на едната страна) и насилието (сексуално действие, което не стига до изнасилване). За  сексуално насилие  се считат и действия, нежелани от брачния партньор; такива срещу човек в безпомощно състояние; нежелани докосвания; тормоз и заплахи със сексуален контекст.", "date": "2017.11.23", "title": "Графика на деня: Сексуалното насилие в ЕС"}
{"url": "http://www.dnevnik.bg/sport/2017/11/23/3084227_pireli_obiavi_sedem_tipa_gumi_za_sezon_2018_vuv/", "text": "Запазват се ултрасофт, суперсофт, софт, медиум и хард, а новите две смеси са хиперсофт и суперхард – най-мерките и най-твърдите гуми. \"Гумите хиперсофт са най-меките, които са правени някога от  \"Пирели\" . Те ще са подходящи за писти, където е необходимо механично сцепление, като трасето в Монако например\", казват от компанията. Новита два типа ще са оцветени съответно в розово и оранжево. Най-твърдите гуми запазват разцветката си, след като това на практика е доставният тип хард. Очакванията са и през 2018 г. тези гуми да се ползват много рядко. Досегашните медиум пък стават хард и ще бъдат оцветени в синьо. Заедно с гумите за мокър асфалт, които се делят на два типа – интермедии за изсъхваща писта и такива за екстремно мокро, \"Пирели\" предлага девет различни смеси. От компанията обясниха, че тенденцията е към изграждане на по-меки смеси, тъй като мнението на всички отбори във Формула 1 е, че в момента издръжливостта на гумите е много голяма. През 2017 г. гумите претърпяха сериозна трансформация, след като увеличиха контактната си площ с 25%, за да се адаптират към болидите от най-ново поколение. Това подобри времената на обиколка на някои писти с до пет секунди. \"През 2017 г. направихме малка революция, но мисля, че ще направим още една стъпка напред през следващия сезон. Новите гуми са още по-бързи и по-меки, което ще доведе до още по-вълнуващо представяне на пистата. И не става дума само за хиперсофт\", каза директорът на \"Пирели моторспорт\" Марио Изола. Според него през настоящия сезон \"Пирели\" е предложил прекалено консервативен избор за някои трасета и затова типовете гуми са увеличени за следващата година. Отборите от Формула 1 ще могат да изпробват новите гуми по време на тестовете в Абу Даби. Те ще се проведат в рамките на два дни след състезанието на пистата \"Яс Марина\". Предсезонните тестове през 2018 г. традиционно ще се проведат в Барселона. Първо между 26 февруари и 1 март и след това между 6 и 9 март.", "date": "2017.11.23", "title": "\"Пирели\" обяви седем типа гуми за сезон 2018 във Формула 1"}
{"url": "http://www.dnevnik.bg/evropa/novini_ot_es/2017/11/23/3084269_vupreki_politicheskiia_haos_poziciiata_na_merkel/", "text": "Консерваторите на канцлера Ангела Меркел се обединяват около нея въпреки провала на преговорите за съставяне на трипартийна коалиция, пише \"Ройтерс\". Засега Меркел успява да спечели още време на поста си, а основната тежест за излизане от политическата криза пада върху социалдемократите. Решителната подкрепа на консерваторите за Меркел е значителна, докато някои членове на Социалдемократическата партия (SPD) споделят, че тяхната цена за повторно управление на т.нар. голяма коалиция с консерваторите е главата на Меркел. След провала на коалиционните преговори късно в неделя Германия попадна в най-тежката си политическа криза от края на Втората световна война. Президентът Франк-Валтер Щайнмайер, който се опитва да сътрудничи за постигането на сделка, е наясно, че източникът на германското международно влияние е икономическата власт на страната и че бизнесът иска стабилна коалиция скоро, за да се сложи край на сигурността и да не се стигне до нови избори. Лидерът на SPD Мартин Шулц, чиято партия е втората по големина в Германия и бе по-малък коалиционен партньор на консервативния блок на Меркел в предишния парламент, настоя, че SPD трябва да бъде в опозиция след тежката загуба на изборите през септември. Но предвид, че Меркел засега остава стабилна начело на християндемократите, натискът се измества върху SPD да помогне за сформиране на коалиция след провала на разговорите между канцлера, Свободните демократи (FDP) и Зелените. Според проучванията евентуални нови избори няма да донесат много по-различни резултати от тези през септември. По данни на Infratest Dimap от тази седмица 58% от избирателите искат Меркел да остане канцлер. \"Номер едно\" \"Едно нещо е ясно. Позицията на Ангела Меркел в Християндемократическия съюз (CDU) е много силна. Тя е нашият номер едно\", каза пред \"Ройтерс\" Дейвид Макалистър, член на изпълнителния комитет на CDU. Нейната партия вярва, че тя е направила всичко възможно, за да постигне трипартийна коалиция. Освен това усилията на Меркел подобриха обтегнатите заради имиграцията отношения с по-малкия баварски партньор на CDU в консервативния блок, Християнсоциалния съюз (CSU). Друг високопоставен член на CDU коментира, че изобщо не се обсъжда варианта Меркел да бъде жертвана, тъй като партията няма по-добра алтернатива. Волкер Каудер, лидер на консервативната парламентарна група в долната камара на парламента, изрази надежда, че Социалдемократите ще променят позицията си срещу повторна голяма коалиция. Попитан за възможността SPD да подкрепи водено от Меркел правителство на малцинството или да влезе в нова голяма коалиция, говорител на SPD заяви, че предстоящата днес среща между Мартин Шулц и президента ще покаже какво следва. Щайнмайер, който е бил лидер на SPD, се среща с ръководителите на всички партии в парламента тази седмица и иска да постигнат споразумение за ново правителство \"в близкото бъдеще\". Въпросът за наследяването Едва след като бъде сформирано ново правителство, натискът върху Меркел вероятно ще се засили, но дори и тогава това няма да стане веднага. Нейният ментор Хелмут Кол и Конрад Аденауер, който води германското възстановяване след Втората световна война, са единствените следвоенни канцлер, които са управлявали Германия по-дълго от нея. Шийсет и три-годишната Меркел реши да се кандидатира отново през ноември миналата година след дълги и трудни размисли. Тя заяви, че иска да остане, \"ако здравето й позволи\". През 1998 г. тя бе цитирана да казва: \"Не искам да съм полужива развалина, когато се оттегля от политиката.\" Меркел, изглежда, се радва на добро здраве, но предвид, че е вече 12 години на власт, неизбежно ще се появят въпроси кой ще я наследи. Все още не се споменават имената на потенциални наследници. \"Вероятно ще измине около година, след като бъде сформирано правителство, преди въпросът за наследяването да стане неизбежен въпрос в германската вътрешна политика\", коментира Ян Техау от Американската академия в Берлин. Но първо Меркел трябва да сформира ново правителство. Ако Щайнмайер не успее да убеди SPD да влезе в нова голяма коалиция, другите варианти включват трипартийна коалиция, водено от Меркел правителство на малцинството или нови избори. \"Тъй като предсрочните избори няма да променят в голяма степен силите, аз предвиждам... друга голяма коалиция между единствените партии, които са се научили да правят компромиси\", смята Йозеф Йофе, редактор и издател на седмичника \"Ди Цайт\". Според в. \"Билд\" сега някои депутати от SPD поставят под въпрос отказа на партията им от нова голяма коалиция. Промяната в курса и коалирането с Меркел може отново да изисква смяна на ръководството в SPD. Според Техау Меркел просто трябва да се фокусира върху това да бъде отговорна заемащата длъжността канцлер, докато се сформира ново правителство. \"Тя просто трябва да играе собствената си игра добре и тогава може да оцелее.\"", "date": "2017.11.23", "title": "Въпреки политическия хаос позицията на Меркел остава стабилна"}
{"url": "http://www.dnevnik.bg/evropa/novini_ot_es/2017/11/23/3084298_brjuksel_bulgarskata_zdravna_sistema_e_neefektivna/", "text": "Българската здравна система не е ефективна в намаляването на предотвратимата смъртност, например от сърдечно-съдови заболявания, и спрямо нарастваща смъртност от рак, диабет и незаразни болести. България има най-високата смъртност от мозъчно-съдови заболявания, като инсулт, в Европейския съюз и отчита много малък брой на преживелите ракови заболявания. Това се посочва в доклад, представен днес от Европейската комисия и съставен главно по официалните национални статистически данни, предоставени на Евростат и Организацията за икономическо сътрудничество и развитие, предаде БТА. Системата на здравеопазването в България е изправена едновременно пред няколко големи предизвикателства, пише в документа. България отчита втората най-ниска продължителност на живота в ЕС (след Литва) и някои тревожно високи равнища на опасно за здравето поведение (тютюнопушене, употреба на алкохол, затлъстяване), както и бързо застаряващо население, недостиг на медици и ниски разходи за здравеопазване. От 2008 г. е постигнат известен напредък в областта на здравната профилактика и ранното откриване на хронични болести. Финансирането на здравеопазването се определя с ниски общи разходи, както и с много високи преки плащания от пациентите. България изразходва по-голямата част от ресурсите си за лекарствени средства и болнична помощ. Първичната помощ може да бъде подобрена и повече случаи могат да бъдат лекувани в амбулаторната и извънболничната помощ, пише в доклада. Достъпът до здравни услуги остава труден, като около 12 на сто от българите нямат осигуровка, а големите преки плащания на пациентите застрашават достъпа до здравни грижи за уязвимите групи, включително ромите, домакинствата с по-ниски доходи и възрастните хора. Освобождаването от някои потребителски такси не защитава хората от неофициалните плащания за лечение. Необходимостта да изминат разстояние, за да стигнат до лекар, също създава пречки пред достъпа до здравеопазване, особено за хората в групите с по-ниски доходи. Бягство на специалисти  Отчита се недостиг на лекари в малките населени места и на медицински сестри. Специалистите в сферата на здравеопазването се местят в други държави, в търсене на по-добри възможности за развитие и по-добро заплащане. Необходими са политики за решаване на тези проблеми, се посочва в доклада. Според еврокомисията е достигнат необходимият напредък в укрепването на управлението и отчетността в българското здравеопазване. Същевременно комисията отбелязва, че от гледна точка на крайния бюджет българските домакинства харчат най-много за здравеопазване в целия ЕС. Преките плащания от пациентите са най-високите в Европа и са три пъти над средните на континента. Според доклада в България се наблюдава висок брой на приетите в болница ненужно, което е белег за слабо развито доболнично здравеопазване. Според експертите поне 20 на сто от приетите в болница у нас могат да се лекуват у дома. Отбелязва се, че причините за това са основно две - финансовите стимули болниците да приемат пациенти и желанието на пациентите да постъпят в болница. Според статистиката България отчита най-големия брой случаи на болничен прием на 1000 души население в ЕС. По данни от 2013 г. у нас 35 на сто от ромите не са плащали здравни осигуровки. Допълва се, че бедните по-често предприемат поведение, опасно за здравето. Разпространението на тютюнопушенето сред българите е най-високо в ЕС и е с почти седем на сто над средното. Цигари, алкохол, лоша храна  Най-малко 40 на сто от заболяванията в България се дължат на поведението на хората, включително тютюнопушене, пиене на алкохол, лошо хранене и слаба физическа дейност. Тютюнопушенето и затлъстяването допринасят най-много за лошото здраве на българите. Някои заразни болести остават заплаха за здравето в България и макар честотата на съобщенията за случаи на ХИВ да остава под средната за ЕС, тя се е увеличила почти пет пъти от 2004 г. насам, в разрез с общия спад. Смъртността от СПИН остава под средната за ЕС. Честотата на съобщенията за туберкулоза е два пъти по-висока от средната за ЕС. Случаите на носители на вируса на хепатит В сред кръводарителите са 3.2 на сто - сред най-високите в Европа. По официални данни на сърдечно-съдовите и раковите заболявания се дължат над четири пети от всички смъртни случаи в България. Детската смъртност у нас е с над 80 на сто по-висока от средната за Европа. Очакваната продължителност на живота се е увеличила, но остава под средната за ЕС. Предотвратимата смъртност в България остава много висока. Очакваната продължителност на живота при раждане е била 74.7 години през 2015 г., което е второто най-ниско равнище в ЕС и почти с шест години под средното в Общността, се посочва в доклада.", "date": "2017.11.23", "title": "Брюксел: Българската здравна система е неефективна срещу предотвратимата смъртност"}
{"url": "http://www.dnevnik.bg/bulgaria/2017/11/23/3084309_bulgariia_shte_poddurja_temata_za_zapadnite_balkani_i/", "text": "Сега е моментът да се използва българското председателство, а след това австрийското, румънското, хърватското, за да може близо две години темата за Западните Балкани не само да се държи на вниманието на всички в Европа, но и реално да се придвижи. Това каза, цитиран от БТА, министър-председателят Бойко Борисов на пресконференция в македонския град Струмица след края на първото съвместно заседание между правителствата на двете държави като увери, че многократно я е поставял на европейско ниво в различни формати. Борисов прогнозира, че след около 2-3 месеца  тарифите за роуминг ще бъдат намалени.  Подчерта, че свързаността на инфраструктурата, комуникациите и енергетиката води до инвестиции и до по-високи доходи.  \"Убеден съм, че Коридор номер 8 е като една пълноводна река, около която ще се развие икономика, туризъм и бизнес\", допълни българският министър председател. Той го описа като транспортен коридор, който от Албания през Скопие до България дава възможност да се свърже Азия с Балканите\". \"Трябва да имаме пътища, ж.п. линии, пристанища. Това е бъдещето на Балканите. Убеден съм, че когато се влагат пари в строеж не се правят войни\", заяви Борисов. Премиерът каза, че перспективата за Македония да стане член на НАТО и ЕС е важна, но направи уговорката, че това е вътрешен избор на страната и България не се намесва в тези отношения. Борисов подчерта, че е важно Сърбия, Черна гора, Албания, Македония да вървят по своя европейски път, а гражданите им да пътуват, да правят бизнес и да се движат свободно. По думите му тайната е работа, скромност, без исторически претенции и гръмки фрази. \"Върнем ли се в темата история, приключва бъдещето\", добави той.  В отговор на въпрос от македонски журналист българският премиер каза, че не е важно какво твърдят учените какъв език е македонският, а е важно, че хората от двете държави се разбират прекрасно без нуждата от допълнителен превод.", "date": "2017.11.23", "title": "България ще поддържа темата за Западните Балкани и след председателството си"}
{"url": "http://www.dnevnik.bg/bulgaria/2017/11/23/3084363_digitalni_umeniia_triabva_da_se_usvoiavat_ot_purvi/", "text": "Учениците трябва да усвояват дигитални умения още от първи клас, за да могат не само да ползват технологиите, но и сами да създават дигитално съдържание в час. Това заяви министърът на образованието и науката Красимир Вълчев пред участниците в четвъртата конференция \"Дигитална учебна среда – ново измерение в образователния процес\", която започна днес в Перник, съобщи пресцентърът на министерството на образованието. Вълчев посочи, че дигиталните умения ще са необходими за все повече професии в бъдеще, затова целта на просветното ведомство е да осигури ефективно и адекватно на съвременните технологии обучение за всеки ученик. Всяка година министерството помага чрез Национална програма \"Информационни и комуникационни технологии в системата на предучилищното и училищното образование\", чийто бюджет за тази година е над 10 милиона лева. \"Работим за изграждане на инфраструктура –локални и опорни мрежи, разширяване на достъпа до електронно учебно съдържание, за използване на електронни платформи\", каза министърът. Той обяви, че се водят разговори с издателствата да бъде даден достъп до електронни варианти на хартиените учебници. Крайната цел на обучението по информационни технологии е при завършването си всички ученици да могат да покрият Европейската референтна рамка за дигиталните компетентности. Министър Вълчев отбеляза, че има голям интерес към включване в новата национална програма \"Обучение за ИТ кариера\" – близо 2000 ученици са кандидатствали за обучение по професията \"Приложен програмист\" и ще бъдат приети повече деца от предвиденото. \"Училищата до голяма степен изпреварват министерството, защото в много от тях работят новатори\", заяви министърът пред близо 200 учители от цялата страна. На конференцията учители и ученици от ОУ \"Свети Иван Рилски\" в Перник показаха на практика една виртуална класна стая. С помощта на технологиите те направиха упражнения в урок по биология, химия и физика. Участниците в конференцията обмениха информация за нови онлайн инструменти и приложения, които могат да се използват в часовете.", "date": "2017.11.23", "title": "Дигитални умения трябва да се усвояват от първи клас, каза министърът на образованието"}
{"url": "http://www.dnevnik.bg/video/2017/11/23/3084378_video_drugite_novini/", "text": "Мел Гибсън отказал да влезе в образа на Джеймс Бонд \"Лебедово езеро\" със солисти от Болшой театър и 3D декори", "date": "2017.11.23", "title": "Видео: Другите новини"}
{"url": "http://www.dnevnik.bg/bulgaria/2017/11/23/3084201_nap_niamalo_da_proveriava_neudobni_sudii_kakto/", "text": "Националната агенция за приходите (НАП) е получила доклад, в който шефът на териториалната дирекция на агенциятa в Бургас се оплаква от административния съд в града заради негови решения във връзка с наложено от НАП затваряне на обекти по Черноморието. Това се разбира от отговора на контролния орган до най-голямата магистратска организация - Съюза на съдиите. В него се казва, че ръководителят на дирекция \"Контрол\" в бургаската приходна дирекция Пенка Жекова е предложила промени във вътрешните процедури на НАП, Закона за данък добавена стойност и за извършване на \"селекция\" на съдии от административния съд, адвокати и счетоводители, обслужвали наказани от агенцията хора и фирми, както и членове на семействата им. Приходната агенция обаче е разгледала само първите две предложения. НАП не отговаря на един от най-важните въпроси на Съюза на съдиите дали длъжностното лице, изпратило доклада ще понесе ли някаква отговорност за предложението си за селектиране на съдии заради постановени от тях съдебни актове. Приходната агенция обяснява на магистратската организация и какво означава \"селектиране\" - \"подбор на лица за контролни действия във връзка с третиране на идентифицирани рискове от неспазване на законодателството, по получени сигнали или във връзка с получена от различни източници информация, която е от значение за установяване на задълженията или спазване на законодателството\", т.е. започване на проверки спрямо тези хора. След доклада на Жекова в дирекцията на НАП в Бургас не са възлагани контролни производства на съдии и членовете на техните семейства. Такива не са планирани и занапред, уверяват от приходната агенция. Аргументите на Жекова за \"селекция\" на съдии бяха, че с решенията си уронват нейния престиж и този на агенцията. \"Докладът е във връзка с извършени контролни действия в търговски обекти, разположени на територията на ТД на НАП - Бургас, в периода от 1 януари 2017 г. до 10 август 2017 г., издадените заповеди за налагане на принудителна административна мярка \"Запечатване на обект\" и решенията на Бургаския административен съд по отношение на предварително изпълнение на наложените принудителни административни мерки.\" \"Ръководството на НАП никога не е подлагало на съмнение общоприетото разбиране, че съдията решава делото въз основа на фактите, приложимите правни норми и своето свободно вътрешно убеждение\", уверява още агенцията. \"В една правова държава такова поведение от страна на представител на изпълнителната власт не би следвало да се оставя без последствия\", заявяват от Съюза на съдиите. Днес Висшият съдебен съвет единодушно реши да изиска доклада от НАП. Предложението бе внесено от представляващия съвета Боян Магдалинчев, който е председател и на асоциацията на административните съдии в страната. В негова подкрепа се обяви и Красимир Шекерджиев, който заяви, че съдиите в Бургас са му казали, че те вече са подложени на данъчни ревизии. По думите на Шекерджиев, ако това е вярно, е недопустимо.", "date": "2017.11.23", "title": "НАП нямало да проверява неудобни съдии, както предлага данъчен шеф"}
{"url": "http://www.dnevnik.bg/gradska_sreda/2017/11/23/3084422_promenite_v_zakona_za_ustroistvo_na_sofiia_sreshtnaha/", "text": "Парламентарната група на БСП ще подкрепи на първо четене внесените от депутата от ГЕРБ Александър Ненков предложения за промени в Закона за устройство и застрояване на Столичната община. Това каза депутатът от БСП Георги Свиленски каза, по време на днешното публично обсъждане на промените в комисията по регионална политика, благоустройство и местно самоуправление в парламента. Промените са инициирани от главният архитект на София Здравко Здравков и имат за цел да  затворят вратичките в закона , на базата на които Столичната община разрешава строителството на прекалено високи  сгради на неподходящи места , определянето на максимални височини и създаване на  две зони за небостъргачи . Позиция в подкрепа на измененията изказа  преди месец и Жельо Бойчев , по време на представянето на проекта в Столичната община. Тогава Бойчев каза и че БСП ще иска измененията да са още по-консервативни. По покана на депутатите от комисията на днешното обсъждане присъстваха професионалните организации на архитекти, проектанти, граждански сдружения, общински съветници, районни кметове и инвеститори. Негативно становище за предложените промени имат от Камарата на архитектите в България, Съюза на урбанистите в България, граждански организации като \"Спаси София\", \"Граждани за зелена София\". Други пък, като Съюза на архитектите в България, Камарата на инженерите в инвестиционното проектиране, смятат, че трябва да се променят само членовете, които разрешават безразборно високо застрояване, като в бъдеще се започне работа по нови предложенията, засягащи дългосрочното развитие на София. Според председателят на Камарата на архитектите Борислав Игнатов се търси решение в грешния закон, като според него ЗУЗСО трябва да бъде отменен, а промяната да се търси през Закона за устройство на територията, който важи за цяла България. От представителите на инвеститорите Георги Шопов от \"Тобо груп\" каза, че предложенията затварят вратички в закона, но \"отварят портали\", като посочи, че се дават прекалено големи правомощия на Столичния общински съвет, без да има ясни критерии и се създават възможности за административен произвол. Освен това според становището на Камарата на архитектите промяната в закона засяга Общия устройствен план на София, като променя сериозно облика на града. Промените в плана отнемат много повече време, като трябва да бъдат съгласувани с жителите на София, като се проведат обществени обсъждания във всички 24 района. Според Столичната община обаче време няма, като главният архитект на София посочи, че днес е имал разговор с инвеститор, който иска да построи 300-метрова сграда в града.", "date": "2017.11.23", "title": "Промените в закона за устройство на София срещнаха критики от организации, но и подкрепа от БСП"}
{"url": "http://www.dnevnik.bg/sport/2017/11/23/3084493_nadiavame_se_che_putin_shte_nameri_vreme_da_prisustva/", "text": "Голяма е вероятността руският президент Владимир Путин да присъства на  церемонията по тегленето на жребия за световното по футбол , който ще се проведе на 1 декември в Кремъл. \"Това е много възможно и се надяваме, че президентът ще намери време в графика си, за да го направи\", каза говорителят на президента - Дмитрий Песков, цитиран от ТАСС. По думите му жребият е едни от най-важните събития в подготовката на Русия за световното. Той допълни, че приготовленията вървят в пълна сила и че световното ще е великолепно. Преди два дни ФИФА обяви, че в тегленето на жребия ще участват осем известни личности от света на футбола. В Москва ще са Диего Марадона, Лоран Блан, Кафу, Фабио Канаваро, Диего Форлан, Карлес Пуйол, Мирослав Клозе, Джоран Бенкс и Никита Симонян. Всичките 32 отбора, които ще играят на световното, вече са определени. Те  са разпределени в четири урни по осем . Световното ще се проведе от 14 юни до 15 юли на 12 стадиона в 11 града.", "date": "2017.11.23", "title": "Надяваме се, че Путин ще намери време да присъства на жребия за световното, заявиха от Кремъл"}
{"url": "http://www.dnevnik.bg/sviat/2017/11/23/3084318_kak_nai-bogatata_jena_v_afrika_izgubi_petrolnoto_si/", "text": "Новият лидер на Ангола прави изненадващи ходове, за да се освободи от наследството на най-дълго управлявалите президенти. Визитата на Жоау Лоуренсу в Южна Африка днес и утре ще даде на света възможност да погледне по-отблизо човека, който пое властта в богатата на петрол, но до голяма степен бедна страна след 38-годишното управление на Жозе Едуарду душ Сантуш. Откакто спечели изборите през август, Лоуренсу предприе действия, за да покаже, че управлява ново правителство, и дори уволни дъщерята на Душ Сантуш от поста председател на мощната държавна петролна компания. След оттеглянето на болния Душ Сантуш се очакваше, че Лоуренсу, бивш министър на отбраната, ще продължи досегашната политика. 63-годишният президент обаче веднага назначи нови министри, за да се разграничи от Душ Сантуш, и смени шефовете по сигурността. Най-впечатляващото му действие досега бе уволняването миналия месец на дъщерята на бившия президент, Изабел душ Сантуш, от поста председател на националната петролна компания \"Сонангол\". Твърди се, че тя е най-богатата жена в Африка. Лоуренсу направи стъпки да се разграничи от предшественика си, въпреки че и двамата са дългогодишни членове на управляващата партия Народно движение за освобождение на Ангола, което се бореше за независимост от колониалния владетел Португалия. Лоуренсу беше шеф на отбраната през по-голямата част на продължилата 27 години гражданска война в Ангола, приключила през 2002 г. върху начина, по който се управлява Ангола. Основните предизвикателства пред Лоуренсу включват 29-процентната инфлация в страната и безработицата от 26 процента. \"Жоау Лоуренсу бърза да укрепи властта си в Ангола след гладкия преход във властта от Душ Сантуш\", заяви в имейл Алекс Вайнс, шеф на Африканската програма в \"Чатъм хаус\" в Лондон. Безпрепятственото предаване на управлението дава на Лоуренсу \"допълнителна власт\" при справянето с икономическите проблеми, добави Вайнс.  Ангола, втора по добив на петрол в Африка и член на ОПЕК, се мъчи от години да намали зависимостта си от производството на суровината, която осигурява почти целия й външнотърговски обмен и води до кризи, когато цената й падне. Стимулирането на търговията, за да се засили икономиката, която още се колебае след краха на цените на петрола през 2014 г., ще бъде във фокуса на преговорите на Лоуренсу с южноафриканския му колега Джейкъб Зума, лидер на най-развитата икономика в Африка южно от Сахара. Лоуренсу в момента прилага амбициозен шестмесечен план, включващ консолидиране на данъците, ограничаване на държавния дълг, подобряване на производителността и привличане на чуждестранни инвестиции. \"Новият президент се надява бързо да се справи с най-неотложните предизвикателства\", заяви в имейл Тиагу Дионисиу, аналитик в \"Игълстоун секюритис\" в Лисабон. \"Дългосрочните перспективи за растежа в Ангола ще зависят много от готовността на новото правителство да извърши така необходимите структурни реформи.\" Решенията на Лоуренсу може да доведат до по-ефективно управление в полза на 29-милионното население на африканската страна, почти две трети от което живеят в бедност с по-малко от 2 долара на ден.  \"Трансперънси интернешънъл\" я поставя на 164-то място сред 176 страни в индекса си от 2016 г. за глобалната корупция. Вкоренената дълбоко система на политически клиентелизъм и шуробаджанащина, включително в семейство Сантуш, често пречи на усилията за въвеждане на отчетност. \"Мнозина се страхуват, че новият президент просто ще наложи своя собствена непрозрачна и тайна система за контрол над икономиката и политиката\", смята Маркъс Уаймър, основател на \"Фактър кънсалтънтс\" в Лондон. \"Другата година ще е критично време за Лоуренсу. Вълнението около неговите реформи ще затихне и реалността на икономическите трудности ще го попари.\" Първата дипломатическа промяна, направена от Лоуренсу, беше смяната на посланика в република Южна Африка, подчертаваща колко е важно да се подобрят двустранните отношения. Лоуренсу и Зума, лидерите на двете най-големи военни сили в региона, се очаква също да обсъдят плановете за прехода във властта в Зимбабве и Демократична република Конго. Те биха искали да се гарантира спокоен преход след Мугабе в Зимбабве, а върху президента на ДР Конго Жозеф Кабила да бъде оказан натиск да определи дата за избори след месеци отлагане. Ангола призовава Кабила да се оттегли, тъй като се стреми да има стабилен съсед, способен да ограничи презграничната миграция и да отказва бази за бунтовниците от Ангола от богатата на петрол северна провинция Кабинда. \"От анголска перспектива Кабила не изглежда годен за това, каза Уаймър. Това едва ли ще се промени при Лоуренсу.\" /БТА", "date": "2017.11.23", "title": "Как най-богатата жена в Африка изгуби петролното си богатство"}
{"url": "http://www.dnevnik.bg/photos/2017/11/23/3083852_fotogaleriia_svetovnite_snimki_na_denia_-_23_noemvri/", "text": "Автомобилният механик и заварчик Сергей Кулагин, който създава скулптури от употребявани автомобилни части, почиства от снега новата си скулптура Stinger. Тя е изложена в град Дивногорск, Русия.", "date": "2017.11.23", "title": "Фотогалерия: Световните снимки на деня - 23 ноември 2017 г."}
{"url": "http://www.dnevnik.bg/evropa/2017/11/23/3084417_finlandska_kompaniia_shte_predlaga_hliab_ot_shturci/", "text": "Финландската компания за хлебни продукти и хранителни услуги Fazer обяви по думите й първия в света хляб, приготвен на основата на насекоми, който ще бъде предлаган на потребителите в магазините, предаде \"Ройтерс\". Хлябът, приготвен от брашно от изсушени щурци, пшеничено брашно и семена, съдържа повече протеини от обикновения хляб. Всеки хляб съдържа около 70 щуреца и струва 3.99 евро, сравнен с 2 до 3 евро за обикновен пшеничен хляб. \"Той предлага на потребителите добър източник на протеини и освен това им предоставя лесен начин да се запознаят с храна, приготвена на основата на насекоми\", коментира директорът по иновациите на пекарни Fazer Юхани Сибаков. През ноември Финландия и още пет европейски страни – Великобритания, Холандия, Белгия, Австрия и Дания - разрешиха отглеждането и продаването на насекоми с хранителни цели. По думите на Сибаков Финландия е развивала хляба от миналото лято, но е трябвало да изчака законодателството да бъде прието, за да го пусне в употреба. \"Няма по-различен вкус... Има вкус като на хляб\", смята Сара Коивисто, студентка от Хелзинки, след като опитва новия продукт. Поради ограниченото снабдяване с щурци новият хляб първоначално ще бъде продаван само в 11 пекарни на фирмата, разположени в супермаркети в региона на Хелзинки, но до следващата година компанията планира да го предлага във всичките си 47 магазина. Fazer купува щурците от Холандия, но търси и местни доставчици. Яденето на насекоми е обичайно в голяма част от света. По данни на ООН миналата година близо 2 милиарда души са яли насекоми и над 1900 видове са били използвани за храна.", "date": "2017.11.23", "title": "Финландска компания ще предлага хляб от щурци"}
{"url": "http://www.dnevnik.bg/sviat/2017/11/23/3084473_shte_izchezne_li_pametnikut_na_aleksandur_makedonski/", "text": "Високата 24 метра скулптура в центъра на Скопие се казва \"Воин на кон\", а не \"Александър Македонски\", но всички знаят кой е изобразен на нея. Сега \"венецът\" на оспорвания проект \"Скопие 2014\" може да се се окаже на бунището на историята. Политиците в Македония са разделени, а още повече - гражданите. През 2011 г. жители и хора от други градове - някои със сълзи на очите от радост - наблюдават поставянето на \"Воин на кон\" на пиедестал на площад \"Македония\" в столицата. Някои са дошли специално за събитието. Тогавашната опозиция - в лицето на сега управляващите социалдемократи - твърди, че кабинетът на бившия премиер Никола Груевски не е разяснил достатъчно добре какви са недостатъците на скулптурата - естетически спорна, скъпа (над 8 милиона евро) и провокативна за Гърция, разказва \"Болкан инсайт\". Вследствие на проекта \"Скопие 2014\" г. Гърция получи още един повод да блокира членството на Македония в НАТО, като обвини северозападната си съседка (чието име не признава), че краде историята ѝ и насърчава иредентизма на гръцкия регион Северна Македония. Правителството на Груевски обаче настоява, че носещата друго име статуя е част от проект, който ще донесе много туристически приходи на страната и ще подхрани националната ѝ идентичност. Балканската мрежа за разследваща журналистика (БИРН), както и местни издания в Македония, вече изчислиха, че вместо очакваните под сто милиона евро целият проект \"Скопие 2014\" вече е струвал на данъкоплатците в страната до 700 милиона евро. Откакто пое властта тази пролет след десетилетие управление на ВМРО-ДПМНЕ, новият кабинет поставя проекта под въпрос - министърът на културата Роберт Алагьозовски обяви, че го поставя  \"под карантина\" , а по-късно  спря финансирането  на всички текущи и бъдещи дейности по него. \"Различни мнения\" \"Така наречената антиквизация, чиято опаковка е проктът \"Скопие 2014\", беше една насилствена пропаганда от страна на предишното правителство, това е един проект, който пръсна парите на гражданите и създаде силно разделение,\" каза премиерът Зоран Заев в интервю за \"24 часа\", публикувано  преди съвместно заседание  с премиера Бойко Борисов в Струмица. На пресконференцията в средата на месеца, на която беше обявено решението за \"Скопие 2014\", Алагьозовски каза, цитиран от електронното издание МКД, че все още не е решено какво да се направи с \"Воин на кон\", както и с дома паметник на Майка Тереза и скулптурата на революционера от ВМРО Андон Кьосето - властите тепърва ще решават въпроса. Социалдемократите намекнаха възможността статуята да бъде премахната, а БИРН цитира източници, близки до управляващите, според които \"има няколко разични мнения\" и макар демонтажът да може да се окаже скъпо начинание, вариантът не бива да се изключва: \"Ако трябва да се махне, ако това е окончателното решение, било то по дипломатически причини (заради Гърция) или други, няма и сълза да пролея заради това чудовищно нещо.\" За евентуалното премахване намекна и общественикът Мирослав Гърчев, който оглавява комисията за оценка на \"Скопие 2014\" и според когото заради заобикалянето на процедури от предишните власти (които не са се консултирали за проекта с парламента, макар да е било необходимо) е възможно това да се случи. (Гърчев, създател на македонското знаме, по-рано взриви общественото мнение със запис, на който се чува как  определя Македония като \"измислена държава\" ). Силна съпротива Макар някои жители да определят \"Воин на кон\" като твърде висока, твърде грозна или скъпа, други смятат, че премахването ѝ би било \"унизително\" и акт на \"национално предателство\". \"Македония е вечна! И този паметник напомня за това. Защо някой с всичкия си би го преместил? За да усмири Гърция ли?... Те (гърците) само ще ни унижават и ще продължават да ни блокират от НАТО,\" казва уличният продавач на ядки Ангеле. Седмици преди очакваното подновяване на преговорите с Гърция за името - на 11-12 декември в Брюксел - от външното министерство в Скопие не отхвърлят възможността статуята да бъде премахната, но отказват да коментират на този етап. Самият първи дипломат Никола Димитров, запитан за \"Воин на кон\", не отговаря направо, но дава да се разбере, че смята много политики и действия на предишното правителство за \"вредни за международния имидж\" на Македония. От Дипломатическия клуб на Македония междувременно отправиха и друго предложение, което Димитров вече е коментирал - за смяна на името на летище \"Александър Македонски\". Тяхното предложение е то да се преименува на първия президент на страната, Киро Глигоров. Премиерът Заев обяви, че приема идеята. Според БИРН обаче за правителството ще е по-лесно да смени името на летището, отколкото да премахне статуята. Груевски вече каза в  интервю за изданието \"Република\" , че \"всички паметници, които се срутят, ВМРО-ДПМНЕ ще ги изгради повторно\", когато си върне властта от \"мариотетното правителство.\" Според \"Болкан инсайт\" обаче на него може да му се наложи да се съсредоточи върху собствената си съдба, а не върху паметниците, тъй като е обвиняем по случаи,  разглеждани от Специалната прокуратура  на страната заради времето, в което е на власт. Значението за България Макар съдбата на \"Воин на кон\" да е особено деликатна заради отношенията с Гърция, евентуален демонтаж на паметник на оспорвана историческа личност би създал и прецедент, свързан с България. Една от скулптурите под въпрос е тази на родения във Велешко (все още в Османската империя) и умрял в България Андон Кьосето, когото София счита за български, а Скопие - за македонски революционер. Още по-деликатен е въпросът със скулптурата на  цар Самуил  - тя е разположена в непосредствена близост до мащабната статуя на Александър Македонски, а недалеч от нея се проведе и събитието на президента Георге Иванов (съюзник на Груевски) за македонския национален празник  през август . Бъдещето на Самуиловата скулптура не е на дневен ред, но е възможно да се появи заради ангажимента, който двете страни поемат с Договора за добросъседство да решат проблемите на  \"общата си история\" . На въпрос на \"24 часа\", в който се споменават двата паметника на Самуил в двете столици, Заев обяснява: \"Колкото до цар Самуил, когато го питали каква е неговата националност, той отговорил, че се смята за син на Господ.\" И в София паметникът на цар Самуил, поставен през 2015 г., предизвика спор, но заради естетическите си и други качества. Все пак македонски журналист  отбеляза  малко след появата му, че докато този в Скопие струва 1.5 милиона евро, за софийския са отделени едва 50 000 и дори свети.", "date": "2017.11.23", "title": "Ще изчезне ли паметникът на Александър Македонски от центъра на Скопие"}
{"url": "http://www.dnevnik.bg/sviat/2017/11/23/3084502_trump_kum_amerikancite_za_denia_na_blagodarnostta/", "text": "Президентът на САЩ Доналд Тръмп поздрави днес американците за Деня на благодарността с послание в \"Туитър\", което гласеше: \"Вижте какви неща постигнах!\", съобщи Асошиейтед прес, цитирана от БТА. В предпочината от него социална медия той допълва: \"Вашата страна започва да се справя наистина добре. Работните места се увеличават, борсовите показатели са най-високи, военните стават наистина силни, ще построим СТЕНАТА, Агенцията за ветераните се грижи за нашите ветерани, РЕКОРДНО НАМАЛЯВАТ РЕГУЛАЦИИТЕ, най-ниската безработица от 17 години\". Тръмп празнува Деня на благодарността в частния си голф клуб Мар-а-Лаго в Палм Бийч, щата Флорида. Във видеоконферентна връзка оттам той поздрави и американските военнослужещи на мисии в Афганистан, Ирак и другаде, предадоха \"Ройтерс\" и \"Асошиейтед прес\". Той нарече военните \"смели и невероятни бойци\" и \"много, много специални хора\". На военните в Афганистан той каза, че всички говорят за постигнат напредък в последните месеци, откакто той обяви новата си стратегия за тази страна. На морските пехотинци Тръмп каза, че нанасят поражение след поражение над Ислямска държава. Той отново разкритикува предишното правителство, че не е позволило на военните да вършат работата си на терен и да побеждават. \"Сега ние се сражаваме, за да победим\". Президентът похвали състоянието на икономиката и \"големите и хубави съкращения на данъците\". След това Тръмп и първата дама Мелания се срещнаха с служители от бреговата охрана в съседната станцията в Ривиера бийч. Те им донесоха обяд, включващ сандвичи с пуешко месо, огромни мъфини, кошници с плодове и сладки. Тръмп похвали крайбрежните патрули за страхотната работа, която вършат и им разказа за плановете си за увеличаване на разходите за отбрана.", "date": "2017.11.23", "title": "Тръмп към американците за Деня на благодарността: Вижте какви неща постигнах"}
{"url": "http://www.dnevnik.bg/sport/2017/11/23/3084495_novite_suchetaniia_na_bulgarskiia_otbor_po/", "text": "Силни, артистични, танцувални и рискови - такива са новите съчетания на състезателките от националния отбор по художествена гимнастика според председателя на българската федерация Илиана Раева. Тя изтъкна, че те ще бъдат пазени в тайна. \"Няма да се показват нови елементи\", предупреди тя преди провеждането на открита тренировка, предизвикала голям интерес в тренировъчната зала на \"Арена Армеец\". \"Взимаме мерки за всеки случай. Живеем в свят на невероятни комуникации. Искаме все пак до януари-февруари да запазим в тайна нашите композиции. Мисля, че много вложиха треньорите и състезателите\", каза Раева. \"Вярвам, че приятно ще изненадаме. В спорт като нашия трябва да има тактика и до последно трябва да запазим нашите композиции\", допълни президентът на федерацията. Тя е уверена, че съчетанията за предстоящия важен сезон са много сложни. Догодина България е домакин на световното първенство в София. \"Приключихме изработването на всички композиции и започваме изчистването им. Надявам се, когато трябва да сме подготвени\", заяви Раева. Тя остана много доволна от големия интерес към откритата тренировка.", "date": "2017.11.23", "title": "Новите съчетания на българския отбор по художествена гимнастика са сложни и тайни"}
{"url": "http://www.dnevnik.bg/citat_na_deniia/2017/11/23/3084497_citat_na_denia_suvetvam_da_idvate_s_validol_i_valerian/", "text": "Това заяви президентът на федерацията по художествена гимнастика Илиана Раева  след откритата тренировка на националните отбори в тренировъчната зала на \"Арена Армеец\" . , допълни Раева.", "date": "2017.11.23", "title": "Цитат на деня: Съветвам да идвате с валидол и валериан преди състезание"}
{"url": "http://www.dnevnik.bg/zdrave/2017/11/23/3084506_evropeiskiiat_komisar_za_zdraveopazvaneto_prikani/", "text": "Европейският комисар за здравеопазването, литовецът Витенис Андриукайтис прикани противниците на ваксините да обиколят гробищата в европейските градове и да посетят деца, болни от детски паралич, предаде \"Франс прес\", цитирана от БТА. \"Движенията против ваксините не знаят какво вършат, не знаят какво говорят\", каза той на пресконференция в Брюксел. Андриукайтис поиска от противниците на ваксинит да обиколят европейските гробища, където са погребани много младежи и деца, починали през XVIII и XIХ век, заради липсата на ваксини. \"Тези движения ни връщат десетилетия назад, във времената на мракобесието, ако не и в каменната ера\", добавя бившият лекар. Витенис Андриукайтис подчерта, че страните членки са ратифицирали конвенцията за правата на детето и трябва да гарантират спазването им на най-високо равнище. \"Ако родителите на децата не разбират това, правителствата са тези, които ще трябва да поемат отговорността за защитата на тези деца и да отстояват правото им на живот\", каза още еврокомисаря по здравеопазване.", "date": "2017.11.23", "title": "Европейският комисар за здравеопазването прикани противниците на ваксините да обиколят гробищата"}
{"url": "http://www.dnevnik.bg/sport/2017/11/23/3084505_bivshiiat_brazilski_nacional_robinyo_poluchi/", "text": "Бившият нападател на бразилския национален отбор по футбол Робиньо беше осъден на девет години затвор от италиански съд за участие в групово изнасилване. Обвинението е за престъпление от 2013 г., като потърпевша е жена от Албания. Според съда в Милано Робиньо заедно с още петима бразилци са напили 22-годишната по това време жена в дискотека, след което са я насилили. Засега не е ясно къде са съучастниците на бившия футболист на \"Реал\" (Мадрид), \"Манчестър сити\" и \"Милан\", заради което процесът срещу тях е временно спрян. Робиньо, който в момента е футболист на \"Атлетико минейро\", не се яви в съда. Той претендира чрез адвоката си, че е невинен. До момента бразилецът нито веднъж не е бил на заседанията по делото. Според закона той има право на две обжалвания. Едва при окончателна присъда състезателят ще бъде екстрадиран, пише \"Ройтерс\". Съдът постанови потърпевшата да получи 60 000 евро обезщетение. През 2009 г. Робиньо беше обвинен в изнасилване от 18-годишно момиче в Лийдс, но  още същата година прокуратурата оттегли обвиненията срещу него .", "date": "2017.11.23", "title": "Бившият бразилски национал Робиньо получи деветгодишна присъда за групово изнасилване"}
{"url": "http://www.dnevnik.bg/citat_na_deniia/2017/11/23/3084475_citat_na_denia_politicite_sushto_sa_hora/", "text": " С тези думи председателят на комисията по външна политика в парламента Джема Грозданова (ГЕРБ) отговори по БНТ на въпрос \"Какво ще спечелят обикновените хора от договореностите с Македония.", "date": "2017.11.23", "title": "Цитат на деня: Политиците също са хора"}
{"url": "http://www.dnevnik.bg/sport/2017/11/23/3084522_borisov_se_angajira_po_vreme_na_predsedatelstvoto_da/", "text": "Министър-председателят Бойко Борисов пое ангажимент по време на председателството на Съвета на Европейския съюз да бъдат положени максимални усилия да се намери решение на проблем в баскетбола. Казусът е свързан с разминаване на календарите на Международната баскетболна федерация (ФИБА) и Евролигата, заради което някои клубове отказват да пуснат състезателите си да играят за националните си отбори. Подобни опасения имаше около звездата на българския баскетбол Александър Везенков, който играе за \"Барселона\". Каталунците  все пак се съгласиха състезателят да играе за България  в квалификациите за световното първенство, започващи в петък. Борисов се срещна с генералния секретар на ФИБА Свят Патрик Бауман и Коста Илиев - мениджър в департамента \"Национални федерации\" на ФИБА Свят. На разговора присъстваха министърът на младежта и спорта Красен Кралев и президентът на баскетболния \"Лукойл Академик\" и генерален директор на \"Лукойл България\" Валентин Златев. Основна тема на срещата е бил конфликтът в европейския баскетбол. \"Патрик Бауман и Коста Илиев поискаха съдействие от българския министър-председател за разрешаване на казуса по време на българското председателство на Съвета на ЕС през 2018 г. Бойко Борисов пое ангажимент да обсъди въпроса с премиерите на държавите членки на ЕС и посочи, че по време на ротационното ни председателство ще бъдат положени максимални усилия за намиране на решение от създалата се конфликтна ситуация\", се казва в информацията в сайта на спортното министерство. Кралев изтъкна, че той лично е поставил въпроса по време на работна среща на министрите на спорта от ЕС  в Брюксел в началото на седмицата . Според него ЕС трябва да бъде медиатор между ФИБА и Евролигата.", "date": "2017.11.23", "title": "Борисов се ангажира по време на председателството да се търси решение на конфликт в баскетбола"}
{"url": "http://www.dnevnik.bg/zdrave/2017/11/23/3084526_sledvashtata_godina_zdravnata_kasa_niama_da_plashta_za/", "text": "Бюджетът на здравната каса през следващата година за медицински дейности ще бъде 3.6 млрд. лв., с над 400 млн. лв. повече, отколкото през тази година, решиха депутатите от бюджетната комисия, като приеха на второ четене законопроекта. Въпреки рекордното увеличение на средствата за здраве обаче остава забраната за сключване на договор със здравната каса на нови болници и отделения през 2018 година, както и едногодишния мораториум за плащане на нови лекарства,  съобщи capital.bg . Допълнителните средства ще се похарчат основно за увеличаване на парите за плащания по клинични пътеки за лечение в болниците. Сключване на договори с нови болници и отделения е допустимо само, ако в съответното населено място няма други такива.", "date": "2017.11.23", "title": "Следващата година здравната каса няма да плаща за нови лекарства"}
{"url": "http://www.dnevnik.bg/sport/2017/11/23/3084529_arsenal_zagubi_v_kyoln_no_specheli_grupata_si_v_liga/", "text": "Арсенал\" се класира за фазата на преките елиминации в Лига Европа. Лондончани загубиха с 0:1 от \"Кьолн\", но въпреки това си осигуриха първото място в групата си. Това се случи благодарение на нулевото равенство между БАТЕ (Борисов) и \"Цървена звезда\". Воденият от Арсен Венгер отбор остава на върха с десет точки. Сърбите и германците следват с по шест точки, като им предстои пряк мач в Белград, а БАТЕ е с пет, но в последния си двубой гостува на \"Емиратс\". \"Кьолн\" стигна до победата с гола на Сехру Гираси от дузпа в 62-ата минута. \"Арсенал\" имаше огромно превъзходство във владението на топката, атакуваше повече и имаше повече удари. Въпреки това германците съумяха да извлекат максимума и спечелиха. Мениджърът на лондончани Венгер заяви, че на отбора му е липсвала точност при подаванията пред вратата на съперника. \"Кьолн\" се защитаваше с фантастичен дух и съсредоточеност\", каза французинът. \"Атлетик\" (Билбао) направи обрат за 3:2 срещу \"Херта\" и излезе втори в група J с осем точки. Берлинчани са четвърти с четири. В другата среща от групата водачът \"Йостерсунд\" се наложи с 2:0 срещу \"Зоря\" и събра десет точки, с което се присъедини към 1/16-финалистите. Съставът от Луганск е трети с шест. По-рано \"Виляреал\" се наложи с 3:2 срещу водения от Станимир Стоилов \"Астана\" като гост. Испанците са на върха в група А с 11 точки и са сигурен участник в следващия етап на надпреварата. В последния кръг  шампионът на Казахстан  гостува на \"Славия\" (Прага) и ще се бори да продължи в турнира. Във фазата на преките елиминации са още \"Лацио\", \"Ница\", \"Зенит\", \"Реал сосиедад\", \"Залцбург\" и \"Стяуа\".", "date": "2017.11.23", "title": "\"Арсенал\" загуби в Кьолн, но спечели групата си в Лига Европа"}
