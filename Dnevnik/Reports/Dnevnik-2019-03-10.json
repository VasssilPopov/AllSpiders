{"url": "https://www.dnevnik.bg/sport/2019/03/10/3402393_real_madrid_prekusna_seriiata_ot_zagubi_s_uspeh_nad/", "text": "Реал\" (Мадрид) спря пропадането си и прекъсна серията от три поредни загуби, които записа в последните две седмици. Тимът на Сантяго Солари надви като гост \"Валядолид\" с 4:1 в много интересен мач, който можеше да завърши и по различен начин. Мадридчани трябваше да обръщат резултата, след като изоставаха от 29-ата минута. \"Валядолид\" игра вдъхновено и направи много силно първо полувреме. След едва 12 минути Алкарас пропусна дузпа, стреляйки над вратата. Все пак в 29-ата минута Туами се разписа след асистенция на Серхи Гуардиола и изведе домакините напред. До почивката \"Реал\" изравни с точен изстрел на Рафаел Варан. Централният бранител беше точен в 34-ата минута. В началото на втората част \"Реал\" нанесе своя удар с два бързи гола на Карим Бензема. Той се разписа в 51-ата и 59-ата минута, като по този начин уби интригата в срещата. До края на срещата гостите останаха и с човек по-малко заради червен картон на Каземиро. Крайният резултат 1:4 оформи Лука Модрич пет минути преди последния сигнал. Победата е едва втора за \"Реал\" в последния месец, като и двете дойдоха далеч от \"Сантяго Бернабеу\". Тимът остава трети в Ла Лига с 51 точки, с пет по-малко от \"Атлетико\" и 12 от лидера \"Барселона\".", "date": "2019.03.10", "title": "\"Реал\" (Мадрид) прекъсна серията от загуби с успех над \"Валядолид\""}
{"url": "https://www.dnevnik.bg/sviat/2019/03/10/3402236_etiopski_samolet_sus_157_dushi_se_razbi_na_put_za/", "text": "Самолет на Етиопските авиолинии, пътуващ от Адис Абеба до Кения, се е разбил със 157 души на борда минути след излитане, предаде говорител на компанията, цитиран от световните агенции. Според държавната телевизия и авиокомпанията никой не е оцелял. На борда са били 149 пътници и 8 души екипаж. Катастрофата е станала малко след излитане от летището в Адис Абеба. Премиерът Абий Ахмед Али изказа в \"Туитър\" \"съболезнованията си на семействата на онези, които са загубили любимите си.\" Направи го и кенийският премиер Райла Одинга. В първите минути след катастрофата няма конкретни данни за загинали и оцелели, нито за мястото, на което се е разбил самолетът \"Боинг 737\". Според авиокомпанята спасителната операция се осъществява около градо Бишофту, в район, разположен на 39 км южно от Адис Абеба. Според говорителя на компанията, цитиран от Би Би Си, инцидентът е станал в 8:44 ч. местно време (7:44 ч. българско) - шест минути след излитане. Не е известно защо за него е било съобщено над два часа по-късно. Местни журналисти съобщават, че самолетът е бил нов и е бил доставен преди месеци. Етиопските авиолинии не потвърждават информацията. Етиопските авиолинии са сред популярните превозвачи в Африка и летят често между държави на континента. През 2010 г. 90 души загинаха в катастрофа в Средиземно море малко след излитане от Бейрут, но дотогава работещата от средата на миналия век компания не бе известна с катастрофи. Министерството на външните работи съобщи, че няма данни за загинали българи на борда на самолета, по информация на българското посолство в Адис Абеба към 13.30 ч. българско време.", "date": "2019.03.10", "title": "Етиопски самолет със 157 души се разби на път за Кения, няма оцелели"}
{"url": "https://www.dnevnik.bg/kultura/2019/03/10/3401500_mejdunaroden_proekt_shte_suzdade_nova_skultura_za/", "text": "Галерия \"Сариев\" и работилниците за скулптура \"Марковстудио\" започват заедно съвместен международен проект, който ще бъде насочен към съвременната скулптура и нейното място в споделените градски пространства - паркове, градини и публични сгради. В рамките на инициативата ще бъде създадена творба, която ще бъде инсталирана в София през есента на тази година. Нейният автор, френският артист Уилфрид Алмендра, ще бъде първият, който ще работи по проекта в България. Инициативата носи името Sariev+Markov Sculpture Projects, а фокусът му ще се разгърне в три направления - резиденция за създаването на публична скулптура; образователен модул с гостуващия автор и кураторите на проекта, под формата на лекции, уъркшопи и дни на отворените врати; изложба, която проследява създаването на скулптурната творба. За да представи международния аспект на проекта, в България ще пристигне и Дария дьо Буве, старши куратор в най-големия френски музей за съвременно изкуство - \"Пале дьо Токио\", Париж. Нейният опит включва работата ѝ с институции като Венецианското биенале и колекцията \"Пеги Гугенхайм\" във Венеция, Музеят за модерно изкуство и арт организацията Independent Curators International в Ню Йорк, също и с галериите Zlotowski в Париж, Alessandra Bonomo в Рим и Lili Marleen в Ню Йорк. Галерия \"Сариев\" в Пловдив е позната като място за представяне на съвременното изкуство и представлява български съвременни автори в България на някои от най-важните световни арт форуми. \"Марковстудио\" са известни както с работата си със световноизвестни имена в съвременната скулптура като Пол Маккарти и Ричард Джексън, така и с реставрацията на скулптурните паметници \"Лъвов мост\", \"Цар освободител\" и \"Шипка\".", "date": "2019.03.10", "title": "Международен проект ще представи нова скулптура в градското пространство на София"}
{"url": "https://www.dnevnik.bg/sport/2019/03/10/3402109_ledenata_princesa_ot_pustiniata_ili_koia_e_purvata/", "text": "Обвити в пустиня и вечно лято, Обединените арабски емирства са място, където развитието на зимни спортове изглежда трудна задача. Уравнението придобива още неизвестни, ако включим участието на жени в спортове с оскъдно облекло, предвид строгата политика по въпроса в страните от арабския свят. Захра Лари преобръща тези представи по пътя към мечтата си да намери място в световния елит на фигурното пързаляне. 23-годишната състезателка е първата фигуристка от ОАЕ и засега единствената, която се състезава с  хиджаб  на главата. Лари, която участва на  зимната универсиада в Красноярск , си е поставила за цел да представи страната на олимпийски игри, като се надява с усилията си да мотивира повече арабски жени да участват в спорта. Пътят й във фигурното пързаляне започва сравнително късно, като тя прави първите си стъпки в спорта на 12 години. Лари разказва, че интересът й запалва филмът на \"Дисни\" - \"Ледената принцеса\". Малкото места за трениране и строгите норми за участието на жени в спорта са главните предизвикателства пред Лари. Първоначално семейството й позволява да практикува спорта само като хоби, но по-късно тя получава подкрепа от родителите си, които създават единствения досега официално признат център по фигурно пързаляне в ОАЕ. \"Баща ми усещаше, че отивам твърде далеч от традициите и културата ни за момиче, което се състезава в спорта\", разказва Лари. На първото й състезание в Италия през 2012 г. тя се появява на леда с хиджаб, за което са й отнети точки заради носенето на нерегламентирано облекло. Лари не обвинява съдиите, защото според нея те не са знаели как да реагират. По-късно Международната федерация по фигурно пързаляне (ISU) приема носенето на хиджаб. Впоследствие ОАЕ става първата арабска страна, която се присъединява към ISU. Това открива пътя на Лари към световния елит, като мечтата й е да представи страната си на олимпийски игри.  \"Ще е чудесно да бъда първата фигуристка от ОАЕ, която се класира на олимпийски игри. Винаги казвам, че ако не през 2018 г., то определено ще ме видите на форума през 2022 г.\", закани се Лари, която не успя да преодолее квалификациите за игрите в Пьонгчанг преди година. Освен на леда състезателката от ОАЕ е дейна с проекти със социална насоченост. През 2017 г. Лари беше едно от лицата в кампанията на \"Найки\", която е озаглавена \"Какво ще кажат другите за теб\" (What will they say about you). Клипът окуражава жените в арабския регион да преодолеят ограниченията в преследването на мечтите си.  Дългосрочната амбиция на Лари е да стане треньор. 23-годишната състезателка по фигурно пързаляне следва специалност в университета в Абу Даби, която е свързана със здравето и безопасността на околната среда. Лари се надява в бъдеще да повиши осведомеността за важността на здравословния и активен начин на живот. \"Тренирай усилено, остани съсредоточен и дай всичко от себе си. Никога не е късно да повярваш в себе си и да постигнеш целите си\", е посланието на Лари в интервю за Си Ен Ен.", "date": "2019.03.10", "title": "\"Ледената принцеса\" от пустинята, или коя е първата фигуристка с хиджаб"}
{"url": "https://www.dnevnik.bg/razvlechenie/2019/03/10/3401738_fotogaleriia_art_kolekciiata_na_djordj_maikul/", "text": "Над 170 творби от личната колекцията на Джордж Майкъл ще се предлагат в онлайн търг, организиран от аукционна къща \"Кристис\", който започна на 8 март и ще продължи до 15 март. Събраните от него средства ще подпомогнат филантропски каузи, които покойният британски певец и композитор е подкрепял приживе. На снимката: \"Белезници\" на Майкъл Крейг-Мартин.", "date": "2019.03.10", "title": "Фотогалерия: Арт колекцията на Джордж Майкъл"}
{"url": "https://www.dnevnik.bg/politika/2019/03/10/3402247_radan_kunev_prizova_enp_da_se_razdeli_s_boiko_borisov/", "text": "Бившият лидер на ДСБ Радан Кънев обяви, че ЕНП трябва да се раздели с хора, които са силно корумпирани, крадат европейски фондове и налагат цензура на медии. По думите му става въпрос за Виктор Орбан, Никола Груевски и Бойко Борисов. \"Десницата има толкова много прошка да иска, че и сто години няма да ни стигнат\", каза Кънев пред БНТ. Той допълни, че съдбата на Реформаторския блок е в графата \"Излагация\". По думите му бившият му политически партньор Петър Москов клони към национализма. \"Без истинско вътрешно единство в център-дясно и разграничаване от ГЕРБ и Борисов няма как да изиграем ролята на модернизатор\", каза Радан Кънев по отношение на коалицията \"Демократична България\". Според него демократите имат шанс да имат един евродепутат. По думите му ЕС не може да оцелее в този вид, ако не се развива, заради което има нужда от нови лидери на единна Европа. Пред телевизия \"Европа\" лидерът на СДС Румен Христов каза, че в петък ще се реши как партията ще се яви на евровота.", "date": "2019.03.10", "title": "Радан Кънев призова ЕНП да се раздели с Бойко Борисов"}
{"url": "https://www.dnevnik.bg/kultura/2019/03/10/3401331_otkus_ot_knigata_na_rumi_na_mariam_mafi/", "text": "105 истории за вдъхновение, наслада и поука! ...В притчите на Руми срещаме толкова широк и впечатляващ спектър от образи, всеки от тях с уникална притегателна сила, че съвременните читатели от най-различна среда и занимания ще успеят да намерят не една, а много истории, с които да удовлетворят необходимостта си от съдържателни духовни уроци, често поръсени със закачлив хумор. Мариам Мафи В днешното забързано, технологично ежедневие все по-рядко ни остава време да се обърнем към вътрешния си свят, да отдадем внимание на духовното, да се свържем истински със себе си. Ето защо за наближаващия 8 март може да (си) направите един наистина ценен подарък: вдъхновяваща книга с красиво оформление, носеща духовна наслада и вековна мъдрост – \"Книгата на Руми\". В този сборник са събрани 105 притчи от Руми, които представят същността на шестте книги на \"Маснави\". Адаптирани от изтъкнатата преводачка от персийски – иранката Мариам Мафи, непреходните послания на тези поучителни истории оживяват в проза, за да пленят ума и сърцето на съвременния читател. Един от най-великите поети и духовни мислители в историята, Руми обяснява принципите на суфизма посредством на пръв поглед обикновени случки от всекидневието. Историите, сред които \"Ангелът на смъртта\", \"Суфистът и неговата невярна съпруга\", \"Моисей и пастирът\", носят автентичния дух на древния мистицизъм и внушават философски проникновения и трансцендентни ценности. Няколко думи за персийския поет Руми (Джалал ад-Дин Мухаммад Руми) е персийски поет, теолог, суфистки мистик и духовен наставник, живял през ХIII в. Автор на философски съчинения и изящна лирика, той е най-известен с труда си \"Маснави-и-Манави\" – шест книги в стихотворна форма, в които се излагат основите на суфизма. Мариам Мафи е сред най-уважаваните съвременни преводачи на персийска литература. Дълги години от кариерата си тя посвещава на подробни изследвания на творчеството на Руми, а относно работата си по този сборник споделя: Нашата основна потребност да се събираме, съчетана със силното желание да споделяме своите преживявания, мисли, мечти и забавления, намира върховен израз в разказването на истории. Те са неизменна част от живота навсякъде по света – всъщност животът е поредица от истории с безброй променящи се обещания и изненади. Всяко преживяване съдържа в себе си предварителни обстоятелства, които осветляват и поясняват смисъла на живота ни. Като всички добри и стойностни истории древните суфистки притчи продължават да имат отношение към днешното ни съществуване, защото са универсални и принадлежат на всяка епоха. Насладете се на скритите сред страниците съкровища! Един отчаяно влюбен мъж отишъл пред къщата на любимата и с голямо желание почукал на вратата. - Кой е? – попитала тя. - Аз съм – заявил той, изпълнен с надежда. - Върви си, в тази къща няма място за човек като теб! – отвърнала тя с печален глас. – Ти си наивен и не си готов. Казваш \"аз съм\" и в същото време заявяваш вечната си любов към мен? Влюбеният, който вижда само себе си, не е никакъв влюбен, а заслужава да се пече на огъня на раздялата! Тя отказала да отвори и накрая посърналият мъж се оттеглил. Скоро след това той напуснал града и се запътил в неизвестна посока към далечни земи. Изгаряйки от болката на раздялата, след като цяла година пътувал от едно място до друго, той събрал кураж и отново пристъпил към дома на възлюбената. Почукал несигурно, но учтиво. - Кой чука по това време? – попитала тя нетърпеливо. - Никой! Човекът от тази страна на вратата също си ти! – казал смирено мъжът. - Сега, когато престана да виждаш само себе си, най-сетне стана мен! Двама души не биха могли да живеят в тази къща едновременно, но сега може да влезеш. Тя предпазливо отворила вратата и пуснала любимия си. - Вече си добре дошъл в тази къща. Между нас няма разлика – ние вече не сме розата и бодилът. Ние сме едно и също. *** Живял някога един бакалин, който имал красив зелен папагал. Папагалът пеел възхитително и говорел много сладкодумно. Бил идеален не само за компания, но и като пазач на магазина. По всяко време на деня наблюдавал какво се случва и разговарял дружелюбно с клиентите, с което ги забавлявал и така увеличавал продажбите. Един ден, когато бакалинът оставил магазина на грижите на папагала, а самият той се прибрал да обядва, ненадейно влязла котка, която гонела мишка, и изплашила папагала. Той се разхвърчал в опита си да се спаси, съборил от полицата няколко шишенца с бадемово масло, те се счупили, а папагалът и целият под на магазина били покрити с масло. Не след дълго бакалинът се върнал и заварил мястото в безпорядък – подът се хлъзгал от маслото, а птицата гузно стояла в един ъгъл. На бакалина му причерняло и ударил папагала по главата с все сила. Горката птица, която и без това се чувствала виновна и унила заради непохватността си, не могла да понесе срама – да не говорим за болката от удара – и в същия миг перата по главата ѝ опадали. Малко след инцидента с бадемовото масло папагалът напълно спрял да говори и да пее. Бакалинът осъзнал каква грешка било, че го е ударил – не само че се лишил от жизнерадостната му компания, но и навредил на процъфтяващия си бизнес. И понеже нямало кого другиго да вини, не можел да повярва, че сам е застрашил своето средство за препитание. - Иска ми се да си бях счупил ръката! – завайкал се той. – Как можах да ударя така сладкопойната си птица? Как можах да се държа по този чудовищен начин? Бакалинът започнал да раздава милостиня на всички бедни дервиши, които минавали край магазина му, с надеждата, че правенето на добри дела ще му донесе прошка и птицата пак ще започне да извисява омайния си глас. След като три дни и нощи се разкайвал и страдал от мълчанието на папагала, на бакалина му провървяло. В магазина влязъл плешив дервиш и птицата веднага се обадила: - И ти ли разля шишета с бадемово масло? Шепата клиенти в магазина се развеселили от думите на птицата, която наивно си била помислила, че оплешивелият мъж бил сполетян от същата съдба като нея! - Скъпи папагале – казал му състрадателно един от клиентите, – никога не смятай едно действие за равно на друго. Не бива никога да се сравняваш с другите, дори да изглеждат като теб на външен вид – всъщност нищо не е такова, каквото изглежда! *** Бурята била извадила яйцата от закътаното убежище под дърветата на брега, където майката патица ги била оставила на сянка. Докато се носели безцелно по разпенените вълни, едно от яйцата попаднало във водовъртеж и се отделило от другите. Под натиска на завихрилата се вода черупката се счупила и отвътре показало глава мъничко пате, опитвайки се да поеме глътка от новия въздух. Безжалостните вълни обаче хвърлили яйцето на враждебния бряг, отделяйки го завинаги от останалите яйца. С големи усилия патенцето излязло от черупката и някак успяло да избяга от бушуващото море на твърдата земя. Неспособно да се грижи за себе си, то се почувствало изоставено и изплашено. По една щастлива случайност кокошка, която току-що била измътила яйцата си наблизо, видяла безпомощното създание да се клатушка едва-едва по широкия бряг. Тя отишла при него и с обич го приютила под крилото си, завеждайки го при пиленцата си. Новородените пораснали заедно и доста бързо се научили да се хранят без помощта на майка си. Патенцето изпитвало постоянно влечение към водата, но се бояло да влезе, понеже не виждало никой от братята му да има такова желание. Разкъсвало се отвътре, без да може да разбере защо се чувства така. В някои дни искало да се разхожда само по сушата, но в други единственото му желание било да се намокри. Въпреки че не разбирало напълно природата си, то не можело да се отрече от нея – също както ние, хората, принадлежим на света на духа и винаги копнеем да се върнем в него, но хванати в капана на материалния свят, не успяваме напълно да се откъснем.", "date": "2019.03.10", "title": "Откъс от \"Книгата на Руми\" на Мариам Мафи"}
{"url": "https://www.dnevnik.bg/sport/2019/03/10/3402251_telata_na_alpinistite_izcheznali_pod_nanga_parbat/", "text": "Телата на двамата алпинисти Даниеле Нарди и Том Балърд, които от  24 февруари бяха в неизвестност , са открити под връх Нанга Парбат (8126 м). Те са били заснети от испанеца Алекс Чикон на около 5900 м височина по реброто Мъмери, но поради високата лавинна опасност в района до тях не може да се стигне. Това беше потвърдено от италианския посланик в Пакистан Стефано Понтекорво, който публикува в Туитър снимката и обяви край на спасителната операция. От снимката се смята, че двамата са загинали при падане, след като са били вързани един за друг. Нарди, който е на 42 години, и 30-годишният британец Балърд опитаха да изкачат осемхилядния връх по маршрут, който никой алпинист не е успявал да премине досега.", "date": "2019.03.10", "title": "Телата на алпинистите, изчезнали под Нанга Парбат, бяха открити"}
{"url": "https://www.dnevnik.bg/bulgaria/2019/03/10/3402258_gerb_niama_da_uvelichi_broia_na_sekciite_v_stranite/", "text": "На европейските избори в страните извън Европейския съюз (ЕС) ще продължи да има възможност да се откриват до 35 изборни секции. Това се разбра от думите на председателя на правната комисия в парламента Данаил Кирилов от ГЕРБ. \"Уви, за съжаление не сме готови да променим както въпроса за агитацията и предизборна кампания на майчин език, така и въпроса по отношение на образуването на секции за гласуване извън страната\", обяви Кирилов пред БНР днес. Изборният кодекс предстои да бъде променен преди изборите за евродепутати, за да се запази ниският праг на преференцията. От ДПС отново са внесли предложения за нейното обезсмисляне, както и за агитация на майчин език и повече секции в чужбина. Проблем се очертава във Великобритания, където след Брекзит ще може да се откриват до 35 секции. Според Кирилов въпросът за преференциите трябва да бъде отделен от останалите въпроси. \"Нямаме промяна в правилата за провеждане на европейски избори. Внесохме законопроект и той ще бъде разгледан в сряда на правна комисия. Няма нищо ново. Възстановява се преференциалния праг такъв, какъвто беше. По отношение на европейските, а и на другите избори прагът си остава 7%\", коментира още Кирилов. Според депутата от ГЕРБ опростените дългове на Главното мюфтийство, чийто размер е около 8 млн. лв., ще се върнат в бюджета.", "date": "2019.03.10", "title": "ГЕРБ няма да увеличи броя на секциите в страните извън ЕС"}
{"url": "https://www.dnevnik.bg/istorii_na_denia/2019/03/10/3402266_nai-komentiranoto_v_dnevnik_rumen_radev_i_dmitrii/", "text": "1.  Президентът призова за единение около историческата истина и идеала на възрожденците  - 507 коментара. 2.  Медведев посъветва левът да се приравни към юана, а не към еврото  - 460 коментара. 3.  България празнува деня на Освобождението  - 416 коментара. 4.  Румен Радев обслужва чужди интереси, смята Росен Плевнелиев  - 377 коментара. 5.  Корабът на SpaceX за астронавти успешно се скачи с орбиталната станция  - 358 коментара. 6.  В Русия се надига гняв срещу \"вечната бедност\"  - 323 коментара. 7.  АЕЦ \"Белене\" няма как да се завърши без \"Росатом\", заяви Томислав Дончев  - 323 коментара. 8.  Медведев идва в София за придвижването на \"Турски поток\"  - 321 коментара. 9.  Тръмп заяви, че социалистическият уклон на демократите ще му даде втори мандат  - 318 коментара. 10.  \"Маркет линкс\": \"Демократична България\" и ДПС наравно сред гласуващите за евровота  - 308 коментара.", "date": "2019.03.10", "title": "Най-коментираното в \"Дневник\": Румен Радев и Дмитрий Медведев"}
{"url": "https://www.dnevnik.bg/sport/2019/03/10/3402238_marsel_hirsher_specheli_svetovnata_kupa_za_osma/", "text": "Марсел Хиршер затвърди доминацията си в Световната купа по ски алпийски дисциплини, като спечели Големия кристален глобус за осма поредна година. Австриецът вече и на теория не може да бъде изместен от първото място, което си гарантира в слалома в Кранска гора. В словенския зимен център Хиршер завърши трети зад Рамон Ценхойзерн и Хенрик Кристоферсен. Преди началото на състезанието австриецът водеше пред Алекси Пинтюро с 485 точки, като можеше още в събота да бъде сигурен за титлата. Той обаче остана шести, като се нуждаеше от аванс от 500 точки. В крайна сметка ден по-късно Хиршер си гарантира трофея преди последните четири старта за сезона. При оставащи четири старта до края на сезона австриецът има аванс от 509 точки пред Пинтюро. През следващата седмица остават финалите в Солдеу, Андора. Освен Големия кристален глобус Хиршер затвърди силното си представяне в слалома и гигантския слалом, където също грабна малките глобуси. Той ги спечели за шести път, като в кариерата си има общо 20 глобуса от Световната купа. По този начин той се изравни с Линдзи Вон на върха в тази класация, оставяйки зад себе си легендата Ингемар Стенмарк. В слалома в Марибор участваше и Алберт Попов, който стартира с 20-и номер в първия манш. Българинът започна много агресивно, което доведе до доста грешки и загуба на повече от две секунди. В края на манша Попов сгреши още веднъж и падна, заради което не завърши. Камен Златков също не успя да влезе във втория манш, след като остана 35-и. Въпреки отпадането си в Кранска гора Попов е 21-и в малката купа в слалома. По този начин той си осигури участие във финалите в Солдеу. От 1993 г. най-добрите 25 във всяка дисциплина получават по право участие във финалите. Така Попов е първият българин, който ще участва във финалите на Световната купа.", "date": "2019.03.10", "title": "Марсел Хиршер спечели Световната купа за осма поредна година"}
{"url": "https://www.dnevnik.bg/photos/2019/03/10/3402277_fotogaleriia_6500_dushi_protestirat_za_svobodata_na/", "text": "Около 6500 души се събраха днес в центъра на Москва на митинг за свободата на интернет, съобщи ТАСС, позовавайки се на данни на министерството на вътрешните работи.", "date": "2019.03.10", "title": "Фотогалерия: 6500 души протестират за свободата на интернет в Москва"}
{"url": "https://www.dnevnik.bg/sviat/2019/03/10/3402281_trideset_dushi_postradaha_pri_turbulenciia_pri_polet/", "text": "Тридесет души пострадаха при силна турбуленция по време на полет на авиокомпания \"Търкиш еърлайнс\" (Turkish Airlines) от Истанбул за Ню Йорк 45 минути преди самолетът да кацне безопасно на нюйоркското летище \"Дж. Ф. Кенеди\", съобщи \"Франс прес\". Пострадалите, главно с натъртвания, контузии и порезни рани, са откарани в болница, където са получили нужните грижи. Една от стюардесите е със счупен крак, каза за АФП Стийв Колман.  Самолетът \"Боинг\" 737 с 326 пътници и 21 души екипаж е попаднал в турбуленцията, докато летял над Атлантическия океан. Инцидентът не е нарушил работата на летището, уточни източникът. \"Самолетът Boeing 777, който излетя от Истанбул с 326 пътници и 18 членове на екипажа, се приземи безопасно на летището в 17.35 ч. в събота, след като премина през необичайна турбуленция 40 минути преди кацане на летище JFK в Ню Йорк. 28 пасажери и 2-ма от членовете на екипажа, които са получили леки, незастрашаващи живота им наранявания, са били откарани в болница за цялостен преглед веднага след приземяването на самолета. 18 от тях са вече освободени след направени изследвания, а останалите 10 са все още под медицинско наблюдение като предпазна мярка. Сред пострадалите няма български граждани\", съобщи авиокомпанията в разпространено до медиите изявление.", "date": "2019.03.10", "title": "Тридесет души пострадаха при турбуленция при полет на \"Търкиш еърлайнс\""}
{"url": "https://www.dnevnik.bg/sport/2019/03/10/3402254_livurpul_produlji_gonitbata_sus_siti_sled_pobeda_nad/", "text": "\"Ливърпул\" отговори на предизвикателството на шампиона \"Манчестър сити\" и се доближи на една точка от лидера във Висшата лига. Мърсисайдци победиха \"Бърнли\" с 4:2 на своя \"Анфийлд\" ден след като \"Сити\" се справи с \"Уотфорд\". Точни за успеха на червените бяха Садио Мане и Роберто Фирмино, които се разписаха по два пъти. Всичко в мача беше решено до 29-ата минута, когато авансът на \"Ливърпул\" беше 2:1. Гостите изненадващо откриха след шест минути игра, но с голове на Мане и Фирмино домакините обърнаха. След почивката Фирмино вкара в 67-ата минута, с което уби интригата. След това \"Бърнли\" беше много активен и опита всичко да промени развоя на срещата, но не успя. В добавеното време паднаха нови два гола - първо Гудмундсон се разписа за \"Бърнли\", а след това Мане оформи крайния резултат. В трети пореден мач звездата на червените Мохамед Салах не успя да се разпише. Той имаше възможност да изравни рекорда на Алън Шиърър за най-бързо достигане до 50 гола във Висшата лига. Английската легенда постигна това за 66 мача, а Салах остава с 49 попадения в 66 срещи.", "date": "2019.03.10", "title": "\"Ливърпул\" продължи гонитбата със \"Сити\" след победа над \"Бърнли\""}
{"url": "https://www.dnevnik.bg/sport/2019/03/10/3402293_fen_nahlu_na_terena_i_udari_igrach_na_astun_vila_v/", "text": "Дербито на Бирмингам между \"Астън Вила\" и \"Бирмингам\" беше белязано от грозни сцени на стадион \"Сейнт Андрюс\" в мача от 36-ия кръг на Чемпиъншип. Двата тима от втория най-голям английски град се срещнаха за 125-и път, но нахлуването на фен на символичните домакини, който атакува нападателя на \"Вила\" Джак Грийлиш, беше най-запомнящият се момент. По-малко от десет минути след започването на срещата фен на \"Бирмингам\" нахлу на терена и нападна в гръб Грийлиш, удряйки го в лицето. Нападателят на \"Вила\" падна на тревата, но стюардите бързо задържаха запалянкото. Грийлиш получи лекарска помощ и продължи участието си в дербито. Съдбата се реваншира на нападателя на гостите, който в 66-ата минута вкара единственото попадение в двубоя. Грийлиш получи топката около наказателното поле, напредна и с плътен удар с левия крак се разписа. Успехът позволи на \"Вила\" да изпревари градския си съперник, като събра 51 точки и има с една повече от \"Бирмингам\". Двата тима са съответно девети и 11-и в класирането. \"Бирмингам\" изразява съжалението си и своето извинение към Джак Грийлиш за случката в мача. Това е поведение, което не приляга на фен, който подкрепя и обича своя отбор. Напълно неприемливо е и ние като клуб ще забраним достъпа на този човек до стадиона доживот\", обявиха от \"Бирмингам\". Полицията в Западен Мидландс също започна разследване, като нахлулият на терена ще бъде подведен под наказателна отговорност.", "date": "2019.03.10", "title": "Фен нахлу на терена и удари играч на \"Астън Вила\" в дербито на Бирмингам"}
{"url": "https://www.dnevnik.bg/photos/2019/03/10/3402300_snimka_na_denia_cvetia_v_pamet_na_jertvite_na_holokosta/", "text": "По повод 76-годишнината от спасяването на българските евреи бяха поднесени цветя пред мемориалните плочи в памет на цар Борис Трети и царица Йоанна, митрополитите Стефан, Кирил и Неофит и всички кръгове на българския народ и интелигенция, които с общи усилия предотвратиха гибелта на евреите от България в мрачните години на холокоста. Венци бяха поднесени от Българо-еврейския научен институт и граждански сдружения. На снимката: Госпожа Меди Кешелес, която е била на 5 години, прибрана с родителите си в Лом за депортиране, когато е пристигнала вестта, че депортация няма да има.", "date": "2019.03.10", "title": "Снимка на деня: Цветя в памет на спасителите на евреите в България"}
{"url": "https://www.dnevnik.bg/sport/2019/03/10/3401857_s_vduhnovenie_i_pulen_stadion_levski_priema_ludogorec/", "text": "С настроение и огромна подкрепа \"Левски\" посреща \"Лудогорец\" в мач, който се очаква да бъде един от най-вълнуващите в редовния сезон в Първа лига. Сините приемат шампиона в 17.30 часа на \"Георги Аспарухов\". След тежката есен и няколко грешни стъпки, \"Левски\" претърпя пълна промяна и вече мечтае за шампионската титла. Отборът е на пет точки от \"Лудогорец\" и при победа ще си осигури отлична възможност за атака на върха в мачовете от шестицата. Допълнително вдъхновение носи смяната на собствеността и финансовото успокоение. Преди дни Георги Попов, който е вицепрезидент в притежаваната от Васил Божков \"Нове холдинг\",  беше представен като собственик на клуба . Промените в клуба и добрите резултати окрилиха привържениците, които се очаква да изпълнят стадиона. \"Лудогорец\", от своя страна, ще опита да тръгне във възходящ ход. Шампионите направиха неочаквани грешки през пролетта и пропиляха част от преднината си. Това доведе до треньорска смяна, като на  поста се завърна Стойчо Стоев . Това ще осигури вълнуващ дуел между него и бившия му помощник при шампионите Георги Дерменджиев, който сега е начело на \"Левски\". Дерменджиев каза, че мачът няма да е решаващ в борбата за титлата. Стоев пък смята, че с евентуална победа \"Лудогорец\" може да нанесе удар срещу съперника. При подобен развой разликата между двата отбора ще скочи на осем точки. \"Лудогорец\" е с нов треньор, а в един отбор, когато има промяна с треньора, мотивацията е много по-различна. Но аз лично не съм притеснен. Познавам добре \"Лудогорец\". Знаете колко време съм работил в този отбор. Има малко играчи, които не са били по мое време, така че съм наясно с противника\",  каза Дерменджиев . Стоев  заяви, че ще прилага атакуващ и открит футбол в търсене на големите цели . \"Очакванията е нормално да са високи, защото винаги съм си поставял високи цели. Ясно е, че няма да е лесно, защото има два конкурентоспособни отбора в лицето на \"Левски\" и ЦСКА\", добави той.", "date": "2019.03.10", "title": "С вдъхновение и пълен стадион \"Левски\" приема \"Лудогорец\""}
{"url": "https://www.dnevnik.bg/bulgaria/2019/03/10/3396181_sirni_zagovezni_den_za_proshka/", "text": "Православните християни празнуват днес Сирни Заговезни - празника на всеобщото опрощение, наричан още Прощална неделя и Поклади. Той се чества се винаги седем седмици преди Великден и поставя началото на най-продължителния пост през годината - до Великден. На този ден се четат Христовите думи:   Затова традицията изисква всеки да поиска прошка от хората около себе си – близки и познати, за огорченията и обидите, които волно или неволно им е причинил, както и сам да потърси в себе си сили да прости на тези, които са го наранили. През деня по-младите обикалят по-стари роднини и близки - свекър, свекърва, тъст и тъща, кумове, по-възрастни братя и сестри, и навсякъде по-младите искат прошка за изминалата година и целуват ръка на домакините, като изричат традиционните думи на прошката: \"Прощавай, мале, тате...\" \"Просто да ти е, Господ да прощава\" е задължителният отговор. Хамкане за здраве Обредността на празника е подчинена на подготовката за големия пост и носи идеята за \"последно облажаване\". Вечерта на празника при родителите се събират семействата на техните синове, дъщери, внуци, за да заговяват от млечни храни. За трапезата се приготвят баница със сирене, риба, варени яйца, варено жито, бяла халва с ядки. На трапезата се извършва и обичаят хамкане: на червен конец се привързва и се спуска от тавана парче бяла халва или варено яйце. Най-възрастният мъж завърта конеца в кръг и всеки се стреми да хване яйцето (халвата) с уста. Който успее, ще бъде жив и здрав през цялата година. Празнични огньове Характерен за празника е обичаят Оратници, свързан със запалването на празнични огньове. Традицията повелява високите пламъци да бъдат прескачани, което според народните поверия носи здраве. След това около огъня се играят хора. В Североизточна България ритуалът е известен като Паликош.", "date": "2019.03.10", "title": "Сирни Заговезни: ден за прошка"}
{"url": "https://www.dnevnik.bg/analizi/2019/03/10/3401047_76_godini_ot_spasiavaneto_na_bulgarskite_evrei_v/", "text": "По повод датата, \"Дневник\" помества откъс от сборника изследвания и документи \"Обречени и спасени\" на Института по история на БАН, съставен от екип под ръководството на проф. Витка Тошкова, издаден през 2007 г.. В изследването не е посочено кой е разпоредил отмяната на депортацията на 10 март 1943, писмен документ няма. Акцентите са на редакцията. Първата половина на 1943 година е времето на реалното противостоене на двете алтернативни виждания по еврейския въпрос в България и цялостно по темата \"България в антисемитската програма на Третия райх\". Най-съществена отлика е постоянството и непоколебимостта на всички структури на гражданското общество да отстоят своите основополагащи принципи. Това е драматичният период, наситен с изобретателност на подходите и непрекъснатост на действията до окончателно трайно отхвърляне на официалната линия за депортиране на евреите от България. Споразумението \"Белев - Данекер\" (от 22 февруари 1943 г., между германския представител Теодор Данекер и българския комисар по еврейските въпроси Александър Белев за депортиране \"най-първо на 20 000 евреи - бел. ред.) е утвърдено от правителството на Богдан Филов, което издава осем постановления, регулиращи акцията за месец март. След неуспеха й на 10 март 1943 се пристъпва към втори опит за депортиране през май. Държавният глава одобрява единствено изселване на столичните евреи в провинцията. Обществеността възприема този акт като опит за депортиране извън пределите на страната, какъвто по замисъл всъщност не се е предвиждал. Видимата част от тези мерки предизвиква категоричната намеса на гражданските структури. Доколкото никой не е бил наясно с действителните намерения на правителството, всеки инициира действия, които да могат да причинят съществен обрат в правителствената политика на преследване. Доколкото изобщо е възможно обхващането на множеството инициативи, те могат да се сведат до следното: Активни контакти между еврейската и българската общност; издирва се информация и се формулират решения за намеса; с мисията се натоварват видни граждани - лидери от регионален и национален мащаб. Информацията за намеренията на правителството и действията срещу тях се концентрират в политически най-високопоставения съмишленик - подпредседателя на Народното събрание Димитър Пешев, подкрепен от депутати от мнозинството.  за депортиране в непосредствени срещи с министъра на вътрешните работи. Решението е отложено (10 март 1943). , навсякъде из страната са предприети намеси в защита на евреите: вдигането на пловдивските евреи предизвиква вълнения сред обществеността и гражданско неподчинение на Пловдивския владика Кирил, което е официално съобщено с телеграма до властите; обявеният домашен арест за евреите в Дупница предизвиква солидарно поведение от страна на българите, които също остават по домовете си; домашният арест в Дупница е отменен в резултат на енергичната намеса на Софийския владика Стефан.  намирайки се в своя район, разпорежда по свое усмотрение на полицейските органи да не изпълняват заповедите за депортиране и заминава за София с твърдото намерение да противодейства на правителствените разпоредби; на влиятелни граждани и групи за промяна на антиеврейските мерки: подкрепено от 42-ма депутати от правителственото мнозинство до министър-председателя Богдан Филов, което поставя въпроса на парламентарно ниво и го въвежда като политически залог за превенция на евентуални следващи подобни намерения на правителството. от опозицията проф. Петко Стайнов към министъра на външните работи относно депортирането на беломорските евреи (22 март).  Ст. Костурков до цар Борис III за спиране на репресивните мерки.  информира, интервенира, всеки от митрополитите поставя въпроси на институционално ниво - сезира Св. Синод, който на 22 март изпраща ново писмо до министър-председателя.  за два месеца само по еврейския въпрос, две от тях с присъствие на представители на министъра на вътрешните работи и вероизповеданията и на царя - по настоятелното искане на Синода.  на наместник-председателя Видинския митрополит Неофит за предприетите от него действия за изпълнение на решенията от извънредната сесия. Митрополит Неофит запознава членовете на Синода с написаното от него и изпратено писмо до цар Борис III и последвалата среща на намаления състав на Синода с царя и министър-председателя Богдан Филов, състояла се на 15 април в двореца Врана.  от различен вид и ранг, влиятелни лица от политическата и културната сфера се ангажират с представяне на проблема пред държавния глава: Петко Стайнов, Никола Мушанов, Екатерина Каравелова, Елин Пелин, 62-ма общественици, професори, бивши министър-председатели и министри. ............................................ Връщането към този уникален период от националната и изобщо от европейската история е наложително, защото едва ли силата на неговия пример е осъзната и осмислена. Тепърва предстои сравнителният анализ на събитията от годините на холокоста в Европа  - за надменността в политиката; за двойните стандарти в анализите; за индоктринираното мислене; за употребата на външната политика като аргумент във вътрешната; за най-обикновеното малодушие и безчувственост към проблемите на другите; за злорадството на комплексираните... И за вечната надежда, че може да се търсят алтернативи, стига да се потърсят от повече хора. В България това се е случило. За съвременните българи този исторически период не е само източник на знание, но се явява и морален еталон. За съжаление обаче и като обективно познание, и като морален стожер е сведен до стеснено експертно занимание, а неговата масова артикулация е изместена от клиширано опростено патриотарство или частична хронология, неизменно препъващи се във въпроса: \"И все пак кой спаси българските евреи\".", "date": "2019.03.10", "title": "76 години от спасяването на българските евреи: В България алтернатива бе намерена"}
{"url": "https://www.dnevnik.bg/evropa/2019/03/10/3400262_planut_na_makron_za_evropa_vuzrajdane_sreshtu_realnost/", "text": "Еманюел Макрон не може да бъде обвинен в липса на идеи. Колко от тях обаче могат да се превърнат в реалност? Френският президент  представи визията си  за ЕС в писмо, публикувано във всички държави членки в понеделник вечерта (пълният текст можете да видите  тук ). Той призова за \"европейско обновление\" и предложи редица нови политики и институции, които да ги прилагат. Макрон освен това настоя за провеждане на конференция за преосмисляне на европейския политически проект, като заяви, че дори промените в договорите на ЕС не трябва да са табу. Да се говори е лесно. Както обаче безброй национални лидери преди Макрон са установявали, да накараш ЕС да промени курса е трудната част. \"Политико\" представя анализ на ключовите предложения на френския президент и на това какъв шанс за успех имат те. Търговия В статията на Макрон има широко поле за интерпретации, но търговията е областта, в която предложенията му представляват най-радикална промяна спрямо статуквото. Те в голяма степен съответстват на скорошните френско-германски опити да се преосмисли подхода на ЕС към конкуренцията и търговската политика. Макрон настоява за \"европейска преференция\" в обществените поръчки и казва, че ЕС трябва да \"положи нови основи на търговската ни политика: да налагаме санкции или да забраним в Европа предприятия, които извършват посегателство спрямо нашите стратегически интереси и изконни ценности, като екологични стандарти, защита на данни или справедливо плащане на данъци\". \"Европейската преференция\" звучи много като закона \"Купувай европейското\", за който Макрон настояваше в предизборната си програма. Дори и френски официални лица обаче признават, че този тип протекционистка мярка няма шанс за успех в Брюксел. Един по-реалистичен подход, за който Франция вече е настоявала, би бил \"реципрочност\" в обществените поръчки. Това би означавало, че правителствата в ЕС не трябва да купуват стоки и услуги от държави, които не са отворени за европейски компании. Идеята печели подкрепа, включително в най-скорошната индустриална стратегия на Германия. Има и старо предложение на Европейската комисия в този смисъл, което може да бъде предоговорено между държавите членки след евроизборите. За взимането предвид на \"основните ценности\" на ЕС в търговията, Макрон има малък проблем – когато бе казано, че стратегическата за Франция оръжейна индустрия не трябва да изнася за Саудитска Арабия, той определи забраната за износ като \"чиста демагогия\". Конкуренция \"Трябва да реформираме политиката си за конкуренция\", пише Макрон. Призивът му носи следи от  френско-германското предложение  от миналия месец, което дойде след като  Европейката комисия блокира  сливането на железопътния бизнес на германския концерн \"Сименс\" (Siemens) и френската група \"Алстом\" (Alstom) с мотива, че компаниите не са успели да разсеят \"сериозните\" притеснения, свързани с конкуренцията. И двете страни настояха, че е необходима реформа на сегашните правила на ЕС, която да позволи на европейски компании да станат световни играчи. Това изисква преосмисляне на начина, по който Еврокомисията оценява сливанията, основно за да вземе предвид в по-голяма степен конкуренцията на световно ниво. Друг важен стълб на стратегията би позволил повече държавна помощ.  В момента ЕС не позволява на държавите членки да дават на компаниите специални предимства. Няколко изключения обаче позволяват това правило да бъде заобиколено, включително скорошната рамка за съвместни научни и иновационни проекти от европейски интерес. Франция и Германия казаха, че това е \"полезен\", но \"много сложен\" инструмент и призоваха за преразглеждане на условията. Отговаряйки по-широко на френско-германските призиви, еврокомисарят за конкуренцията Маргрете Вестагер защити съществуващите инструменти, включително проектите от европейски интерес и правилата за държавна помощ с цел избягване на укриването на данъци. Но в условията на засилващ се протекционизъм по света, има потенциал за предложенията на Франция и Германия. Технологии  Доста неща. Френският президент призовава за \"европейски надзор\" на големите дигитални платформи, включително \"ускорено санкциониране на нарушенията на конкуренцията, прозрачност на алгоритмите им\", както и за повече финансиране за иновации. Той освен това иска \"европейска агенция за защита на демокрациите\", която да помага на държавите да се защитават от \"кибератаки и манипулации\", както и да \"прокудим от интернет чрез европейски правила всяко изразяване на омраза и насилие\". Вече много неща в това отношение са направени. Съществува \"европейски надзор на големите дигитални платформи\", както и европейска Обсерватория на икономиката на онлайн платформите, макар за момента да няма специфичен фокус върху прозрачността на алгоритмите (насоките в това отношение ще са задача на следващата Европейска комисия). За киберсигурността и защитата на изборите ЕС има план за действие, който  да направи платформите по-сигурни . Комисията освен това работи с национални служители и провежда стрес тестове на системите за гласуване. За речта на омразата и защитата на демокрациите има доброволни кодекси за поведение на ЕС, но блокът няма особено желание да се придвижи към регулация. Бюджет Френският призовава за финансиране на \"иновации, предоставяйки на Новия европейски съвет за иновации бюджет, сравним с бюджета на Съединените щати, за да застане начело на всеки технологичен пробив като изкуствения интелект\". Освен европейска агенция за защита на демокрациите, той иска и \"Европейска банка за климата, за финансиране на екологичния преход\", \"европейска санитарна сила за засилване на контрола върху храните ни\" и \"европейски съвет за вътрешна сигурност\". В неговите големи панове обаче не се споменава как те може да бъдат финансирани. Европейската комисия предложи увеличение на разходите за изследвания в следващия многогодишен бюджет на ЕС за периода от 2021 до 2027 г. Нейното бюджетно предложение включва също средства за климат и околна среда, както и програми за финансиране на управлението на границите. Евентуално увеличение на европейското финансиране за подпомагане на някоя от големите идеи на Макрон обаче в голяма степен ще зависи от желанието на нетните донори - богати страни като Германия, Франция и Холандия, които дават най-много пари за бюджета на ЕС. В момента група страни, сред които Холандия, Дания и Швеция, се противят на призивите за увеличаване на националните вноски в бюджета на ЕС след Брекзит. Без финансиране от ЕС много от идеите на Макрон са изправени пред несигурно бъдеще. Бюджетът на блока изисква единодушно съгласие сред всички държави членки. Селско стопанство Той настоява за намаление наполовина на пестицидите до 2025 г. и предлага да се създаде европейски орган за безопасност на храните, чиято работа да бъде да подобри контрола върху храните, да се противопостави на заплахата, идваща от силни лобистки организации, и да подкрепя независими научни оценки на опасните за околната среда и за здравето вещества. Намаляването на половина на употребата на пестициди до 2025 г. вече е политика на френското правителство, но френските фермери са ядосани, защото според тях има твърде малко алтернативни решения. В момента няма предложение за европейско законодателство с подобна цел. Брюксел обаче е на последната фаза в реформирането на т.нар. Законодателство в областта на храните, според което Европейският орган за безопасност на храните ще получи повече правомощия, за да провежда свои собствени тестове за безопасност на продукти като пестицидите. Според \"Политико\" намаляването на употребата на пестициди с 50% за шест години е малко вероятно, дори за Франция, а да не говорим за цяла Европа. Околна среда  Френският президент настоява ЕС да се стреми към нулеви въглеродни емисии до 2050 г. Той освен това предлага Европейска климатична банка да финансира прехода. Останалите идеи на Макрон включват наказания за бизнеса, който прави компромиси със стандартите за околната среда. Стремежът на Макрон към въглероден неутралитет съответства на дългосрочната визия за климата на Европейската комисия. Тя обаче настоява за \"климатично неутрален\" ЕС до 2050 г., а това включва всички парникови газове, не само въглеродния диоксид. И все пак Макрон е един от малкото държавни глави, които подкрепят тази цел. Скорошни дискусии между министри изкараха наяве сблъсък между страните, настояващи за бързи и дълбоки съкращения на въглеродните емисии, и тези, които се безпокоят за конкурентоспособността и работните места. По отношение на Европейската климатична банка не е ясно какво точно има предвид Макрон и как тя би могла да се финансира и да бъде различна от Европейската инвестиционна банка, която вече е най-големият кредитор на климатични проекти по света. Идеята за наказания за търговците, които не се съобразяват с околната среда, звучи неприложима на практика и не среща широка подкрепа. Миграция и сигурност  \"Обща Гранична полиция и европейска служба за убежище\" и Европейски съвет за вътрешна сигурност. Друго в списъка с желания: \"договор за отбрана и сигурност трябва да определи нашите необходими задължения при връзка с НАТО и европейските ни съюзници\", както и увеличение на разходите за отбрана. Той иска също така \"Европейски съвет за сигурност, към който да бъде асоциирано и Обединеното кралство с цел подготовка на колективните ни решения\".  Много от тези предложения са музика за ушите на Комисията, но някои държави членки не са толкова съгласни. Европейската комисия настоява за обща гранична сила, по-силна служба за убежище на ЕС и хармонизиране на правилата за убежището в съюза. Някои правителства обаче са силно против идеята да се откажат от правомощия като това да определят кой може да влиза в страните им. За договора за отбрана и сигурност ключовият въпрос е дали бюджетът на ЕС може да се използва за военни операции, нещо, което е забранено в договорите на съюза. Еврото Френският президент, бивш банкер и финансов министър, превърна реформата в еврозоната в един от приоритетите си. В статията му обаче има само ограничен коментар за общата европейска валута. \"Как бихме устояли на кризите на финансовия капитализъм без еврото, което е сила за целия съюз?\", пита той. Макрон изглежда е решил, че това не е мястото да настоява за повече, особено на фона на продължаващите трудни преговори за  бъдещия бюджет на еврозоната . Статията е за това да тласне блока отвъд въпросите, чието решаване засяга финансовите средства. \"Европа не е просто пазар, тя е проект\", заявява Макрон. Официални лица и правителства в ЕС ще са благодарни, че Макрон не е задълбочил проблемите им. Те имат  достатъчно работа  по продължаващите разговори на теми като бюджета, завършването на банковия съюз и други подобни.", "date": "2019.03.10", "title": "Планът на Макрон за Европа: възраждане срещу реалност"}
{"url": "https://www.dnevnik.bg/detski_dnevnik/2019/03/10/3400317_video_urocite_na_holokosta_-_zashto_ni_e_da_pomnim/", "text": "Историята на холокоста в България, подобно на темата за комунизма, е много противоречива и често политизирана, основана на липса на историческо познаване. Общо 93% от българите на възраст между 18 и 30 години не знаят почти нищо за  комунистическото минало , показва представително изследване, направено от  фондация \"Софийска платформа\"  през 2014 година. На тази база може да се предположи, че броят на младите хора, които не са чували за спасяването на 48 хил. български евреи от страшната им участ и депортацията на 11 343 от т. нар. \"Нови земи\" от Беломорска Тракия и Македония, е дори по-висок. \"Разговор с 10 и 11 клас в Карнобат, малък град на югоизточното черноморие, показа че за съжаление никой от тях не знае, че в техния град се намира най-голямото еврейско гробище на Балканския полуостров. То е изоставено като много други места на памет. Контекстът и фактите около спасяването на еврейската общност в България през 40-те години на миналия век не са добре познати, както би трябвало всъщност\", отбелязват от фондацията за гражданско образование, създател на  видеоуроците , които са базирани на текстовете в  учебника \"Какво се случи преди 89-та? Исторически сборник за комунизма в България\" . По повод 10 март - деня, в който се отбелязва годишнината от спасяването на евреите в България през Втората световна война, \"Детски Дневник\" представя два нови видеоурока на \"Софийска платформа\", разработени заедно с образователната платформа уча.се. Какво стои в основата на нацизма? Какво представлява Холокостът? Какво се случва в \"нощта на счупеното стъкло\"? Кои са зловещите \"лагери на смъртта\"? Първият видеоурок разказва за трагичните събития, случили се по време на Втората световна война.  Втората част на урока показва с какво съдбата на българските евреи се различава от тази на евреите в други части на Европа. А също и какво представлява Законът за защита на нацията и от кого я защитава, кои български територии са наречени \"нови земи\", какви са плановете за депортация на българските евреи.", "date": "2019.03.10", "title": "Видео: \"Уроците на Холокоста - защо ни е да помним\""}
{"url": "https://www.dnevnik.bg/sport/2019/03/10/3401764_katerachut_chiito_podvig_vduhnovi_sveta/", "text": "Успехът е субективно понятие, което всеки разглежда от своята гледна точка. За едни да си успешен означава развитие в професионален план, за други е създаването на семейство. За Чъуай Лай успехът се корени в това, да мотивира повече хора с увреждания да правят онова, което обичат въпреки физическите си ограничения. В началото на века роденият в Макао спортист е сред най-перспективните състезатели в катеренето. Лай e многократен шампион на Азия, но катастрофа с кола на 9 декември 2011 г. го спира по пътя към мечтата му да преследва световния връх. Инцидентът се оказва повратна точка в живота му, като той остава парализиран от кръста надолу на 28-годишна възраст. По това време жена му е бременна в седмия месец и Лай разказва, че раждането на сина му е дало мотивация в живота. \"Един ден забелязах, че друг пациент започна да прави набирания. Това беше подобно на тренировките ми. В този момент изведнъж осъзнах, че мога да намеря смисъл в живота, като връщането ми послужи като начин да окуража другите\", разказва Лай. След инцидента той опитва спортове за хора с увреждания като бокс, фехтовка и тенис на маса. През 2014 г. обаче любовта му към катеренето довежда до зараждането на идеята да изкачи \"Лъвската скала\" (Lions Rock) в Хонконг. Тя символизира упоритостта, устойчивостта и единството. Целта на Лай е да преодолее 495-метровата скала със закрепена за тялото му инвалидна количка. На същата дата от инцидента и точно пет години по-късно той успява да постигне целта си след десетчасово изкачване. \"Беше невероятно. Никой никога не си е представял, че инвалидна количка ще стъпи на върха на скалата. И това исках да покажа на хората - не позволявайте ограниченията на тялото ви да пречат да правите това, което искате\", заяви Лай след преодоляването на изпитанието в края на 2016 г. Успехът му донесе номинация за спортен момент на годината на наградите \"Лауреус\" (определяни като спортните оскари). В момента 37-годишният Лай, който не спечели отличието, е мотивационен лектор. \"За мен изкачването до върха беше осъществяване на лична мечта. То също означава, че можех да покажа на приятелите и поддръжниците ми, че съм преодолял един от най-тежките моменти в живота ми. Дори в инвалидна количка мога да практикувам други спортове и все още съм способен да правя това, което обичам най-много\", допълва Лай.", "date": "2019.03.10", "title": "Катерачът, чийто подвиг вдъхнови света"}
{"url": "https://www.dnevnik.bg/skorost/2019/03/10/3401048_fotorazkaz_malkata_indiika_pulna_s_iznenadi/", "text": "В автомобилната промишленост индийският концерн \"Махиндра\" (Mahindra&Mahindra) има над 70 годишен опит. В Европа компанията продава на ограничен брой европейските пазари от 14. От тази есен \"Махиндра\" официално е и в България. Това е втори опит за пробив у нас, след като преди десетина година колите на марката се продаваха от \"Дару кар\", но през италиански дистрибутор. Сега компанията директно подкрепя вносителя си \"Астреко мотърс\", част от който е и дилърът на \"Хонда\" \"Бултрако\".", "date": "2019.03.10", "title": "Фоторазказ: Малката индийка пълна с изненади"}
{"url": "https://www.dnevnik.bg/sviat/2019/03/10/3401847_magivselena_-_kompaniia_v_sasht_iska_da_pokrie_cialata/", "text": "Стартъп компанията за добавена реалност Magic Leap вече е заявявала, че иска дигиталният и физическият свят да се слеят. Скорошна публикация и интервю на ръководителя ѝ сочат, че намеренията ѝ може да са съвсем сериозни, пишат американски издания. След като през октомври изпълнителният ѝ директор Рони Ейбъвиц сподели идеята си за \"Магивселена\" (Magicverse) - дигитални пластове, съществуващи във вид на добавена реалност и \"положени\" върху физическия свят, компанията  обясни в блога си  какво има предвид. Визията е за свят, в който границите между физическото и дигиталното се размиват почти до изчезване. В този свят, пише технологичното издание  Futurism , дадено място - било то стая или цяла държава - има не само физическо присъствие, а и дигитално, което е разделено на няколко пласта. Един може да е свързан със здравни услуги, друг с развлечение, а трети с мобилност. С помощта на технологии (при това не само добавена реалност) човек би могъл да получи достъп до тези пластове. Потенциалните ползи са много, обяснява публикацията в блога на компанията - например нови икономически възможности, нови начини за комуникация и работа, понякога на много по-малка цена, отколкото при сегашните физически системи. Това не би било лесно и едно от условията би било да се направят инвестиции за стотици милиарди долари в създаванено на високоскоростна мрежа, включително тази от пето поколение (5G) и наследниците ѝ. Въпроси ще има и за личната неприкосновеност на данните в новия дигитален свят, но компанията твърди, че работи по политики и архитектура, която да защити данните. \"Ужасно сериозни сме\" за \"Магивселената\", казва Ейбовиц  в интервю за VentureBeat . По думите му много различни визии за бъдещето на добавената реалност се състезават в момента, но той смята, че тази на Magic Leap e \"по-положителна, децентрализирана и е място, където хората притежават дигиталната си информация. Трябва да я изградим така, че да не може да се злоупотребява с нея.\" Ейбовиц говори за \"Магивселената\" сякаш тя съществува, обобщава VentureBeat. Той е цитиран с думите, че вече работи с партньори за осъществуването на тази визия и че сред тях са телекомуникационният гигант Ей Ти енд Ти, Университетът на Маями и други. Изданието описва крайната цел с думите: \"като облак за добавена реалност, изграден с безжични 5G данни, който би могъл да отнеме на много компании десетилетие, за да го изградят заедно.\" Стартъпът, който твърди, че иска да доразвие идеите на Уолт Дисни за бъдещето на цивилизацията, успя да набере 2.4 млрд. долара, за да работи по визията си. Компанията обаче рядко споделя подробности за големите си проекти - сп. Wired я нарича \"най-потайния стартъп\". \"Магивселената е динамична, жива и дом на безкрайни творески изражения на човешкия живот. Може да стане и тъканта, която свързва дадена общност със споделени обществени услуги,\" смята компанията.", "date": "2019.03.10", "title": "\"Магивселена\" - компания в САЩ иска да покрие цялата земя с добавена реалност"}
{"url": "https://www.dnevnik.bg/sport/2019/03/10/3402228_guardiola_obiavi_kato_nevuzmojno_da_poeme_juventus/", "text": "Мениджърът на \"Манчестър сити\" Пеп Гуардиола коментира информацията, която се появи в Италия, че ще поеме \"Ювентус\". В петък журналистът Луиджи Гуелпа, който пръв съобщи за преминаването на Кристиано Роналдо в Торино, разкри, че  каталунецът се е разбрал с \"бианконерите\" . Той уточни, че информацията му е от същия човек, който му е казал, че Роналдо отива в италианския шампион. След  успеха на \"Сити\" с 3:1 над \"Уотфорд\"  Гуардиола беше питан и за \"Ювентус\". Според него подобно нещо е невъзможно. \"Имам още две години тук, къде да ходя? \"Ювентус\" е невъзможно\", каза Гуардиола и добави: \"Разбира се освен, ако не ме уволнят, но тогава ще си отида вкъщи\". След спечелването на титлата през миналия сезон шефовете на \"гражданите\"  изразиха желание да работят с Гуардиола дългосрочно . Каталунецът е треньор за 11-а година, като вече има 25 отличия с \"Барселона\", \"Байерн\" (Мюнхен) и \"Сити\". \"Ако \"Манчестър сити\" ме искат ще остана тези две години, а надявам се и още една след това. Няма да ходя в \"Ювентус\" в близките две години\", добави Гуардиола. \"Знам, че в днешно време социалните мрежи имат голямо влияние и се обръща внимание кой какво казва там, но аз наистина не го разбирам. Повярвайте ми, не го разбирам. Защо когато някой напише нещо в \"Туитър\" веднага се превръща в голяма новина по вестниците и трябва да четем: \"Пеп отива в \"Ювентус\" за четири години\". Мениджърът на \"гражданите\" попита защо журналистът не е потърсил за коментар \"Сити\", \"Ювентус\", мениджъра на Гуардиола или Масимилиано Алегри, който води \"бианконерите\". Съжалявам за Масимилиано, че го забъркват в такива неща\", завърши Гуардиола.", "date": "2019.03.10", "title": "Гуардиола обяви като невъзможно да поеме \"Ювентус\""}
{"url": "https://www.dnevnik.bg/sviat/2019/03/10/3401818_zashto_britanskite_deputati_tichat_iz_parlamenta_za_da/", "text": "Дебатите за Брекзит в британския парламент, които продължават вече месеци, приковаха вниманието на цяла Европа. Те обаче имат своите причудливи традиции – от задължителното облекло на председателя на парламента (което настоящият Джон Бъркоу вече не носи, но той  е феномен  сам по себе си) до тичането из коридорите. Ето какво значат разходите на 600-те депутати зад кулисите, разказва агенция \"Ройтерс\". Разделение! Процесът започва с крясък \"Разделение!\", който е парламентарния жаргон за \"гласуване\". Камбаните из парламента – и в някои съседни пъбове – започват да звънят, за да призоват депутатите в залата. За това те имат осем минути, а инфраструктурата в парламент работи в тях полза – вратите се отварят широко, ескалаторите сменят посоките си, а останалите служители вече много добре знаят, че трябва да потърсят прикритие. Заключете вратите Веднъж стигнат ли до пленарната зала, депутатите трябва да решат как да гласуват и да излязат през съответната врата. Партийните \"камшици\" - терминът датира още от 18-ти век – указват, прикоткват и понякога дори заплашват съпартийците си, за да ги накарат да гласуват \"по правилния начин\". Изтече ли времето, председателят се провиква \"Заключете вратите\" и закъснелите нямат право да гласуват. В лобито Стаите за гласуване са познати като \"разделителни лобита\" и се състоят от два коридора във формата на буква С, извиващи се около пленарната зала. Лобито \"Да\" е зад стола на председателя, а \"Не\" - от противоположния край. Двете много си приличат и според слуховете понякога дори депутатите ги бъркат. Пет метра широки и тридесет метра дълги, помещенията са облепени с десетилетни архиви на парламента и банални паметни бележки за резултати от гласувания. 600-те депутати бързо ги изпълват и оформят дълги опашки. Гласовете се броят в края на коридора, където чиновник, способен да познае всеки депутат по физиономия, отбелязва преминалите покрай него. След него двама депутати \"охраняват\" изхода, пропускайки колегите си един по един и също броят гласувалите. Да и не Привържениците на този процес сочат като преимущество това, че народните представители са длъжни да присъстват физически, за да гласуват. Това е и шанс да се говори с членове на кабинета, без да ги \"охраняват\" сътрудниците им. Критиците обаче намират процеса за неудобен и бавен. Докато депутатите обаче са заети с въпроси, от които ще се определи бъдещето на страната извън ЕС, едва ли реформата ще дойде на дневен ред.", "date": "2019.03.10", "title": "Защо британските депутати тичат из парламента, за да гласуват"}
{"url": "https://www.dnevnik.bg/photos/2019/03/10/3402110_dokumentalniiat_film_koito_puteshestva_po_uchilishta/", "text": "Продължават прожекциите и дискусиите на документалния филм на Адела Пеева \"Да живее България\" в училища. Това е част от проекта \"Патриотизъм, национализъм и език на омразата\".", "date": "2019.03.10", "title": "Фотогалерия: Документалният филм, който пътешества по училища"}
{"url": "https://www.dnevnik.bg/sviat/2019/03/10/3402008_zashto_zaev_dade_vtori_shans_na_neuspial_kandidat_za/", "text": "През 2014 г. университетският преподавател Стево Пендаровски, с опит като съветник и председател на избирателната комисия, се изправи срещу Георге Иванов в президентската надпревара в Северна Македония и загуби. Оттогава той не бе твърде активен в политиката. Миналата седмица обаче името му изплува като човека, на когото управляващият Социалдемократически съюз на Македония (СДСМ) гласува доверие да опита отново. На изборите на 21 април 55-годишният Пендаровски ще представлява не само избирателите на СДСМ, партията на премиера Зоран Заев, а и тези на ДУИ, най-голямата етническа албанска партия в страната и коалиционен партньор на Заев. Решението на коалицията, пише  \"Болкан инсайт\" , е свързано с шанса му да привлече гласовете и на много македонци и албанци едновременно. Въпросът обаче не опира само до етническа принадлежност - македонските албанци са сред най-големите привърженици на НАТО на Балканите, а той е националният координатор за присъединяването на Северна Македония към Алианса. Сега и той, и коалицията в Скопие повтарят думите си отпреди пет години - те смятат изборите за президент, спечелени от Иванов (кандидат на ВМРО-ДПМНЕ), за измамни. Пендаровски, загубил с близо 14% на втория тур, иначе е добре запознат с изборните правила - оглавява Държавната изборна комисия през 2004 и 2005 г. Преди това е главен съветник за националната сигурност на покойния президент Борис Трайковски, а след комисията заема същата длъжност за наследника на Трайковски, Бранко Цървенковски, и заема поста между 2005 и 2009 г. Така той се свързва с двете водещи партии - ВМРО-ДПМНЕ (с работата за Трайковски) и СДСМ (чрез работата за Црвенковски). Тази представа за \"консенсусен\" кандидат е ключова за социалдемократите, които обвиняваха досегашния президент Иванов, че разделя нацията с действията си през последните няколко години. Действително последните няколко кризи бяха разпалвани от острите позиции на Иванов - срещу закона, позволяващ по-голяма употреба на албанския език в Северна Македония, за амнистията на десетки разследвани политици, срещу договора с Гърция. \"Македония е от женски род\" Ако Пендаровски победи (на първия или на втория тур, който бил на 5 май), ще заеме поста, лед като мандатът на Иванов изтече на 12 май. След срещата на СДСМ и ДУИ миналата неделя той каза, цитиран от \"Нова ТВ\", че ако спечели изборите, няма да има \"граждани от втора и трета категория\" и той ще възприема всички еднакво. Повечето функции на президента на Северна Македония може да са церемониални, но той може да играе важна роля в съдбата на държавата. Показа го Иванов, който действаше като спирачка пред исторически решения на страната. Пендаровски заяви в  интервю за 1ТВ , че не би се ограничил до функции в сигурността и външните работи, а би могъл с моралния си авторитет на подтикне процеса на икономичеко развитие. Според управляващите изборът на ВМРО-ДПМНЕ за кандидат-президент - Гордана Силяновска-Давкова - би могъл да пресъздаде проблеми, каквито идваха от Иванов. На представянето си в наалото на месеца тя каза, че смята Преспанския договор за вреден и че македонската идентичност не трябва да се загрозява. Според лидера на иначе консервативната ВМРО-ДПМНЕ Християн Мицкоски опасните са по-скоро \"слугите на Заев\", които имат \"задача\" действат, подтикнати от \"бизнеса и натиск\". Силяновска-Давкова каза и друго - \"когато няма критика, не може да има добра политика. Не трябва политиката да е в ръцете на неколцина, да е само една страна, а да няма критично измерение.\" Коя от двете визии - консенсуса или критиката - ще надделее, зависи от македонците. Според Александар Кржаловски, изпълнителен директор на Македонския център за международно сътрудничество (МЦМС), изборът ѝ на Силяновска би могъл да се гледа и като \"повторен референдум\", \"за или против\" поддръжката за договора,  пише македонската редакция  на \"Дойче веле\" . \"Макеония е в женски род, може би дойде времето на жените,\"  каза  Силяновска-Давкова след избора си, използвайки старото име на Северна Македония (опозицията смята новото за унизително, а и 63-годишната преподавателка по конституционно право отдавна е противник на договора с Гърция). Попитана дали би била консенсусен кандидат и на СДСМ, тя каза, че ако поискат, би приела, но се опасява, че не това е била идеята на партията. Дали обаче би се заклела в конституцията на Република Северна Македония? Ако това се случи, ще се разбере дали ще се закъсле, обясни тя.", "date": "2019.03.10", "title": "Защо Заев даде втори шанс на неуспял кандидат за президент"}
{"url": "https://www.dnevnik.bg/zelen/2019/03/10/3401863_fotogaleriia_bradato_leshoiadche_dade_nova_nadejda_za/", "text": "На 24 февруари в Спасителния център на \"Зелени Балкани\" в Стара Загора се излюпи бебе брадато лешоядче. То е единственото малко от вида за тази година, тъй като двойката брадати лешояди успяха да снесат само едно яйце.", "date": "2019.03.10", "title": "Фотогалерия: Брадато лешоядче даде нова надежда за бъдещо завръщане на вида в България"}
{"url": "https://www.dnevnik.bg/bulgaria/2019/03/10/3402308_kratki_novini_ronald_lauder_poluchi_orden_stara_planina/", "text": "статия, но е важно да бъдат отбелязани. Роналд Лаудер получи орден \"Стара планина\"  Държавният глава Румен Радев удостои президента на Световния еврейски конгрес Роналд Лаудер с орден \"Стара планина\" първа степен за изключително заслугите му за развитието и укрепването на приятелските връзки и сътрудничеството между световната еврейска общност и държавните институции, еврейската общност и гражданското общество в България, както и за значителния си принос за развитието на образованието у нас. \"Спасяването на българските евреи не е само историческо събитие, а вдъхновяващ пример за днешния и утрешния ден, защото един народ показа, че дори в най-мрачните времена може да има смелост и отговорност, когато е изградил фундаментални ценности в продължение на повече от хиляда години\", заяви Румен Радев в приветствието си. Съдът остави в ареста задържаните за фалшиви пенсии  Специализираният наказателен съд остави в ареста и тримата задържани за отпускане на пенсии чрез фалшиви документи, съобщи Би Ти Ви. Те са привлечени към наказателна отговорност след специализираната акция в НОИ-Силистра в петък. Сред тях е Милен Пенчев, който е директор на осигурителния институт в Силистра. Според прокуратурата фалшифицирани пенсионни досиета са били придвижвани в администрацията на осигурителния институт с гриф \"Силно мой човек – Пенчев\". Хора с минимален трудов стаж да получавали много по-високи пенсии. ", "date": "2019.03.10", "title": "Кратки новини: Съдът остави в ареста задържаните за фалшиви пенсии"}
{"url": "https://www.dnevnik.bg/sport/2019/03/10/3402298_ludogorec_prekurshi_mechtite_na_levski_za_titla_s/", "text": "Лудогорец\" приземи \"Левски\" и отказа сините от битката за титлата, след като постигна ценна победа с 2:0 в дербито от 25-ия кръг в Първа лига. Шампионите надвиха съперника си пред пълните трибуни на стадион \"Георги Аспарухов\" с голове на Марселиньо в 21-ата минута и Джоди Лукоки в добавеното време. Съставът от Разград направи силно първо полувреме, като освен попадението удари и греда. Успехът възстанови аванса на \"Лудогорец\" пред втория ЦСКА на пет точки. Кръг преди края на редовния сезон \"Левски\" изостава с осем точки от шампиона и три от червените. Загубата е първа за сините при Георги Дерменджиев и първа през 2019 г. Дотук \"Левски\" имаше най-много точки след подновяването на първенството от три победи и едно равенство. Срещата беше повторен дебют за Стойчо Стоев начело на \"Лудогорец\". Той победи едва за втори път бившия си помощник Георги Дерменджиев. Успехът обаче е общо четвърти за Стоев на \"Герена\", където печели за трети път с \"Лудогорец\", а преди това имаше и една победа с \"Миньор\". Стоев е и треньорът с най-много победи, изпреварвайки по този показател сърбинът Миодраг Йешич. \"Левски\" вече няма успех над \"Лудогорец\" в девет поредни срещи. За последно сините надвиха шампионите през 2015 г. Първият по-интересен момент беше в шестата минута, когато Серкан Юсеин стреля от около 25 метра, но Михайлов улови. \"Лудогорец\" продължи да играе по-добре и преди да са изтекли 10 минути шампионите създадоха още две голови положения. При първото от тях Вандерсон беше изведен зад защитата, но ударът му беше избит от Михайлов в корнер. Веднъж и гредата спаси сините, след като Михайлов закъсня с излизането си при центриране, а изстрелът на Кешеру с глава срещна левия страничен стълб. Натискът на гостите от Разград се засилваше и в 21-ата минута той даде резултат. Тогава Марселиньо откри след грешка на домакините в центъра на терена. Мартин Райнов загуби топката, искайки нарушение. Марселиньо получи от Кешеру и влезе на скорост в наказателното поле, където след лек рикошет в Яблонски топката влезе в мрежата – 0:1. Това беше първи гол за бразилеца от 4 ноември насам. Той не се беше разписвал в девет поредни срещи, в които взе участие. \"Левски\" отговори с шанс, който Станислав Костов си създаде, но Пламен Илиев внимаваше и изби в корнер. До края на първата част \"Левски\" пое инициативата, като задържаше повече топката и действаше предимно в наказателното поле на шампионите. Това обаче не водеше до реални опасности пред Илиев. По-интересните неща създаде Давиде Мариани, който се движеше по целия фронт на атаката. Костов се задържаше отдясно и по този начин не беше заплаха за \"Лудогорец\". В края на първата част пробив на швейцареца завърши с прострелно подаване в наказателното поле, но Паулиньо не успя да засече топката. Шампионите имаха своите шансове на контраатака, но веднъж Кешеру не уцели вратата. Накрая и нарушенията зачестиха, което доведе до три жълти картона за гостите от Разград. След паузата ситуацията не се промени драстично – \"Левски\" се стараеше да бъде по-активният тим, но това отвори пространства в неговата защита. Именно от това се възползваха шампионите, които бяха близо до втори гол. В 52-ата минута Вандерсон се озова пред вратата на \"Левски\", но избра да стреля по диагоанала, вместо да подаде към непокрития Лукоки. \"Лудогорец\" умело контролираше двубоя, като шампионите накъсваха играта с тактически нарушения, а когато се налагаше задържаше и по-дълго топката. \"Левски\" разчиташе на енергия, желание и много тичане, но това така и не поставяше гостуващия тим под напрежение. След като видя, че играта не се получава Георги Дерменджиев се реши на промени, пускайки на терена втори централен нападател в лицето на Серджиу Буш. Това доведе до много центрирания в наказателното поле на гостите и някои хаотични моменти. Точните удари обаче липсваха. \"Лудогорец\" можеше да вкара втори гол в 83-ата минута, но резервата Якуб Шверчок се отчете с пропуск. Полякът подходи егоистично и реши да стреля, вместо да подаде към Вандерсон в идентична ситуация с тази създадена от бразилеца по-рано. Едва в 88-ата минута \"Левски\" стигна до по-сериозни опасности. Първо Буш се измъкна зад защитата, но не подаде точно, а след това при корнер дойде удар на Мариани, който обаче срещна тялото на бранител в зелено. При третата си отлична възможност за гол след почивката шампионите все пак се възползваха. Джоди Лукоки показа отлична техника пред наказателното поле на \"Левски\", освободи се от бранител в синьо и хладнокръвно вкара в мрежата на Михайлов. Накрая гостите от Разград можеха и да разгромят съперника си, но голям пропуск направи и Шверчок.", "date": "2019.03.10", "title": "\"Лудогорец\" прекърши мечтите на \"Левски\" за титла с победа на \"Герена\""}
{"url": "https://www.dnevnik.bg/sviat/2019/03/10/3402301_feisbuk_zasilva_borbata_sreshtu_dezinformaciiata_za/", "text": "\"Фейсбук\" засилва борбата с дезинформацията за ваксините, съобщи БТА, като цитира \"Асошиейтед прес\". Социалната медия заяви, че ще скрива групи и страници, които разпространяват неверни информации за ваксините, от функцията \"търсене\" на сайта си. Това е поредната стъпка, която \"Фейсбук\" и други медии предприемат, за да спре прилива от неверни информации на сайтовете на социалните медии, отбелязва АП.  В четвъртък \"Фейсбук\" заяви, че ще последва примера на световни органи в областта на здравето, като Световната здравна организация и американските Центрове за контрол и превенция на болестите, които публично идентифицираха лъжливи съобщения за ваксините. \"Асошиейтед прес\" коригира първоначалната си информация от 7 март, в която погрешно е било съобщено, че \"Фейсбук\" ще премахва групи и страници, които разпространяват неверни твърдения за ваксините. Всъщност, \"Фейсбук\" няма да отстранява тези групи и страници - вместо това те няма да се появяват в препоръките или прогнозите при търсене на сайта, уточни АП. Ако групи или страници разпространяват такива неверни информации, те няма да се появяват във функциите препоръки или предвиждания при търсене във \"Фейсбук\". Рекламите с подобна информация ще бъдат отхвърляни.  Според федералните здрави служби неотдавнашният скок на заболяванията от морбили в САЩ отчасти се дължи на невярна информация, която кара родителите да избягват ваксината, допълва АП. Фалшивата идея, че ваксините причиняват аутизъм, пръкнала се от вече опровергано изследване от 1998 г. , не езапочнала от социалните мрежи, но се разпространи в тях, отбелязва агеницята. Макар че общите равнища на ваксинация в САЩ остават високи, според Центровете за контрол и превенция на болестите, нараства броят на децата под двегодишна възраст, на които не са били поставени никакви ваксини. Федералната служба обяснява, че този факт до голяма степен се дължи на липсата на здравна осигуровка - неосигурените деца е много по-вероятно да бъдат неваксинирани, отколкото тези, които имат здравна застраховка.  Ваксинация срещу списък от болести се изисква, за да се посещава училище в САЩ, но 17 щата позволяват някакъв вид немедицинско изключение по \"лични, морални или други убеждения\" според Националната конференция на щатските Законодателни събрания.", "date": "2019.03.10", "title": "\"Фейсбук\" засилва борбата срещу дезинформацията за ваксините"}
{"url": "https://www.dnevnik.bg/biznes/2019/03/11/3401862_hotelierite_otchitat_bum_na_prihodite_s_po-malko_legla/", "text": "Приходите на хотелиерите през 2018 г. доближават рекордните 1.5 млрд. лв. като само от чужденците постъпленията надхвърлят 1 млрд. лв. Тези резултати са постигнати с по-малко регистрирани легла - 336 хил. при 347 хил. година по-рано. Това показват данните на Националния статистически институт за приходите от нощувки в местата за настаняване. Информацията се появява на фона на последните констатации на Националната агенция за приходите за укриване на приходи и занижени възнаграждения и осигуровки в туристическата сфера. Предстои от есента да заработи системата за туристическа информация ЕСТИ, на която се възлага надеждата нито лев от постъпленията от туристи да не остава регистриран. Тя ще свърже всички места за настаняване, включително къщите за гости, с НАП, МВР и общините, а туристите ще се регистрират в реално време.  Но и според официалната статистика сред курортите лидер е Слънчев бряг, на който се пада една пета от общата сума или общо 300 млн. лв. при 5.3 млн. нощувки. От данните се вижда също, че в Слънчев бряг на всеки 10 чуждестранни туристи се пада 1 български. Златни пясъци отстъпват с приходи от 235 млн. лв. и 3.9 млн. нощувки (виж в графиката приходите на курортите по години). Леглата в Златни пясъци пък са с 20 хил. по-малко, отколкото в Слънчев бряг, съответно 43.7 хил. и 63 хил. Данните за пренощувалите в местата за настаняване хора са доста по-ниски от отчитания от Министерството на туризма брой чуждестранни туристически визити (9.273 млн.) Според събраните от НСИ данни пренощувалите в български хотели, мотели, къмпинги и хижи чужденци са 3.9 млн. души през 2018 г. По-голямата част от тях са отсядали в хотели с 4 и 5 звезди. Най-много са германците - 568 хил., следвани от румънците - 502 хил., британците - 293 хил. Руските туристи според статистиката, подадена от хотелиерите, са едва 182 хил. души. Приходите на хотелиерите от нощувки за годината са близо 1.5 млрд. лв., а увеличението спрямо 2017 г. е с 8.6%. Постъпленията от чужденци са 1.08 млрд. лв., с 8.6% над миналогодишното равнище. Българите са похарчили за хотелско настаняване в страната през годината 370 млн. лв., с 6.6% повече, отколкото през 2017 г. Основни източници на информацията за дейността на местата за настаняване са месечни формуляри, които всички собственици на категоризираните обекти са задължени да представят в НСИ. На отчет подлежат всички места за настаняване с 10 и повече легла, функционирали през наблюдавания период. Данните за приходите включват платеното за нощувките, но не и за допълнителните услуги.", "date": "2019.03.10", "title": "Хотелиерите отчитат бум на приходите с по-малко легла"}
{"url": "https://www.dnevnik.bg/sport/2019/03/10/3402316_arsenal_spria_poleta_na_junaited_i_vze_predimstvo_v/", "text": "Арсенал\" затвърди израстването си и добрата си форма във Висшата лига с победа с 2:0 в дербито с \"Манчестър юнайтед\". \"Артилеристите\" стигнаха до успеха с попадения на Гранит Джака и Пиер-Емерик Обамеянг от дузпа. В герой за лондончани обаче се превърна вратарят Бернд Лено, който изигра много силен мач. Благодарение на победата \"Арсенал\" изпреварва \"червените дяволи\" и се изкачи на четвъртото място с 60 точки. \"Юнайтед\" остава пети с 58. \"Артилеристите\" са вече само на една зад \"Тотнъм\". В битката за топ 4 е и \"Челси\" с 57, който по-рано през деня завърши 1:1 с \"Уулвърхемптън\" на своя \"Стамфорд бридж\". \"Арсенал\" се превърна в първия отбор в Англия, който побеждава \"Юнайтед\" при Оле Гунар Солскяр. Дотук в 12 мача \"червените дяволи\" имаха 10 победи и две равенства. Загубата е едва втора в 18 мача от всички турнири за тима от 22 декември насам. Освен това съставът на Унай Емери спря серията от 9 поредни победи на \"Юнайтед\" като гост във всички турнири. За \"артилеристите\" това е осма поредна победа на \"Емиратс\" във Висшата лига. Тимът спечели общо четири от последните пет шампионатни срещи и е непобеден от 3 февруари, когато отстъпи пред шампиона \"Манчестър сити\". \"Арсенал\" затвърди и израстването си срещу преки съперници от топ 6. Това беше десети мач за тима срещу отбор от водещите шест, в който \"Арсенал\" постига трета победа. Двубоят започна на много високи обороти, като и двата тима искаха да наложат преимущество от първите минути. \"Арсенал\" търсеше предимно бързо пращане на топката по крилата, след което търсене на нападателите Обамеянг и Лаказет. Първият шанс обаче се откри пред гостите от Манчестър. В деветата минута Лукаку овладя центриране и стреля без да се забавя, но топката срещна гредата. \"Арсенал\" имаше и късмет, но и отговори по най-добрия начин, като откри буквално с първия си удар. Гранит Джака беше оставен с голямо пространство около себе си, напредна и шутира от около 25 метра, а фалцираният му удар излъга Давид Де Хеа и влетя в мрежата – 1:0. Швейцарецът се разписа за втори път в срещи с \"червените дяволи\". Общо шест от неговите седем гола за \"Арсенал\" пък са с удари извън наказателното поле. След този момент \"Юнайтед\" имаше по-добрите ситуации в двубоя. Гостите изглеждаха по-опасни в предни позиции, а в 19-ата минута още веднъж удариха греда. Това се случи след изстрел на Фред извън наказателното поле, но топката се отби в левия стълб зад Бернд Лено. Германският страж трябваше да се намесва решително в 36-ата минута, когато спря Лукаку. Белгиецът имаше още една възможност, но при нея дори не уцели очертанията на вратата. \"Артилеристите\" показаха традиционните си колебания в отбрана, но в предни позиции разчитаха на много смяна на местата и много скорост. Няколко пъти домакините нямаха късмет и при последното подаване. Второто полувреме не донесе генерална промяна, като \"Юнайтед\" продължи да доминира. \"Червените дяволи\" имаха няколко много добри шанса да изравнят, като \"Арсенал\" се прибра плътно пред своята врата. Удар на Фред обаче беше блокиран самоотвержено с тяло от Косчелни. Малко по-късно Лукаку излезе сам срещу Лено, но германският страж отново беше на висота. В моментите, когато защитата на \"артилеристите\" се пропукваше именно Лено вдъхваше спокойствие със спасяванията си. Проблемите на домакините идваха от това, че не задържаха топката в средата на терена и действаха прирпяно, с което лесно предаваха владението на \"Юнайтед\". В 68-ата минута най-активният в редиците на \"Арсенал\" Александър Лаказет спечели дузпа. Той си извоюва позиция пред Фред и беше изблъскан в гръб от бразилеца, което принуди рефера Джонатан Мос да отсъди дузпа. От бялата точка Обамеянг се разписа и се ревнашира за пропуска си от дузпа седмица по-рано срещу \"Тотнъм\". Малко по-късно с пропуск се отчете и Лаказет, който стреля покрай гредата при една контраатака за домакините. В последните минути \"Юнайтед\" се хвърли в предни позиции, което отвори и пространства за \"артилеристите\". До края на мача гостите изглеждаха като тим, който се е примирил, разчитайки повече на хаотичен натиск и центрирания. \"Червените дяволи\" все пак стигнаха до точен удар, но той не се оказа проблем за Лено.", "date": "2019.03.10", "title": "\"Арсенал\" спря вдъхновения \"Юнайтед\" и взе предимство в борбата за топ 4"}
{"url": "https://www.dnevnik.bg/sport/2019/03/10/3402330_fotogaleriia_emociite_v_derbito_mejdu_levski_i/", "text": "Лудогорец\" приземи \"Левски\" и отказа сините от битката за титлата, след като постигна   в дербито от 25-ия кръг в Първа лига. Шампионите надвиха съперника си пред пълните трибуни на стадион \"Георги Аспарухов\" с голове на Марселиньо в 21-ата минута и Джоди Лукоки в добавеното време.", "date": "2019.03.10", "title": "Фотогалерия: Емоциите в дербито между \"Левски\" и \"Лудогорец\""}
{"url": "https://www.dnevnik.bg/photos/2019/03/10/3402097_fotogaleriia_svetovnite_snimki_na_denia_-_9-10_mart/", "text": "В центъра на Москва се проведоха празникът ‘'Масленица’’, с който се отбелязва краят на зимата.", "date": "2019.03.10", "title": "Фотогалерия: Световните снимки на деня - 9-10 март 2019 г."}
{"url": "https://www.dnevnik.bg/sport/2019/03/10/3402392_roni_osulivan_stana_purviiat_igrach_s_1000_senchuri/", "text": "Петкратният световен шампион по снукър Рони О’Съливан записа поредно знаменито постижение срещу името си, превръщайки се в първия играч с 1000 сенчъри брейка (серии от 100 или повече точки). Ракетата постигна това във финала от Шампионата на играчите, който спечели с 10:4 срещу Нийл Робъртсън. О’Съливан започна финала с 997 сенчъри брейка срещу името си, но постигна точно три серии от 100 или повече точки, за да стане първият достигнал 1000. Далеч зад него са Стивън Хендри (775) и Джон Хигинс (745). Серията от 141 точки на О’Съливан се оказа най-високия брейк в турнира, което му осигури 5000 паунда допълнително от наградния фонд. Титлата е 35-а в ранкинг турнир за 43-годишния англичанин. От началото на сезона това е втори ранкинг турнир, който Ракетата печели, след като триумфира и в UK Championship. Балансът му дотук е 35 победи и само пет поражения. Той игра още два финала в Северна Ирландия и на \"Мастърс\". През месец април Ракетата ще опита да стане едва третият играч с шест или повече световни титли.", "date": "2019.03.10", "title": "Рони О’Съливан стана първият играч с 1000 сенчъри брейка в снукъра"}
