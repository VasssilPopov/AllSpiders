{"url": "https://www.dnevnik.bg/sport/2018/01/26/3119683_zashto_donald_trump_poluchi_predlojenie_da_stane/", "text": "Make Arsenal great again (\"Да направим \"Арсенал\" отново велик\"). Това вероятно е нещото, за което всеки привърженик на \"Арсенал\" си мечтае в смутните времена, в които отборът изглежда се отдалечава от позициите си вместо да се бори за местата в челото. Настроенията  срещу мениджъра Арсен Венгер се засилват  и все по-често се говори, че дългогодишната му кариера в клуба е към края си. Но кой е достоен да го смени?  Телевизионният водещ и почитател на \"топчиите\" Пиърс Морган даде ясен отговор - Доналд Тръмп. Нещо повече - той направи първата крачка и директно покани президента на САЩ да поеме отбора. Водещият връчи на Тръмп фланелка на \"Арсенал\" с номер 45 и името му на гърба. След това публикува снимка в \"Туитър\" с текст: \"Моментът, в който каня президента Тръмп да бъде новият мениджър на \"Арсенал\". Морган обосновава избора си с това, че президентът на САЩ може да изгради здрава защитна стена, има атакуваща философия и иска да печели големи трофеи на всяка цена. В публикацията си водещият съобщава, че отговорът на Тръмп ще бъде излъчен по ITV в неделя вечер. Предложението на Морган предизвика куп реакции. В тях се включи и испанският футболист на \"Арсенал\" Ектор Бейерин, който написа: \"Надявам се, че каза \"не\".", "date": "2018.01.26", "title": "Защо Доналд Тръмп получи предложение да стане мениджър на футболния \"Арсенал\""}
{"url": "https://www.dnevnik.bg/sport/2018/01/26/3119603_snimka_na_denia_kak_radoslav_iankov_vozi_turisti_v/", "text": "Сноубордистът Радослав Янков позира до \"своята кабинка\" на лифта на Банско заедно с министъра на спорта Красен Кралев. Състезателят, който празнува 28-ия си рожден ден, участва в паралелния гигантски слалом от Световната купа, но  .", "date": "2018.01.26", "title": "Снимка на деня: Как Радослав Янков \"вози\" туристи в Банско"}
{"url": "https://www.dnevnik.bg/skorost/avtomobilna_industriia/2018/01/26/3119516_porshe_na_70_godini_kak_zapochva_vsichko/", "text": "Германският производител \"Порше\" започна събитията по повод 70 години от пускането на първия автомобил от марката. Това е 356 \"№1\" роудстър, регистриран на 8 юни 1948 година. Основата на автомобилния производител се гради върху делото на професор Фердинанд Порше, като синът продължава неговото дело. Фердинанд Порше създава иновации в автомобилната индустрия още в началото на миналия век. През 1900 г. той конструира електрически автомобил със задвижване на главините на колелата, известен като Lohner-Porsche. На неговата база по-късно е създаден и първият в света пътнически автомобил със задвижване на всички колела. 1900 година е рождена и за първия хибриден автомобил, като Фердинад Порше съчетава бензинов двигател и електромотор. През 1931 г. Фердинанд Порше основава собствена инженерна компания. \"Берлин-Рим\", представен през 1939 г., е началото на неговата идея за спортен автомобил с марката \"Порше\", макар че мечтата му е осъществена от сина му Фери чак през 1948 г. с модела Type 356. Наследникът на модел 356 - \"Порше\" 911, проектиран от сина на Фери Порше Фердинанд Александър, най-накрая носи пробив на компанията като един от водещите производители на спортни автомобили в света както от техническа, така и от дизайнерска гледна точка. \"Порше\" 911, представен на света за първи път през 1963 г., вече е произвеждан над милион пъти. \"Всички модели на \"Порше\", разработвани сега или в бъдеще, са базирани на този спортен автомобил. Като перлата в короната на марката 911 се е превърнал в спортния автомобил на мечтите, спечелвайки сърцата на ентусиастите по цял свят, е коментарът на Блум по този повод. Бъдещето на спортните автомобили \"Порше\" е Mission E - първият автомобил с изцяло електрическо задвижване от Цуфенхаузен. Този концептуален автомобил съчетава характерния емоционален дизайн на \"Порше\", изключителна динамика на задвижване и напредничава ежедневна функционалност. Моделът с четири врати и четири индивидуални седалки има мощност от 600 к.с. и пробег от над 500 км с едно зареждане. Ускорението от място до 100 км/ч отнема по-малко от 3.5 секунди. \"Порше\" са инвестирали около един милиард евро в този футуристичен проект, създавайки над 1200 допълнителни работни места само в седалището в Щутгарт-Цуфенхаузен, където ще се произвежда Mission E. \"Порше\" ще отбележи годишнината си с множество събития по целия свят. Началото е на 3 февруари с изложбата \"Ефектът Порше\" в автомобилния музей Петерсен в Лос Анджелис, а краят - на 13 октомври със \"Sound Night\", което ще се проведе на Porsche Arena в Щутгарт.", "date": "2018.01.26", "title": "\"Порше\" на 70 години, как започва всичко"}
{"url": "https://www.dnevnik.bg/biznes/2018/01/26/3119620_chetiri_kompanii_vzeha_nagradite_na_germanskata/", "text": "Витте Аутомотив България\" ЕООД, \"AMK Задвижваща и управляваща техника\" ЕООД , \"Лидл България\" ЕООД енд КО.КД и \"Елпром Троян\" ЕООД са тазгодишните носители на Наградата на Германската икономика в България. Наградите се връчват за 14 път от Германо-Българската индустриално-търговска камара и са в четири категории – голямо предприятие, малко и средно предприятие, корпоративна социална отговорност и иновации. Общо 32 бяха номинираните предприятия. \" Германия е била, е и ще бъде наш стратегически партньор и в икономически, и в политически план\", заяви президентът Румен Радев, който беше гост на церемонията. Той изтъкна ролята на германски бизнес в България за изграждането на по-успешен модел за развитие на икономика, на бизнес отношения, на отношения между икономика и държавни институции и преди всичко модел на мислене, който се предава на младите българи. Заместник главният управител на Асоциацията на германските индустриално-търговски камари д-р Ахим Деркс призова за прозрачност при обществените поръчки, повишаване ефективността на администрацията и изграждане на по-благоприятна за инвеститорите съдебна система. \"Искаме България да е добре. Тя е важен икономически партньор за България\", каза той и допълни, че сътрудничеството между страните членки на ЕС е много важно, а българо-германските икономически отношения са пример за следването на обща цел. Деркс си пожела повече инвестиции в двете посоки, като посочи, че обемът на германските инвестициите в България в момента изостава от потенциала на страната, а българските инвестиции в Германия са винаги добре дошли. Кои са наградените Наградата в категория \"Голямо предприятие\" спечели  . Компанията със седалище в Русе е лидер в производството на затварящи и заключващи механизми и системи за достъп в автомобилната индустрия. \"Витте аутомотив\" започва дейността си в България през август 2008 г. и досега са инвестирани над 20 млн. евро. През миналата година фирмата взема решение за изграждане на разширение, което трябва да бъде завършено до края на 2018 г. В категория \"Голямо предприятие\" второ място зае \" ЕАД. \" \" ЕООД е на трето място. В категория \"Малко и средно предприятие\" Наградата на Германската икономика получи \" . Компанията в Габрово има оборот от 4.35 млн. евро за 2017 г. (с 34% повече спрямо 2016 г.). Причина за разширяването на производствените мощности е стартирането на серийно производство за нов немски клиент. 95% от годишния оборот на фирмата се реализира чрез клиенти в Германия и Словения. \"АМК България\" разполага с развоен отдел, работещ върху иновативни проекти за промишлен софтуер и хардуер, част от тях се отнасят за Индустрия 4.0 и представляват важна част от портфолиото на \"АМК Германия\". В момента във фирмата работят 135 човека (с 12% повече спрямо 2016 г.). През 2018 г. фирма \"АМК\" ще отбележи своя 20-годишен юбилей. В категорията \"Малко и средно предприятие\" второ място зае \"Интрама инвест\" ЕООД, а трето - \"Нухелт\" АД. В категорията \"Корпоративна социална отговорност\" призът отиде при    . С помощта на своите клиенти компанията събира фонд в размер на 252 741 лева за социално значими проекти в следните 4 области: образование, околна среда, култура и историческо наследство и здравословен начин на живот. Инициативата \"Lidl за твоето дете\" включва дейности в областта на здравословното и балансираното хранене, активния начин на живот, образованието и развитието на таланти. \"Дай шанс на Балканката\" е дългогодишна социално отговорна инициатива на \"Лидл България\", която отразява цялостната политика на компанията за устойчиво развитие и опазване на околната среда. Инициативата \"Зелена линия Витоша\" отразява ангажимента към грижата за природата. В категорията \"Корпоративна социална отговорност\" журито отреди второ място на \"Фесто произвоство\" ЕООД, а трето – на \"БГО Медия\" ООД. За \"Иновации\" наградата взе  .  В категорията \"Иновации\" журито отреди второ място на \"Нухелт\" АД, а третото място е за \"Лидл България\". Победителите са определени от жури с участието на камарата, министерствата на икономиката и на външните работи, СУ \"Св. Климент Охридски\", Industry Watch, Института за пазарна икономика, Института за икономическа политика.", "date": "2018.01.26", "title": "Четири компании взеха наградите на германската икономика"}
{"url": "https://www.dnevnik.bg/politika/2018/01/26/3119570_direktorut_na_bnt_ne_vijda_problem_s_mediite_v/", "text": "Генералният директор на обществената Българска национална телевизия Константин Каменаров не вижда генерален проблем с медиите в България. Това казва той в  интервю за \"Капитал\" , взето по повод  обвиненията за намеса от страна на Емил Кошлуков  в предаването \"Денят започва с култура\" и тревожните сигнали, които идват от БНТ, откак той назначи Кошлуков на поста програмен директор на БНТ1. \"Знаете ли, генерално смятам, че не. Защото, ако имаше проблем, нямаше да водим този разговор по този начин. В момента разсъждавам като Коко Каменаров, не като БНТ. Има медии нечии, има медии на други хора, трети, пети, осми, десети...\", казва Каменаров в отговор на въпроса има ли проблем с българските медии по принцип. И добавя, че БНТ не е ничия и по философия не би могла да бъде, \"защото нямаше да ни има тогава\". Генералният директор на БНТ гарантира, че в телевизията няма цензура и тя не е на път да се превърне в нов \"Канал 3\" под негово ръководство. Ако имаше схема за овладяване на обществената телевизия, тя щеше вече да е осъществена, смята Каменаров. Българският телевизионен пазар не разполага с неограничен брой квалифицирани специалисти - така директорът обяснява назначението на хора, свързани с бившата \"ТВ7\", в ръководството и управителния съвет на БНТ. По думите му проблемът с \"Денят започва с култура\" е \"комуникационен\", а този с падането на темата за Банско от предаването \"Референдум\" - \"чисто редакционен\". На въпрос за внезапното напускане на шефа на новините Константин Кисимов, когото именно Каменаров върна в БНТ,  директорът препраща към самия Кисимов; но подчертава, че то няма нищо общо с идването на Емил Кошлуков. Константин Каменаров казва, че намира за несправедливо хората, които са \"абонирани\" за гостуване в БНТ, да са \"най-големите глашатаи на т.нар. протест\". Съветът за електронни медии, сезиран от самото предаване, ще извърши мониторинг на темите и участниците в \"Денят започва с култура\" месец напред и месец назад, уточни Константин Каменаров. Цялото интервю може да  прочетете тук .", "date": "2018.01.26", "title": "Директорът на БНТ не вижда проблем с медиите в България"}
{"url": "https://www.dnevnik.bg/sviat/2018/01/26/3119612_sasht_sankcioniraha_dostavchik_na_oborudvane_za_aec/", "text": "САЩ обявиха в петък  нов списък на санкционираните заради събитията в Украйна  с 21 физически лица и около 20 руски организации и компании, сред които и \"Силовые машины\" на Алексей Мордашов. Преди време тя изработи основното оборудване за замразения проект АЕЦ \"Белене\", защото през 2009 г.  спечели договор  за турбини и генератори за първи и Втори блок съвместно с \"Атомэнергопром\". Стандартната санкция, за спазването на която отговаря министерството на финансите във Вашингтон, е да се блокират активи, да се забрани влизането на наказаните лица в САЩ и да не могат както те, така и изброените компании, да правят бизнес в страната. Това означава и предупреждение срещу всеки американски гражданин или регистрирана в САЩ компания или банка да не правят бизнес с тях. От кредитиране на дейността им биха се въздържали и чуждестранни банки, ако не искат да пострадат операциите им със САЩ. Руският зам.-министър на енергетиката Андрей Черезов също е добавен сред санкционираните от Вашингтон официални лица. В министерството той отговаря за оперативния контрол и управление на производството на електроенергия в Русия. Санкционирани са и Сергей Топор-Гилка, генерален директор на външнотърговската организация \"Технопромекспорт\", и Евгений Грабчак, неговият колега за региона на Краснодар в Южна Русия. Не е изрично посочена причината те да попаднат в списъка, но най-вероятно става дума за скандала с доставката в Крим на турбини на германската компания \"Сименс\", въпреки изричната забрана в договора за доставка това оборудване да се използва на анексираната от Русия преди близо четири години украинска територия. \"Силовые машины\" е миноритарен собственик в завода \"Сименс технологии газовых турбин\", който достави четирите газови турбини, попаднали в Крим. Заради същия скандал Черезов, Грабчак и Топор-Гилка попаднаха през август миналата година  сред санкционираните от ЕС . В Съвета на ЕС обясниха тогава, че Черезов носи отговорност за вземането на решението за незаконното прехвърляне на оборудването към Крим, Грабчак ръководи развитието на електроенергетиката на полуострова, а Топор-Гилка е водил преговорите със завода за закупуване на турбините за електроцентрала в Краснодарския край, след което е отговарял за това те да бъдат предадени на кримския обект. Повечето от останалите имена са от т.нар. Донецка и Луганска народни републики на сепаратистите от източна Украйна, включително Владимир Павленко - т.нар. вътрешен министър на ДНР. Повечето от фирмите са регистрирани в Русия (вкл. в Калининградска област), но има и една от Катовице, занимаваща се с търговия с въглища и свързана според, съобщението, с Олександр Мелничук. Повечето компании се занимават с внос в Русия на суровини - предимно въглища - добити в Донбас. Медийна компания също попада сред санкционираните - \"Медиа инвест\", занимаваща се с продуциране на телевизионни и радио предавания, дъщерна на корпорацията \"Сургутнефтегаз\". Наказана е и \"Евро полис\" ООО, свързана с Евгений Пригожин, известен като \"готвачът на Путин\" и като контролиращ компанията, наричана от медиите \"Фабрика за тролове\". През лятото източници на петербургското издание \"Фонтанка\", близки до министерството на енергетиката, с ъобщиха, че свързаната с Пригожин \"Евро полис\"  може да получи договори за разработка на нефтените и газовите находища в Сирия, отвоювани от \"Ислямска държава\" и други бунтовници с помощта на Русия. Според \"Фонтанка\" условието е \"Евро полис\" да освободи находищата както бойци на \"Ислямска държава\", така и други противници на сирийския режим, и впоследствие да ги охранява.", "date": "2018.01.26", "title": "САЩ санкционираха доставчик на оборудване за АЕЦ \"Белене\""}
{"url": "https://www.dnevnik.bg/sport/2018/01/26/3119634_kralev_prizova_za_namaliavane_na_obshtestvenoto/", "text": "Министърът на младежта и спорта Красен Кралев призова за спадане на общественото напрежение по темата с изграждането на втория кабинков лифт на Банско. Той изтъкна, че там ще се строи единствено лифт. Думите му дойдоха по време на посещението му на стартовете от  Световната купа по сноуборд, която се провежда в курорта . \"Има български граждани, които се притесняват, че покрай решението на правителството за изграждането на втори кабинков лифт могат да се случват различни строителни процеси в планината. Това категорично няма как да стане. Ние говорим само и единствено за строеж на втори кабинков лифт и това е решението на правителството. Така че въпросът е по-скоро гражданите да бъдат максимално добре информирани какво точно е решението\", посочи Кралев. И добави: \"Многократно сме заставали зад тази позиция – и премиерът, и останалите министри, които имаме касателство към проблема, че няма да допуснем да има друго строителство в планината извън втория кабинков лифт\". По думите му правителството ясно е заявило, че втори кабинков лифт в Банско ще има, но при спазване при всички закони – екологични, европейски и български. Наскоро кметът на Банско  Георги Икономов даде да се разбере , че е за разширяването на ски зоната над града и за строителството на писти и нови лифтове. \"А защо да не се разширяват ски-пистите, питам аз? Защо? Защо да не се построи още втори, трети или някой друг лифт, ако зоната вътре вече е урбанизирана\", попита Икономов пред Би Ти Ви. Министърът посочи, че е \"изключително доволен\" от организацията на Световната купа в Банско. \"Коментарите на състезателите и треньорите също са, че сме перфектни. Министерството на младежта и спорта и българската държава  подпомогнаха организацията с 900 000 лева  и сме много доволни от това, което виждаме до тук.\" Според него е излишно всяка година да се коментира колко е важна за България рекламата от организирането на състезания в различни спортове. \"Аз се гордея с домакинствата, които правим не само в алпийските ски, а и в другите спортове\", добави Кралев и заяви, че Световната купа по сноуборд се излъчва в 54 държави.", "date": "2018.01.26", "title": "Кралев призова за намаляване на общественото напрежение по темата за втория лифт в Банско"}
{"url": "https://www.dnevnik.bg/sviat/2018/01/26/3119604_rumunski_deputat_zamesen_v_korupcionen_skandal_shte/", "text": "Избраната за нов румънски премиер  Виорика Данчила  обяви днес, че ще бъде създадено ново министерство, което ще се занимава със средствата, отпускани от Европейския съюз. Данчила каза още, че номинира за поста депутат, някога оглавявал регионалното министерство и станал обект на разследване от антикорупционната прокуратура. Пред изпълнителния комитет на управляващата Социалдемократическа партия тя каза, че е \"важно да се възобнови европейското измерение\" на властта. Около една трета от министрите и заместниците им, които бяха в досегашното правителство, ще запазят постовете си и в нейния кабинет. Според The Romania Journal 17 от 28 сегашни министри и заместници ще бъдат сменени. Изданието пише, че в румънското публично пространство немалко от номинираните, които трябва да бъдат изслушани в парламента в понеделник и после да заемат постовете си, са замесени в скандали - синът на бъдещия министър на здравеопазването например е бил арестуван за трафик на наркотици. Според политически анализатори, цитирани от \"Ройтерс\", третото за по-малко от година румънско правителство ще бъде оценявано основно по това как ще се справи с корупцията по високите етажи на властта. Без разследване Министър по думите ѝ се очаква да е  Рована Плумб , която работеше в министерството на регионалното развитие до октомври миналата година и отговаряше именно за фондовете, а сега е депутат и заместник-председател на социалдемократите. През септември прокурорите от Националната антикорупционна дирекция (DNA) поискаха от парламента разрешение тя да бъде разследвана заради случай на сделка със земя, в който е заместен и бившият министър на регионалното развитие и вицепремиер Севил Шайдех (първият кандидат за премиер на социалдемократите след изборите в края на 2016 г., отхвърлена от президента Клаус Йоханис). Тогавашният премиер, Михай Тудосе (който подаде оставка този месец), ги  принуди да напуснат  регионалното министерство, макар те да отрекоха участие в каквито и да било сделки. Той смени и някои други министри, като обясни, че  обвиненията в корупция  вредят на връзките на Румъния с Европейския съюз. Еврокомисията няколко пъти е критикувала парламента заради немотивирани откази да разреши разследвания на депутати. Брюксел също така наскоро предупреди Румъния, че е необходимо да размисли за  спорни съдебни реформи , които според критици отслабват независимостта на правосъдието.", "date": "2018.01.26", "title": "Румънски депутат, замесен в корупционен скандал, ще оглави новото министерство на еврофондовете"}
{"url": "https://www.dnevnik.bg/sport/2018/01/26/3119650_levski_privleche_brazilski_futbolist_sus_svoboden/", "text": "Левски\" си осигури трето ново попълнение през зимата. Сините привлякоха бразилеца Пауло Виктор де Менезеш Мело, наричан Паулиньо. Крилото подписа договор за три години, обявиха от клуба. Бразилецът идва със свободен трансфер, тъй като договорът му със \"Зоря\" (Луганск) е изтекъл на 1 януари 2018 г. През лятото на 2017 сайтът transfermarkt.de оценява играча на 700 хил. евро. \"Левски\" вече си върна Аймен Белаид и  взе в състава си бившия нападател на \"Пирин\" и ЦСКА Станислав Костов . Сините продължават подготовката си в Малта. Следващата приятелска среща на водения от Делио Роси отбор е в понеделник срещу \"Флориана\".", "date": "2018.01.26", "title": "\"Левски\" привлече бразилски футболист със свободен трансфер"}
{"url": "https://www.dnevnik.bg/sviat/2018/01/26/3119648_ispaniia_i_venecuela_vliazoha_v_ostra_diplomaticheska/", "text": "Испания изгони венецуелския посланик Марио Исеа като реципрочна мярка, след като правителството в Каракас вчера обяви испанския представител Хесус Силва Фернандес за \"персона нон грата\", обявиха испански медии. \"Ще се отнасяме с него по същия начин, както те с испанския посланик, и му даваме 72 часа да напусне страната\", заяви той. Решението е отговор на санкциите, които Европейският съюз обяви за високопоставени представители на правителството в Каракас и така допълни  вече наложени мерки  на сектори във венецуелската индустрия.  Отвъд кризата между съюза и латиноамериканската страна в последните месеци отношенията между Испания и Венецуела се изостриха. Европейската държава се превърна в една от предпочитаните дестинации за икономически мигранти, търсещи по-добри възможности заради  все по-дълбоката криза  във Венецуела. По-рано тази година пък Испания обяви, че  базирани във Венецуела хакери  \"чависти\" допринасят за каталунската криза заедно с пишещи от Русия. Мадрид също така беше спирка на представители на венецуелската опозиция, които миналата година  тръгнаха на \"обиколка\"  на Стария континент, за да говорят с лидери в европейски столици за проблемите на страната си. В испанската дипломация това се случва рядко, в особено дълбоки кризи, отбелязва \"Ел паис\". За вестника испанският посланик в Каракас каза малко преди да бъде обявена мярката срещу него, че Испания е сред страните, които \"най-много са допринесли за диалога и преговорите между всички венецуелци.\" Хесус Силва, дипломат с 29-годишен опит, е участвал в разрешаването на няколко кризи в различни американски държави, включително Панама и Ямайка. Режимът на венецуелския президент  Николас Мадуро  обаче обяви - включтелно в \"Туитър\" - че драстичната мярка е била нужна заради \"агресия и колониална намеса\". Мадуро дори в прав текст обвини кабинета в Мадрид за нарастващата международна изолация на Каракас. \"Елитът и расистката, колониална олигархия, която управлява Испания... Най-корумпираното правителство, което някога е било познато в историята на Испания, го управлява Мариано Рахой,\" отбеляза президентът, имайки предвид сегашния министър-председател на страната.", "date": "2018.01.26", "title": "Испания и Венецуела влязоха в остра дипломатическа криза заради санкции на ЕС"}
{"url": "https://www.dnevnik.bg/evropa/2018/01/26/3119253_po-sgovorchivi_i_umereni_-_novoto_lice_na_pet_zvezdi/", "text": "Когато депутати от италианското популистко движение \"Пет звезди\" се срещнаха при закрити врати с представители на международни банки и хедж фондове през ноември, те се опасяваха, че срещата ще бъде неловка, пише \"Ройтерс\". Притеснението им бе разбираемо. \"Пет звезди\" има повече приятели сред безработните, отколкото сред банкерите. И все пак Карла Руоко, депутат в долната камара на парламента, казва, че е била приятно изненадана. \"Бяхме ние тримата и 20 техни хора седнали в кръг\", разказва тя. \"Очаквах да има някакви предразсъдъци, но те изглеждаха отворени и заинтересовани. Основно ни питаха за еврото и за това как можем да помогнем за стабилността след изборите\". Срещата в Рим бе част от усилията на най-популярната италианска партия да увери пазарите и инвеститорите, че може да й се има доверие, ако спечели властта. Тя е доказателство и за голямата промяна, която \"Пет звезди\" претърпя от създаването си през 2009 г. като гневно протестно движение досега. По въпроса за еврото инвеститорите вероятно са останали доволни от чутото. \"Пет звезди\" започна постепенно да се отказва от първоначалния си план да проведе референдум за членството на Италия в еврозоната. По-рано този месец новият й умерен лидер Луиджи ди Майо заяви, че това вече не е партийна политика. Основана от устатия комик Бепе Грило, сега при управлението на младия елегантен Ди Майо лицето на \"Пет звезди\" не е толкова заплашително. Грило се оттегли от светлините на прожекторите и този месец обяви, че популярният му блог вече не е представителен за \"Пет звезди\". След като бе избран за лидер на партията и неин кандидат за премиер през септември, 31-годишният Ди Майо проведе редица срещи с банкери, бизнесмени, чуждестранни дипломати и членове на католическата църква, за да се опита да отговори на тревогите им. Той направи промяна в политиките на \"Пет звезди\", като освен че се отказа от референдума за еврото, изостави и дългогодишната съпротива срещу управление с традиционните партии. Благодарение отчасти и на разделението в управляващата Демократическа партия (ДП) ‘Пет звезди\" засега получава около 28% от гласовете според социологическите проучвания, което е пет пункта пред ДП. Дясноцентристкият съюз на по-малки партии, водени от \"Форца Италия\" на Силвио Берлускони, получава общо 37% и най-вероятно ще спечели най-много места в парламента, но не и достатъчно, за да сформира работещо мнозинство. Това може да се окаже шанс за Ди Майо. Той казва, че ако десноцентристкият блок не успее да сформира правителство и \"Пет звезди\" е най-голямата партия, президентът Серджо Матарела трябва да му даде мандат, за да опита да спечели подкрепа за програмата си. Тя включва \"драстични\" орязвания на корпоративните данъци и намаляване на бюрокрацията, както и гарантиране на минимален доход до 780 евро за най-бедните. По-приемливи Промяната не остана незабелязана. \"На тях се гледа като на по-приемливи, след като се отказаха от референдума за еврото\", коментира Жил Гибу, който помага в управлението на 730 милиарда евро в компанията AXA IM в Париж. Банкерите, които се срещнаха с \"Пет звезди\", имат разнопосочни коментари. Базиран в Лондон анализатор към една от най-големите инвестиционни банки, присъствал на срещата в Рим, коментира, че е останал с \"впечатлението за прилични, разумни хора\". \"Взимайки предвид, че се срещнахме с политици, а не с икономисти, те бяха добре информирани, бих казал дори по-добре информирани, отколкото политици от някои други партии, с които съм се срещал\", отбелязва той. Високопоставен инвеститор към голяма европейска банка, който се срещна с представители на \"Пет звезди\" в Милано, коментира, че оценява твърдата им позиция срещу корупцията, но е бил шокиран от липсата на познания за бизнес администрацията. Освен че се опитва да успокои пазарите, Ди Майо се старае да излъска имиджа си и пред бизнеса. През последните няколко седмици той посети редица малки и средни предприятия в цяла Италия. Един от основните моменти в предизборната платформа на партията е обещанието за намаляване на бюрокрацията чрез отмяна на 400 \"безполезни\" закона. Предстои да се види как ще бъдат посрещнати усилията на Ди Майо в индустриалния север, който традиционно подкрепя десницата и където \"Пет звезди\" имат слаби позиции. Въпреки всичко партията остава политически аутсайдер. Основните сили отляво и дясно я нападат повече, отколкото се атакуват помежду си, а италианската обществена телевизия и основните вестници, които са собственост на големия бизнес, заемат подобна позиция. \"Най-лошият сценарий за Италия ще бъде правителство, ръководено от \"Пет звезди\". Това са хора без каквато и да е компетентност\", коментира бизнес магнатът Карло де Бенедети, чието семейство притежава вестник \"Република\", подкрепящ Демократическата партия. Ухажване на църквата \"Пет звезди\" ухажва и Римокатолическата църква, която все още има значително влияние в Италия. Миналата година Грило, който имаше бурни отношения с медиите, изненада много наблюдатели, като даде интервю на италианския католически вестник \"Авенире\". Докато позицията на ‘Пет звезди\" по въпроси като евтаназията, гей браковете и изкуственото осеменяване е против доктрината на католическата църква, редакторът на вестника каза след интервюто, че \"по големите въпроси от работата до борбата срещу бедността в три четвърти от случаите имаме сходни виждания\". Ди Майо призова за ограничения на часовете за отваряне на магазините по време на религиозни празници, кауза, защитавана от църквата. Той и други партийни членове започнаха да провеждат редовни срещи с чуждестранни посланици. Един от тях, пожелал анонимност, коментира: \"Те искат да успокоят всички и да бъдат популярни, но не можете да угодите на всички. Мисля, че с тези променящи се позиции рискуват да загубят доверие, вместо да го спечелят\".", "date": "2018.01.26", "title": "По-сговорчиви и умерени - новото лице на \"Пет звезди\" преди изборите в Италия"}
{"url": "https://www.dnevnik.bg/video/2018/01/26/3119606_video_drugite_novini/", "text": "Обвинения в плагиатство срещу \"Формата на водата\" Бритни Спиърс ще представи шоуто си в избрани евродестинации Диско парти по време на полет", "date": "2018.01.26", "title": "Видео: Другите новини"}
{"url": "https://www.dnevnik.bg/politika/2018/01/26/3119653_za_zapadnite_balkani_e_vajna_infrastrukturata_i/", "text": "Върху неоходимостта от инфраструктурна, транспортна, дигитална, енергийна и социална свързаност в региона на Западните Балкани акцентъра министър-председателят Бойко Борисов по време на дискусия за дългосрочното развитие на региона, която се проведе в рамките на Годишната среща на Световния икономически форум. В нея се включиха и лидерите на страните от Западните Балкани, на Хърватия, както и комисарят по разширяването и политиката за съседство на Европейския съюз Йоханес Хан, съобщиха от пресцентъра на Министерския съвет. Борисов посочи, че Европейския съюз очаква страните от Западните Балкани да постигнат осезаем напредък в изпълнението на критериите за членство. \"Вече абсолютно всички приемат, че двата процеса трябва да вървят паралелно - изграждането на инфраструктура и в същото време тези, които са отбелязали напредък, да затварят главите по присъединяване. Това ще покаже, че Европа е силно ангажирана към Западните Балкани\", подчерта министър-председателят. Борисов добави и че разглежда планираната в рамките на Българското председателство среща по темата като подходящ форум, на който държавите членки да изразят своите виждания.", "date": "2018.01.26", "title": "За Западните Балкани е важна инфраструктурата и изпълнението на критериите за членство в ЕС, каза Борисов"}
{"url": "https://www.dnevnik.bg/photos/2018/01/26/3119176_fotogaleriia_paradut_za_denia_na_republikata_v_indiia/", "text": "С парад Индия отбеляза Деня на републиката. Празникът почита влизането в сила на индийската конституция на 26 януари 1950 г.", "date": "2018.01.26", "title": "Фотогалерия: Парадът за Деня на републиката в Индия"}
{"url": "https://www.dnevnik.bg/bulgaria/2018/01/26/3119666_poveche_ot_100_universitetski_prepodavateli_se/", "text": "Над 100 университетски преподаватели настояха в писмо до Народното събрание да ратифицира Истанбулската конвенция за превенция и борба с насилието над жени и домашното насилие. Те настояват решението за Конвенцията да не бъде основано върху страхове и неразбиране, а върху рационални аргументи. \"Понятието gender, преведено като \"социален пол\", следва да бъде интерпретирано единствено и само така, както то е дефинирано в текста на самата Конвенция (чл. 3, в), а именно \"социално изградени роли, поведения, дейности и характеристики, които определено общество смята за подходящи за жените и за мъжете\". Тази дефиниция за социално изградените роли на пола не отрича, нито заплашва съществуването на биологичните полове. \"Социалният пол\" не е въпрос на свободен избор, напротив, той е зададен от наложени обществени норми. Конвенцията настоява за промяна на тези норми, които нарушават равнопоставеността на половете и допускат злоупотреба с правата на жените\", разясняват преподавателите в текста. И продължават: \"Бихме искали да подчертаем, че понятието \"социална роля на пола\" (gender) е част от българското законодателство от 2016 г., използвано в Допълнителните разпоредби на Закона за равнопоставеност на жените и мъжете. Накратко, с Конвенцията не се въвежда ново за законодателството ни понятие, следователно няма как да очакваме нито правен хаос, нито промяна на Конституцията. Конвенцията създава единствено правна рамка за по-ефективна защита на съществуващи вече права с редица законодателни мерки и конкретни политики. Неоснователни са и внушенията, че Конвенцията на Съвета на Европа за превенция и борба с насилието над жени и домашното насилие задължава ратифициралите я държави да въведат \"трети пол\" и да узаконят брака между еднополови двойки. Понятие \"трети пол\" в Конвенцията не съществува, нито може да бъде изведено от нея. Чл. 4 т. 3, който се посочва като признаващ \"трети пол\", няма връзка с подобно понятие. С него се въвежда задължение за недискриминация при прилагане разпоредбите на Конвенцията на база редица признаци, включително сексуална ориентация и полова идентичност. Този текст отново не внася нищо ново в нашето законодателство - Законът за защита от дискриминация не позволява подобна дискриминация. От недопускането на дискриминация срещу хора с нетрадиционна полова идентичност или сексуална ориентация, обаче, не следва ангажимент за правно признаване на \"трети пол\", нито за узаконяване на еднополови бракове. Това са теми, които не са предмет на тази Конвенция. Разтревожилото обществото ни \"полово образование\" предполага обучение в разбирането за социалните роли на пола като утвърждаващи равнопоставеността, взаимното уважение, правото на лична неприкосновеност и възпитание в ненасилственото разрешаване на конфликти в междуличностните отношения между жените и мъжете. Такъв тип образование би имало за цел да преодолее онези стереотипни роли, които унижават достойнството и принизяват равната ценност на жените, и като такива са сред основните системни източници на насилието над жени. Ние, като университетски преподаватели и преподавателки, няма как да не подкрепим ратифицирането на тази конвенция, защото тя е насочена към преодоляването на структурното неравенство, основано на пола. Ние, изхождайки от разбирането си за обществен дълг, настояваме българското общество да приема правни рамки, които разширяват социалните шансове на индивидите и овластяват потиснати социални групи, а Конвенцията цели именно това. Ние, като ангажирани граждани, настояваме да изграждаме заедно общество, основано на взаимно разбиране и толерантност, на солидарност с по-слабите, на уважение към равните права на всички хора, независимо от техния пол, възраст, етническа принадлежност и социално положение. Бихме искали да подчертаем, че отлагането на ратификацията би ни направило отговорни за всяка жертва на насилие, основано на пола, защото сме го позволили с бездействието си.\"", "date": "2018.01.26", "title": "Повече от 100 университетски преподаватели се обявиха в защита на Истанбулската конвенция"}
{"url": "https://www.dnevnik.bg/bulgaria/2018/01/26/3119670_regionalnoto_ministerstvo_predlaga_bezplatna_voda_za/", "text": "Министерството на регионалното развитие и благоустройството разработва нов закон за водоснабдяването и канализацията, който предвижда социално слабите да получават безплатно един кубик и половина вода всеки месец, съобщи БНТ. От отстъпката ще се възползват само социално слаби, след като подадат заявление в Агенцията за социално подпомагане. Така ще се компенсира очакваното голямо увеличение на цените на водата. \"Повишаването на цената постепенно и , разбира се, съобразено с регулирането, е неизбежен фактор, който няма как да намалим така или иначе, както казах - нуждите от инвестиции са огромни. Наша основна задача е да гарантираме, че при този процес групите от населението, които не могат да си плащат, ще бъдат защитени и затова именно предлагаме тази социална цена\", каза Малина Крумова, заместник-министър на регионалното развитие и благоустройството. Заплащането на безплатните количества ще се предоставя от бюджета директно към оператора, няма да се дават пари на потребителите, ваучери или друг вид помощ. Очаква се облекчението да засегне близо 500 хиляди човека, като това ще струва на бюджета най-малко 20 млн. лева. От Българска асоциация по водите са доволни от създаването на нов специализиран закон. Според тях въвеждането на кубик и половина безплатна вода обаче може да бъде и проблем, тъй като и в момента около 60% от водата се губи, като част се краде. \"Водомерното стопанство, което имат ВиК операторите, не е сто процента надеждно, много голям брой водомери трябва да бъдат подменени, даже смятам, че трябва да се върви към дистанционно отчитане, за да сме сигурни, че точно се отчита на момента изразходваното количество\", каза Иван Иванов, председател на Българска асоциация по водите. Регионалното министерство планира и да затегне контрола, както и да увеличи санкциите за кражби на вода. Предлага и създаването на отделен воден регулатор извън Комисията за енергийно и водно регулиране. \"Регулирането само по себе си не може да реши нито един от проблемите, нито липсата на инвестиции в отрасъла, нито самото качество на услугите, но е един от елементите, който създава правилната среда за решаването на тези въпроси\", каза Малина Крумова. Срокът за предложения и коментари по законопроекта на министерството е 30 дни.", "date": "2018.01.26", "title": "Регионалното министерство предлага безплатна вода за социално слабите"}
{"url": "https://www.dnevnik.bg/sport/2018/01/26/3118903_barselona_dopulni_finalnata_chetvorka_za_kupata/", "text": "Барселона\" отстрани градския съперник \"Еспаньол\" и допълни полуфиналите за Купата на краля. Тимът на Ернесто Валверде преодоля загубата с 0:1 в първия мач след успех с 2:0 в реванша на \"Камп ноу\" и се присъедини към \"Севиля\", \"Валенсия\" и \"Леганес\". Луис Суарес и Лионел Меси дадоха спокойствие на \"Барселона\" с голове в първите 25 минути. Уругваецът откри резултата в деветата минута. Меси открадна топката в центъра, направи отличен пробив в половината на \"Еспаньол\" и изведе на десния фланг Алейш Видал. Последва перфектно центриране пред вратарското поле за Суарес, който с атрактивен плонж прати топката в мрежата с глава. В 25-ата минута Меси получи отлично извеждащо подаване от дълбочина. Аржентинецът първоначално загуби топката в опита си да излъже бранител, но след това успя да си върне и стреля от границата на наказателното поле. Ударът му рикошира и излъга вратаря Пау Лопес. При този резултат едно попадение за \"Еспаньол\" щеше да изхвърли \"блаугранас\" от турнира заради гол на чужд терен. Лидерът в испанското първенство обаче не позволи на градския си съперник да стигне до реални възможности пред Яспер Силесен. Вторият най-скъп футболист в историята на футбола Филипе Коутиньо направи дебют за \"Барселона\". Бразилецът, за когото бяха платени 142 млн. паунда, влезе като резерва в 68-ата минута на мястото на Андрес Иниеста. Коутиньо излезе с №14, който досега се носеше от напускащия Хавиер Масчерано. Преди мача аржентинецът беше изпратен с почести от клуба и феновете. Той ще продължи кариерата си в Китай, след като изкара седем години и половина на \"Камп ноу\". Бившият футболист на \"Еспаньол\" показа спокойна игра, действаше уверено в центъра на терена и почти нямше грешни подавания. Десетина минути след появата си той създаде добро положение за Луис Суарес, но вратаря Лопес спаси удара на уругваеца, а след това отрази и добавка на Иван Ракитич. Десет минути преди края \"Барселона\" допуснаха първата си груба грешка в отбрана. Топката беше изгубена в центъра, след което последва бърза контраатака с извеждащо подаване за Лео Батищао на левия фланг. Той пусна успореден на голлинията пас за Жерард Морено, който щеше да достигне топката, но падна след леко побутване от Жорди Алба. Гостите поискаха дузпа, но претенциите им не бяха уважени от рефера Матеус Лаос. В последните минути мачът се изнерви заради няколко отсъждания на главния съдия. В 88-ата минута Меси беше близо до втори гол след страхотен пас на Ракитич. Ударът на аржентинеца обаче срещна гредата.", "date": "2018.01.26", "title": "\"Барселона\" допълни финалната четворка за купата, Коутиньо дебютира"}
{"url": "https://www.dnevnik.bg/skorost/2018/01/26/3118666_sportnata_versiia_na_kia_rio_shte_debjutira_v_jeneva/", "text": "Рио\" ще е четвъртият модел на \"Киа\", който ще се предлага в спортна версия, след \"Спортидж\", \"Пиканто\" и \"Соренто\". GT версията на мъника ще дебютира на автосалона в Женева (6-18 март). Автомобилът се задвижва от 1-литров бензинов турбо двигател с директно впръскване и мощност 120 конски сили, комбиниран с шестепенна механична скоростна кутия. Данни за динамиката на \"Рио\" GT към момента няма, но за разхода на гориво се съобщава, че ще е 4.7 л/100 км.  Предстои на по-късен етап \"Рио\" GT да получи още двигатели - 1.2 и 1.4 литра, както и 7-степенната скоростна кутия с два съединителя.  Отвън GT изпълнението се отличава по решетката в гланциран черен лак и хром, 17-цоловите алуминиеви джанти и светодиодните фарове за мъгла с формата на ледени кубчета.  Спортното излъчване се подсилва още от двойната ауспухова тръба, хромирани рамки на прозорците и спойлера на покрива в черен лак. Купувачите ще имат избор между 6 цвята. В салона окото хващат седалките в черна синтетична кожа и текстил с контрастни шевове в сив цвят, алуминиевите педали, както и новият D-образен кожен волан. Опционалният 7-инчов дисплей е напълно интегриран със смартфон. Налична на борда е камера за обратно виждане при паркиране, отопляем волан и седалки.  \"Киа Рио\" GT е оборудван с усъвършенствана система за подпомагане на водача, включваща модула за предотвратяване на челен сблъсък с функция за разпознаване на пешеходци. На разположение са също системата предупреждение при неволно напускане на лентата за движение, като предстои надграждането й с функция за задържане на траекторията. \"Киа Рио\" GT се представя точно година след дебюта на четвъртото поколение на \"Рио\", намерило за този период 54 000 купувачи. Моделът ще е на европейските пазари още от този месец, като ще се предлага със 7 години гаранция или 150 000 км.", "date": "2018.01.26", "title": "Спортната версия на \"Киа Рио\" ще дебютира в Женева"}
{"url": "https://www.dnevnik.bg/sviat/2018/01/26/3118529_favoritut_za_izborite_v_braziliia_be_osuden_za/", "text": "Апелативният съд, който потвърди присъдата на бившия бразилски държавен глава Луиз Инасио Лула да Силва за корупция, сериозно застраши шансовете му за президентските избори през октомври, но не проваля напълно кандидатурата. Решението на съда в Порто Алегре създаде обстановка на небивала несигурност в Бразилия, където ултрафаворитът в сондажите може да бъде обявен за неправоспособен да се яви на избори, но времето за това преди вота е съвсем малко. Очаквано тримата магистрати отсъдиха, че Лула е виновен за пасивна корупция и пране на пари заради получено от него триетажно жилище с площ 300 кв. м, за което той твърди, че никога не е имал ключове. \"Сега искам да се кандидатирам за президент\", каза предизвикателно Лула след огласяването на решението, което увеличава присъдата му на над 12 години затвор. Според анализаторите от \"Кепитъл икономикс\" обаче \"единодушното решение намалява възможностите на Лула да иска преразглеждане\". Поддръжниците и противниците на Лула, които вчера организираха демонстрации в Порто Алегре, но най-вече в Сао Пауло, винаги ще спорят дали решението е справедливо. Първите надават вой за организиран политически заговор и обвиняват правосъдието, че е било необичайно експедитивно в процедурата срещу  емблематичната фигура на левицата , опирайки се на твърде оскъдни свидетелства, дошли от доноси. Вторите смятат, че  Лула и неговата Партия на трудещите се , като всички политически формации в Бразилия от десетилетия, са абсолютно корумпирани и той заслужава да е в затвора. Лула е обект на още шест съдебни процедури, главно за корупция. \"Въпросът с триетажното жилище далеч не е най-сериозният\", заяви пред АФП един от тримата съдии от апелативния съд в Порто Алегре, Леандро Паулсен. Загубата на Лула  при обжалването ще има тежки последици за предстоящите президентски избори и бележи началото на вероятно продължителна и заплетена правна битка по-малко от девет месеца преди изборите в най-голямата страна в Латинска Америка. \"Това е безпрецедентна ситуация за Бразилия\", подчерта Фернандо Шулер от института \"Инспер\". \"Лула е фаворитът за изборите, а кандидатурата му е изключително несигурна. Положението е драматично за демокрацията\", каза той. Шанс от 30 процента Според \"Кепитъл икономикс\" решението на съдиите \"усложнява пътя на Лула до изборите, но не го блокира. \"Има около 30% шанс той да успее да участва в надпреварата\", допълват анализаторите.  Такъв процент вероятност виждат и анализаторите от \"Юрейша Груп\". \"Той не е погребал президентските си амбиции, макар изходът да бе възможно най-лошият за Лула. По тази причина шансовете му да участва в надпреварата според нас са не по-малки от 30%\", пишат те. Адвокатите му ще могат да сезират по-горните инстанции, стигайки до Върховния съд. Колкото по-бързо обаче действат наказателното правосъдие и изборните органи, толкова по-голяма е опасността Лула да бъде дисквалифициран. Претендентите трябва да се кандидатират до август и Лула няма никакъв интерес правосъдието да бърза. Според най-новите допитвания над една трета от бразилците са готови през октомври  да гласуват за Лула , който има значителна преднина пред най-близкия си евентуален съперник, крайнодесният депутат Жаир Болсонаро (17 процента). Президентът консерватор  Мишел Темер,  чийто мандат беше белязан от поредица скандали, няма да се яви и на политическата шахматна дъска не се налага нито един кандидат от центъра. Тази ситуация в страна, чието население е отчаяно и дори отвратено от политиката, може да разкрие не пътека, а цял булевард пред Лула за кандидатирането му за трети мандат. \"Лула вероятно ще продължи да води кампания независимо от изхода на правната битка\", допуска Томас Фаворо от консултантска компания \"Контрол рискс\". \"Той ще обжалва до изчерпването на всички възможности\", казва той. Партията на трудещите се, от своя страна, е заинтересована \"да продължи да поставя под въпрос съдебните решения\", за да го представя като жертва на процес с политически подбуди\", отбелязва Фаворо. Неговите поддръжници ще протестират по улиците и \"има риск от ожесточени сблъсъци със силите за сигурност\". Партията на трудещите се обаче изгуби лустрото си от времето, когато Лула беше на власт (2003-2010 г), и се превърна в \"куче, което лае, но не хапе\", \"партия с малцинство в Конгреса\", казва Фернандо Шулер. \"Най-многото, което тя би могла да направи, е да успее да блокира някои пътища\", допълва той. /БТА", "date": "2018.01.26", "title": "Фаворитът за изборите в Бразилия бе oсъден за корупция, но не се предава"}
{"url": "https://www.dnevnik.bg/sport/2018/01/26/3118746_svetovnata_kupa_po_snoubord_v_bansko_zapochva_dnes_s/", "text": "С първия от двата паралелни гигантски слалом днес започва Световната купа по сноуборд в Банско. Носителят на малкия кристален глобус в дисциплината Радослав Янков ще се бори за втора победа в третия си старт на родна земя. Миналата година той спечели първия паралелен гигантски слалом и завърши на второ място във втория. В 8.30 часа започват квалификациите. Те ще отсеят 32-та участници (16 при мъжете и 16 при жените) в основната фаза на състезанието. Тя стартира в 12.30 и ще бъде на директни елиминации с малък финал за третото място и голям финал за определяне на победителите. В събота (27 януари) ще се проведат състезанията в бордъркроса, където ще участва Александра Жекова. В неделя (28 януари) са вторите стартове в паралелния гигантски слалом. Общо 230 сноубордисти ще участват в шестте състезания от Световната купа в Банско. Стартовете на българска земя са последното голямо събитие в сноуборда преди олимпийските игри в Пьонгчанг. България ще бъде представена от седем състезатели. Освен Янков и Жекова по пистите под връх Тодорка ще се пуснат Теодора Пенчева, Михаил Кръшняк, Станислав Вангелов и Димитър Ганчев в паралелния гигантски слалон и Валентин Миладинов в бордъркроса. За състезателите с олимпийски квоти - Янков, Жекова и Пенчева, това ще е генерална репетиция преди игрите в Пьонгчанг. \"Стартовете в Банско идват в точния момент, за да влязат водещите ни състезатели във върхова форма. Дано тази форма бъде запазена и успехите да се повторят в Пьонгчанг. Призовавам всички фенове на белите спортове да дойдат и да подкрепят българските участници. Изключително важно е те да видят вашата подкрепа, за да влязат в оптимално темпо за олимпийските игри\", каза генералният секретар на Министерството на младежта и спорта (ММС) Асен Марков. Държавата отпусна 900 хиляди лева за домакинството на Световната купа. Миналата година за стартовете в Банско бяха отпуснати 990 хиляди лева. Както и през 2017 г., входът за трибуните ще бъде свободен, а качването ще става срещу билет за кабинковата въжена линия или валидна лифт карта. Стартовете в Банско ще бъдат излъчвани пряко по БНТ1 и БНТ HD. Наградният фонд за всеки от шестте старта е 30 000 швейцарски франка (25 800 евро). Сумата ще бъде разпределена между първите 16 в крайното класиране на всеки старт, като победителите ще получат по 11 600 евро. Освен българските звезди в Банско ще участват всички настоящи олимпийски и световни шампиони. В паралелния гигантски слалом ще карат Вик Уайлд, Андрей Собольов, Бенямин Карл, Андреас Промегер, Роналд Фишналер, Невин Галмарини, Юлия Дулмовиц и Естер Ледецка, която за пръв път ще кара в Банско. Звездите в бордъркроса ще са Линдзи Джакобелис, Микаела Мойоли, Нели Моен Локоз, Пиер Волтие, Алекс Пулен и др.", "date": "2018.01.26", "title": "Световната купа по сноуборд в Банско започва днес с първия старт на Радослав Янков"}
{"url": "https://www.dnevnik.bg/evropa/2018/01/26/3118241_moje_li_bez_evrofondovete_centralna_evropa_da_bude/", "text": "Нека забравим за малко политиката и да разгледаме икономиката. Макар Брюксел да не е особено доволен от демократичните и законови стандарти в страните от Централна и Източна Европа, икономиките на тези държави са едни от най-добре представящите се в Европейския съюз, пише \"Политико\". Миналата година Румъния бе най-бързо растящата икономика в ЕС с ръст на БВП от 6.4%. Полша, Чехия и Унгария също отбелязват по-бърз растеж в сравнение с някои големи икономики в Западна Европа и могат да се похвалят с ниска безработица. По данни на Европейската комисия от 12-те държави - членки на ЕС, които се очаква да отбележат икономически растеж от три или повече процента тази година, девет са бивши комунистически страни от източната част на континента (виж графиката). Един обикновен посетител, който се връща в тези държави след петгодишно отсъствие, ще види нови магистрали, модернизирани сгради и изобилие от чуждестранни инвестиции. В същото време ниската безработица увеличава потребителското доверие и вътрешното търсене, докато продължаващият приток на кохезионни фондове е знак, че все още се изливат пари в региона. В някои държави безработицата е толкова ниска, че дори се превръща в проблем. В Унгария засиленото търсене на персонал и бягството на работници към Западна Европа прави наемането на нови служители трудно за някои компании. Местните хора се оплакват, че трябва да чакат по шест месеца просто за да им боядисат апартамента. Полша, най-голямата икономика в региона, засега е избегнала недостига на служители, внасяйки работна ръка основно от Украйна. Силното икономическо представяне окуражава политическите лидери от Централна и Източна Европа  да искат думата им да се чува по-силно в ЕС . Унгарският премиер Виктор Орбан каза този месец, че регионът \"допринася повече за силата на ЕС, отколкото би си помислил някой през 2004 г.\", когато осем страни от Централна и Източна Европа се присъединиха към блока. \"Това е най-бързо растящият регион на ЕС, без който не бихме могли да говорим за какъвто и да било значим европейски растеж днес\", заяви Орбан по време на пресконференция, като добави, че \"в дебатите за бъдещето на Европа бихме искали нашият принос да съответства на тази роля\". Макар централно- и източноевропейските икономики все още да представляват малък дял от целия европейски брутен вътрешен продукт, политиците във Варшава са на мнение, че силното представяне на икономиката им вече оказва влияние върху ролята на държавата. \"Полската позиция в ЕС бе ясно повлияна от икономическия успех на страната\", каза Конрад Шимански, зам. външен министър, отговарящ за европейските въпроси. В Брюксел обаче гледат малко по-различно на Полша, след като Европейската комисия започна най-сериозната си  наказателна процедура по чл. 7 от Договора за ЕС заради  засилващия се контрол на правителството върху съдебната система. Процедурата  може да доведе до отнемане  на правото на глас на страната в ЕС. Европейският парламент обмисля да започне подобни действия по същия чл. 7 срещу Унгария заради опасения, че нарушава върховенството на закона, академичната свобода и правата на търсещите убежище. Западът помага на Изтока Париж и Берлин също разкритикуваха Варшава и Будапеща. Иронията обаче е, че голяма част от икономическия подем, който прави тези правителства популярни, е резултат от възстановяването в еврозоната. То засили търсенето на износ от Централна и Източна Европа и създаде нови работни места в региона, където много големи западноевропейски компании имат фабрики заради ниската цена на труда. \"Тези икономики са по-конкурентоспособни, имат много по-голям потенциал за увеличаване на производителността на труда\", коментира Пьотр Буяк, главен икономист на най-голямата полска частна банка - PKO Bank Polski. \"Докато еврозоната и Германия процъфтяват, Централна и Източна Европа също процъфтява.\" На фона на по-високата заетост потребителите в региона започнаха да харчат повече, явление, насърчено и от вътрешните държавни разходи. \"През последните години основният двигател на икономическия растеж бе частното потребление, произтичащо от постоянния ръст на заплатите, високото потребителско доверие и заетостта\", коментира за \"Политико\" Йежи Квечински, новият полски министър по инвестициите и икономическото развитие. \"В допълнение към икономическата стабилност чуждестранните инвеститори оценяват в Полша уменията на местната работна ръка, потенциала за растеж в производителността и относително ниските разходи за труд\", допълва той. Някои анализатори обаче се безпокоят, че икономическият бум в региона може да доведе до проблеми. \"В краткосрочен план растежът на БВП е много голям и всеки би трябвало да е доволен, но мисля, че в същото време трябва да сме обезпокоени за устойчивостта на този растеж\", казва Йонут Димитру, президент на румънския Фискален съвет, независим правителствен орган, който оценява ефекта от икономическите политики. \"Липсват инвестиции, особено публични инвестиции.\" Полската консервативна партия \"Право и справедливост\" въведе нови семейни добавки и намали възрастта за пенсиониране. Унгарското правителство, ръководено от партията на Орбан \"Фидес\", раздаде ваучери на пенсионерите, увеличи детските надбавки и започна да отпуска грантове, за да помогне на семействата да си купят жилища. Миналата година Румъния увеличи с двуцифрено число заплатите за служителите в държавния сектор. В същото време проектите за инфраструктура и развитие продължават да са силно зависими от европейските кохезионни фондове. В Полша над половината национални публични инвестиции между 2014 и 2017 г. идват от еврофондове, а в Румъния европейските фондове представляват над 60% от публичните инвестиционни разходи. В същото време, докато един унгарец харчи 0.31 евро на ден за вноската на страната в ЕС, европейските структурни и инвестиционни фондове в Унгария осигуряват 0.99 евро за човек на ден. Бъдещото финансиране Някои официални лица обаче омаловажават значението на еврофондовете за бъдещия растеж. Според тях променящата се същност на кохезионните програми на ЕС означава, че те вече няма да са толкова важни. \"В миналото кохезионните фондове бяха по-фокусирани върху икономическия растеж и догонването по отношение на БВП на глава от населението и държавите членки и регионите имаха много повече свобода за това как да ги използват\", казва полският зам.-министър на външните работи Шимански. \"Днес те са ограничени от специфични тематични цели, основно свързани с околната среда, климата и социалната защита\", допълва той. По думите му, \"ако еврофинансирането внезапно спре или бъде значително намалено, по-скоро няма да има толкова негативен ефект върху икономическия растеж, а вероятно ще нанесе по-силен удар върху другите стълбове на устойчивото развитие\". Унгарското правителство също така настоява, че голяма част от икономическия растеж на страната се дължи на собствените му политики за по-високи заплати и намаляване на корпоративните данъци. Миналия месец унгарският лидер Орбан смело предсказа, че Вишеградската група (Унгария, Полша, Чехия и Словакия), ще се превърне в нетен вносител в бюджета на ЕС. \"През 2030 г. ЕС ще бъде финансиран основно от Германия и от страните във Вишеградската четворка\", заяви той, като обаче подчерта, че очаква ЕС да продължи да налива пари в региона. В противен случай \"ще се обърнем към Китай\", допълни премиерът.", "date": "2018.01.26", "title": "Може ли без еврофондовете Централна Европа да бъде икономическият тигър на ЕС"}
{"url": "https://www.dnevnik.bg/bulgaria/2018/01/26/3118469_zastrasheni_svideteli_i_blizkite_im_shte_poluchavat/", "text": "Свидетели, подсъдими и др., както и техните близки, ще получават незабавна защита, когато са застрашени заради участието си в дело или разследване. Лична охрана или преместване на безопасно място например ще се дава още и на граждански ищци и частни обвинители, вещи и поемни лица, обвиняеми и техните близки, които са застрашени по наказателни дела. Това предвиждат промените, с вносител правосъдното министерство, в Закона за защита на лица, застрашени във връзка с наказателно производство. Те са публикувани за обсъждане на сайта за обществени консултации - strategy.bg. До момента защитените лица, които са съдействали на съда или разследващите, биваха включвани в Програма за защита. Процедурата, по която отнемаше обаче доста време. Затова и измененията целят да въведат предварителна незабавна защита, през което време ще тече и процедурата по задействане на програмата. Предварителната незабавна защита ще се осигурява за 30 дни и ще може да бъде удължавана с още толкова, преди лицата окончателно да бъдат включени или не в програмата. Законодателните мерки идват няколко дни след  убийството на бизнесмена Петър Христов , версиите за което включват и негово съдействие на полицията за разследване на  групата за отвличания \"Наглите \" и  тази за мокри поръчки \"Килърите\" . С измененията се въвежда определение на понятието , която ще включва два вида и ще се реализира на два етапа – предварителна защита и досегашната програма за защита на застрашени лица. Специалната защита винаги ще започва с предварителната, която ще се прилага до издаване на разпореждане на главния прокурор или вземане на решение на Съвета по защита на определена защитна мярка. Предварителната защита цели и да осигури време за събиране и оценка на необходимата информация за вземане на решението от главния прокурор за включване или не на застрашеното лице в Програмата за защита, аргументират се вносителите. С този срок ще се даде възможност и на застрашения да разбере в детайли възможностите си и ограниченията, които ще му наложи Програмата за защита, както и да организира личните си дела, със съдействието на Бюрото по защита. Предвидено е изпълнението на мерките по предварителната защита да започва отново с разпореждане на главния прокурор и писмено съгласие на застрашения. Процедурата пък ще се прекратява ако застрашеният я откаже. След разпореждането на главния прокурор бюрото ще има кратък срок - най-късно до пет дни, за да започне изпълнението на мерките по предварителната защита. : - лична физическа охрана; - охрана на имуществото; - настаняване на безопасно място; - настаняване в друго място за изтърпяване на наказанието. Предложения 30-дневен срок на предварителната защита има за цел да бъде ефективно осъществявана от Бюрото по защита. С предложените законови изменения се променят и съществуващите мерки по Програмата за защита, които ще са промяна на мястото на живеене в страната, промяна на мястото на работа, промяна на учебното заведение, настаняване в друго място за изтърпяване на наказанието, както и релокация в друга държава. И новите текстове на закона предвиждат смяна на самоличността на застрашения, но уредена по-подробно. Предвиден е и механизъм за периодична оценка за наличие и определяне на степента на застрашеност. Вносителите целят да се намали риска от нападения срещу защитените лица. Освен това се очаква да се ограничи необоснованото пребиваване на защитени лица в Програмата за защита без наличие на заплаха, както и осъществяване на мерки за защита, несъответстващи на обективната степен на заплаха. За обезпечаване работата на Бюрото за защита, законопроектът предвижда промяна и в Закона за защита на класифицираната информация, за да се създаде самостоятелна категория информация, която се класифицира като държавна тайна. Миналото лято със заповед на главния прокурор служители от Бюрото за защита бяха командировани в Добрич, за да осигурят безопасност на всички, които дават показания по аферата \"Суджукгейт\" срещу бившия депутат от ГЕРБ Живко Мартинов. Преди дни пък зам.-председателят на Народното събрание и лидер на \"Воля\" Веселин Марешки попита по време на  заседание на вътрешната комисия в парламента  главния прокурор Сотир Цацаров, могат ли съдействалите на разследващите да се чувстват спокойни. Въпросът му бе продиктуван от  убийството на бизнесмена Петър Христов  и последвалите версии за причините за това. Повече за версиите за убийството, за което прокуратурата и МВР, продължават да мълчат, четете  тук . Тогава Цацаров отговори на Марешки, че бюрото за защита работи добре и имат десетки случай на съдействали на правосъдието хора, които живеят вече в други държави с нови самоличности. Той допълни обаче, че са нужни още промени и спомена за готвените в правосъдното министерство.", "date": "2018.01.26", "title": "Застрашени свидетели и близките им ще получават незабавна охрана или преместване на безопасно място"}
{"url": "https://www.dnevnik.bg/sviat/2018/01/26/3118916_nai-malko_41_dushi_zaginaha_pri_pojar_v_bolnica_v/", "text": "Най-малко 41 души са загинали пожар в болница в град Мирян в Южна Корея. Ранените са близо 80, съобщава БТА. Пожарът е започнал в 7:30 ч. местно време в спешното отделение на първия етаж на основната сграда на болницата. Имало е около 200 души в пететажната сградата, когато пламъците са се разгорели. Петдесет и двама пациенти са били прехвърлени в четири съседни болници. Около 93 обитатели на старчески дом, намиращ се в сградата на болницата, са евакуирани. Причините за пожара са неизвестни. Трагедията става месец след пожар във фитнес клуб в град Чечхон, в който загинаха 29 души. Тогава липса на аварийни изходи, неправилното паркиране на автомобили, блокиращи достъпа на пожарникарските коли до горящата сграда и наличието на запалими материали в конструкцията на сградата бяха причините за големия брой жертви.", "date": "2018.01.26", "title": "Най-малко 41 души загинаха при пожар в болница в Южна Корея"}
{"url": "https://www.dnevnik.bg/sviat/2018/01/26/3118924_soros_razkritikuva_trump_che_iska_da_suzdade_mafiotska/", "text": "Американският милиардер и филантроп Джордж Сорос каза по време на годишната вечеря, давана от него в кулоарите на Световния икономически форум в Давос, че според него президентът на САЩ Доналд Тръмп иска да създаде \"мафиотска държава\", но няма да може да го направи заради силата на институциите в страната, съобщава БТА. \"Конституцията, институциите и здравото и кипящо от енергия гражданско общество няма да позволят това\", заяви Сорос, чиято фондация насърчава демокрацията и човешките права. Той не навлезе в подробности относно изразеното мнение, но прогнозира, че Тръмп ще бъде \"временен феномен\" и ще изгуби изборите през 2020 г., ако стигне толкова далеч. Сорос отдавна критикува Тръмп, който също е в Давос и ще произнесе реч днес. Както и миналата година, милиардерът определи администрацията на Тръмп като \"опасност за света\". \"Идването на власт на лидери като Ким Чен-ун в Северна Корея и Доналд Тръмп в САЩ излага на риск оцеляването на човешката цивилизация. И двамата изглеждат готови да рискуват една ядрена война за да се задържат на власт\", допълни той. Милиардерът отправи критики и към интернет гигантите, описвайки ги като \"все по-мощни монополи\", които могат да бъдат изкушени да се свържат с \"авторитарни режими\". Сорос посочи \"Гугъл\" и \"Фейсбук\" като такива компании. Според него \"техните дни са преброени\". На вечерята Сорос говори и за биткойна. Той припомни, че това не е валута и че честите покачвания на курса са \"типичен балон\". Според милиардера обаче няма да има рязък спад в курса на биткойна, а по-скоро поетапно намаляване.", "date": "2018.01.26", "title": "Сорос разкритикува Тръмп, че иска да създаде мафиотска държава"}
{"url": "https://www.dnevnik.bg/sport/2018/01/26/3116621_hyon_chun_-_noviiat_nacionalen_geroi_na_jujna_koreia/", "text": "Той носи очила на корта, но не заради модна прищявка. Надарен е с изключителна скорост и удря топката здраво от всяка част на игрището. Притежава огромен потенциал и талант, който може да го изведе до върха на световния тенис. Запознайте се с Хьон Чун - новия национален герой на Южна Корея. Чун се превърна в една от големите звезди на тазгодишния Australian Open. 21-годишният тенисист, който заема 58-ото място в световната ранглиста, направи истински фурор на кортовете в Мелбърн. Той достигна до полуфиналите, където ще се изправи срещу носителя на 19 титли от Големия шлем Роджър Федерер. По пътя към финалната четворка Чун записа поредица впечатляващи победи. Във втория кръг той разби в три сета друг от големите таланти в тениса - руснака Данийл Медведев. В третия кръг кореецът триумфира в петсетова битка със световния №4 Александър Зверев, като спечели последния сет на нула. В осминафиналите той се изправи срещу рекордьора по титли в Мелбърн и свой идол от детските години Новак Джокович.  Чун изигра впечатляващ мач , като успя да победи сърбина с неговите най-силни оръжия, при това в три сета. Той стана първия тенисист от Южна Корея, който достига до финалната осмица в турнирите от Големия шлем. \"Доста съм изненадан. Стигнах до полуфиналите, победих Саша и Новак. Никога не бях достигал до втората седмица в турнирите от Големия шлем, така че определено съм изненадан. Просто се опитвам да се подобрявам и да се фокусирам върху всяка една точка на корта\", каза Чун след  победата срещу Тенис Сандгрен , която го класира за финалната четворка в Мелбърн. Българските почитатели на тениса ще могат да се запознаят отблизо с корееца, който ще играе в турнира в София през февруари. Фокусирай се върху нещо зелено Като дете Чун е обещаващ състезател по таекуондо, но започва да играе тенис заради лекарска препоръка. Той страда от астигматизъм и доста увредено зрение. Когато е на шест години, семейният доктор казва на родителите му, че би било доста полезно, ако се \"фокусира върху нещо зелено\". Необичайно с оглед неособено голямата популярност на тениса в страната, неговият баща и по-големият му брат играят тенис. Изборът е логичен и шестгодишният Чун сменя националния спорт с ракетата и зелената топка. Баща му става негов треньор и остава такъв чак до декември 2017 г. Той прави тенис корт в задни двор, където двамата му синове играят от сутрин до вечер. Днес Хьон Чун споделя, че винаги му е било най-трудно да побеждава своя по-голям брат. \"Мисля, че съм го бил само два пъти\", спомня си корейският талант. Хьон Чун привлича вниманието на големите специалисти, когато в края на 2008 г. печели турнирите \"Еди Хър\" и \"Ориндж боул\" при 12-годишните. Впоследствие той е привлечен заедно със своя брат Хонг Чун в академията на Ник Болетиери във Флорида. Заради очилата, които постоянно носи, младият кореец често е наричан от връстниците си Професора и Учения. Носенето на очила обаче по никакъв начин не се отразява негативно на играта му на корта. \"Имам високо ниво на астигматизъм и трябва да нося очила през цялото време. Толкова съм свикнал с тях, че вече ги чувствам като част от тялото ми. Така че нямам никакъв проблем да играя с очила\", казва 21-годишният тенисист. Талант и упорита работа По-малкият брат прави солидна кариера при юношите. Той достига до седмото място в световната ранглиста и играе финал на \"Уимбълдън\" през 2013 г., като по пътя към мача за титлата отстранява поставения под №1 Ник Кириос и осмия в схемата Борна Чорич. На 16 години Чун се връща в родния си град Сувон, където живее и до днес. През 2014 г. кореецът влиза в професионалния тенис, като печели няколко турнира от сериите \"Фючърс\" и \"Чаланджър\", дебютира с две победи за купа \"Дейвис\", печели златен медал на двойки от Азиатските игри и завършва годината под №151 в световната ранглсита. Пробивът му при мъжете идва през 2015 г. Чун печели четири титли от сериите \"Чаланджър\" и успява да преодолее квалификациите на два поредни турнира от Големия шлем - \"Уимбълдън\" и US Open. Кореецът завършва сезона под №51 и печели наградата на АТП за най-проспериращ играч. В края на годината Чун се връща в родината си, за да отбие задължителната военна служба. За него е направено изключение и той преминава само базова четириседмична подготовка. Възходът му обаче е спрян от поредица травми, сред които в гърба и колената. Заради контузиите той пропуска голяма част от 2016 г. и се срива до 146-ото място в ранглистата. През 2017 г. Чун успява да се опази от контузии и демонстрира своя огромен потенциал. Той участва в три турнира от Големия шлем - Australian Open, \"Ролан Гарос\" и US Open, и преминава първия кръг на всеки от тях. През ноември идва и най-големият му успех - титлата от първото издание на младежките финали на АТП. В края на годината Чун започва работа с треньора Невил Гудуин, който беше дългогодишен наставник на Кевин Андерсън и помогна на южноафриканеца да стигне до финала на US Open. Гудуин е изключително ентусиазиран да работи с Чун, а съвместната им работа дава мигновени резултати. \"Той е изключителен младеж. Много е спокоен, притежава страхотно чувство за хумор. Той не се взима твърде насериозно. Стреми се да се подобрява всеки ден, да печели мачове и да се наслаждава на тениса\", казва Гудуин за своя възпитаник. Национален герой Чун вече е истинска суперзвезда в своята родина Страхотното му представяне в Мелбърн доведе до огромен ръст в продажбите на тенис продукти в Южна Корея. Водещият сайт за онлайн пазаруване в страната Gmarket обяви бум на интереса към тенис ракети, ленти, маратонки и топки. По-рано тази седмица беше отчетен ръст от 24% в продажбата на свързани с тениса продукти спрямо предишната седмица и цели 120% в продажбата на маратонки за тенис. \"В този период изключително рядко може да се види увеличение на търсенето на тенис продукти, тъй като е зима и не е сезонът за тенис. Тези дни в нашия сайт тенис продуктите са в топ 10 на най-търсените. Бих казал, че Хьон Чун има главната роля за ръста в продажбите\", каза Хай Джин О, специалист по връзки с обществеността на Gmarket. За други фурорът на Чун в Австралия е добре дошъл, защото ще им даде почивка от политическите проблеми като корупционнни скандали в страната и недоволството сред южнокорейците около участието на Северна Корея в зимните олимпийски игри в Пьонгчанг. \"Писна ми да чета новини за политически проблеми. Сега съм толкова щастлив да чуя такива добри новини за Чун, който ни вдъхва надежда\", заяви кореец, цитиран от \"Ройтерс\".", "date": "2018.01.26", "title": "Хьон Чун - новият национален герой на Южна Корея"}
{"url": "https://www.dnevnik.bg/zelen/2018/01/26/3118932_vuzduhut_v_sofiia_otnovo_e_zamursen/", "text": "Нивата на фини прахови частици във въздуха в София са превишени. Най-високи са стойностите на азотния и серния диоксид, които са съответно 200 µg/m3 и 350 µg/m3, което е с няколко пъти над допустимите нива, показват данните на Столичната община. В кварталите \"Павлово\" и \"Хиподрума\" нивата на фини прахови частици са най-големи. Това са отнася и за \"Надежда\", но там към момента превишението е по-малко. Прогнозната информация на Столичната община за утре е за значително по-малко замърсяване на въздуха. По данни на Изпълнителната агенция по околна среда в България най-замърсен е въздухът в кварталите \"Хиподрума\" и \"Павлово\", като нивата на фини прахови частици са се увеличили драстично още от късно снощи. Данните от измервателните уреди на независимата гражданска инициатива  \"Еър София\"  показват, че над почти цяла София има голямо превишение на нормите за фини прахови частици. От Столичната община призоваха жителите и гостите на града да не се движат с личните си автомобили и да използват градски транспорт. Столичният инспекторат пък ще започне извънредни проверки на пунктове за вторични суровини и автосервизи за нерегламентирано изгаряне на отпадъци. Освен това столичната полиция ще извършва днес извънредни проверки на автомобилите за нивата на вредните газове и техническата изправност на системите им за преработка. Според препоръките на СЗО за ФПЧ10 – по-едрите прахови частици – допустимата норма е 50 μg/m3 за 24 часа и 40 μg/m3 – за година. За по-дребните и затова по-опасни за здравето прахови частици ФПЧ2,5 краткосрочната 24-часова стойност е 25 μg/m3, а дългосрочната годишна индикативна средна стойност е 10 μg / m3.", "date": "2018.01.26", "title": "Въздухът в София отново е замърсен"}
{"url": "https://www.dnevnik.bg/sviat/2018/01/26/3118934_trump_govori_pred_globalnite_lideri_v_davos_sred/", "text": "Американският президент Доналд Тръмп, който пристигна в Давос в четвъртък, ще произнесе слово в петък пред Световния икономически форум в швейцарския курорт, събрал същите глобални лидери, които той остро нападаше по време на предизборната си кампания. Белият дом заяви, че САЩ продължават да поддържат близки отношения със съюзниците си, но в същото време искат да намалят търговския дефицит с мнозина от водещите икономики на света. Девизът \"Америка на първо място\" означава по-честна спрямо американците реципрочна търговия, казват от Вашингтон. Тръмп никога не е бил канен в Давос като бизнесмен и е първият от 2000 г. действащ американски президент, който лично пристига на срещата. \"America first не означава America alone\", коментира главният икономически съветник на Белия дом Гари Кон, който пътува с Тръмп. \"Когато светът расте, и ние растем, защото сме част от световната икономика и президентът вярва в това.\" Но САЩ продължават с протекционистични действия като наложените тази седмица 30% мита за китайските соларни панели. В сряда министърът на икономиката Стивън Мнучин коментира в Давос, че е ОК с евтиния и отслабващ долар, който е на 3-годишно дъно спрямо водещите валути. В Европа се опасяват, че 2018 г. ще е годината, в която Тръмп ще премине \"от лаене към хапане\", коментира \"Ройтерс\". В ЕС очакват решението му за наказателни мерки срещу вноса на стомана, както и дали ще бъде сложен край на споразумението за свободна търговия между САЩ, Канада и Мексико (NAFTA). В четвъртък програмата му включавше среща с премиерите на Великобритания и Израел. Вечерта той бе домакин на вечеря с ръководителите на някои от най-големите корпорации в света, включително Nestle, SAP, Siemens, Deloitte и Bayer. След това той заяви: \"Много хора се завръщат в САЩ. Виждаме страхотни инвестиции и днес беше вълнуващ ден. Много страхотен ден и велик за нашата страна\". Но \"Ройтерс\" разказва, че двама президени на компании са се въздържали от участие във вечерята, защото не искали да се ръкуват с Тръмп. Единият от тях взел решението, след като се консултирал със съпругата и децата си.", "date": "2018.01.26", "title": "Тръмп говори пред глобалните лидери в Давос сред опасения за търговска война"}
{"url": "https://www.dnevnik.bg/evropa/2018/01/26/3118936_britanski_ministur_obvini_rusiia_che_shpionira/", "text": "Британският министър на отбраната Гавин Уилямсън обвини Русия, че шпионира стратегически инфраструктури на страната му за целите на евентуални планове за предизвикване на хаос във Великобритания, предаде \"Франс прес\", цитирана от БТА. Това според министъра може да предизвика смъртта на хиляди хора. В интервю за британския в. \"Дейли телеграф\" Уилямсън твърди, че Русия е извършила проучвания на мрежите за доставка на електричество, свързващи Великобритания и Европа. Това навеждало на мисълта, че Москва се опитвала да разбере как може да предизвика паника или да атакува страната, смята министърът. Той твърди, че Русия обмисляла как може да причини възможно най-голяма вреда на Великобритания, разрушавайки нейната икономика, нейните инфраструктури, предизвиквайки смърт и намирайки елемент, който да провокира тотален хаос в страната. \"Защо те продължават да снимат или да наблюдават електрическите централи? Защо те наблюдават интерконекторите, които докарват ток в нашата страна?, пита Уилямсън. \"Те наблюдават тези пунктове, защото мислят, че това са начини, по които да атакуват Великобритания\", допълва той. Лондон на няколко пъти вече  разкритикува предполагаемата руска намеса . Британският премиер Тереза Мей  спомена през ноември за враждебни действия  от страна на Русия. Кийрън Мартин, шефът на Националния център за киберсигурност пък каза, че руската намеса се е изразила миналата година в атаки срещу британски медии, телекомуникациите и сектора на енергетиката.", "date": "2018.01.26", "title": "Британски министър обвини Русия, че шпионира стратегически инфраструктури на страната му"}
{"url": "https://www.dnevnik.bg/na_put/2018/01/26/3118430_kak_veneciia_se_spravia_sus_skandala_s_restorantska/", "text": "По всеобщо мнение Венеция е един от най-скъпите градове за туристите. Тя обаче буквално \"събра очите\" на целия свят, след като миналата седмица четирима японски туристи получиха сметка от 1100 евро за обяд в скромно заведение в центъра. Младежите, които са студенти в университета в Болоня, поръчали четири пържоли, риба и минерална вода и останали втрещени от сумата от 1143 евро, която трябвало да платят, разказва Би Би Си. Платили, но се оплакали в полицията, а инцидентът получи световен медиен отзвук. Властите се захванаха да проучват случая. Кметът на града Луиджи Брунаро пусна веднага в \"туитър\" извинение . \"Ако тази срамна случка се потвърди, ще направим всичко възможно виновните да понесат наказание. Справедливостта ще възтържествува\", написа той. Ден по-късно местната асоциация на хотелиерите обяви, че ще компенсира японските туристи като им предостави луксозен престой в хотел по избор. Пострадалите студенти ще могат да останат безплатно за две нощувки в избран от тях четири или петзвезден хотел в града. Хотелиерите изразяват надежда, че повторното идване във Венеция няма да ги затрудни (разстоянието от Болоня се взима за два часа с влак), а следващият им престой ще заличи спомените от неприятния инцидент, пише британският \"Телеграф\". Италианските медии не посочват името на ресторанта, но от публикациите им се разбира, че е собственост и се управлява от чужденци, а рейтингът му в \"Трип адвайзър\" бил изключително нисък. Сдружението \"Група 25 април\", обединяващо кореняците венецианци, обяви, че ще пусне във \"Фейсбук\" съвети към туристите как да се предпазят от подобни издевателства. Измамите на туристи не са рядкост, но това накърнява доброто име на града и на всички нас\", заяви пред Би Би Си председателят на сдружението Марк Гаспаринети. По негови думи едва 1.1% от ресторантите в района на площад Сан Марко, са собственост на местни жители, а в историческата част на града делът им е 40 на сто. Засега скандалът все още не е приключил, а чужди медии продължават да припомнят за случаи с надписани сметки и гадна храна в града. Радио от Абу Даби пък писа до слушателите си по този повод: \"Ако сте в Европа, проверявайте цените в менюто предварително\".", "date": "2018.01.26", "title": "Как Венеция се справя със скандала с ресторантска сметка от 1100 евро"}
{"url": "https://www.dnevnik.bg/evropa/2018/01/26/3118939_ustroistva_za_sledene_biaha_otkriti_v_ofisa_na/", "text": "Само за една седмица във виенския офис на лидера на крайната десница Австрийска партия на свободата бяха открити устройства за следене и имаше проникване с взлом. Крайната десница е част от правителството и е оглавявана от вицеканцлера на Австрия Хайнц-Кристиан Щрахе, предаде \"Ройтерс\", цитирана от БТА. Проникването с взлом е станало в сряда вечерта, докато Щрахе е бил на вечеря извън офиса. То стана броени дни, след като в офиса бяха открити средства за електронно наблюдение, скрити зад огледална стена. Те били намерени при проверка, извършвана обичайно от специалисти на разузнаването, когато една партия се мести в нов офис, разказа партийна говорителка. Щрахе се премести в новия си офис през декември. Той се помещава в бароковия дворец Дитрихщайн във Виена. По случаите е започнало разследване. Информациите за тях идват в разгара на скандал с кандидата на партията на изборите в провинция Долна Австрия Удо Ландбауер. Той бе принуден да подаде оставка като заместник лидер на студентска организация, когато излезе на яве, че тя е разпространявало книга с песни с нацистко съдържание, възхваляващи убийството на евреи и действията на нацисткия режим.", "date": "2018.01.26", "title": "Устройства за следене бяха открити в офиса на австрийския вицеканцлер"}
{"url": "https://www.dnevnik.bg/photos/2018/01/26/3117788_fotogaleriia_dnes_v_parij_e_kritichen_den_za/", "text": "Петък и събота ще са критични дни за Париж заради покачващото се ниво на река Сена. Крайбрежните алеи и улици вече са под вода след продължителни валежи нагоре по течението на реката. Това принуди властите да затворят 6 метростанции, както и изложба на ислямско изкуство в подземието на Лувъра. Под мостовете до катедралата \"Нотр Дам\" не може да се преминава с лодки. Прогнозите са речното ниво да се повиши с 6 метра или повече. По обед в сряда то бе 5.24 метра, а рекордът от 8.65 м е от 1910 г.", "date": "2018.01.26", "title": "Фотогалерия: Днес в Париж е критичен ден за преливащата Сена"}
{"url": "https://www.dnevnik.bg/politika/2018/01/26/3118938_ne_e_moia_rabota_da_znam_koi_e_sobstvenik_na_julen/", "text": "Министърът на околната среда Нено Димов обяви, че не е негова работа да знае кой е реалният собственик на концесионера на ски зоната в Банско \"Юлен\". В сутрешния блок на Нова телевизия посочи, че не вижда проблем по тази тема, а ако има, то той не е свързан с околната среда, за която отговаря. Наскоро представители на \"Юлен\"  отказаха да съобщят кой е реалният собственик  на компанията в ефира на същата телевизия, но обявиха, че всички държавни институции знаели. В анализ на продължаващите шествия в защита на Пирин министърът обяви, че те са политически от самото начало и че голяма част от участниците в тях не си дават сметка за какво протестират. Отново повтори, че няма нормално мислещ човек, който да си мисли, че наистина е разрешено строителство върху 48% от Пирин, а че ставало дума само за 2%, от които вторият лифт бил нищожна част. Лидерите на тези протести на практика са политически партии, които не успяха да влязат в парламента, кандидати, които получиха по 20-30 гласа, които се опитват да прокарват решения, които спират развитието на България, обясни още министърът. Освен това, според него, лидерите на този протест си служат с манипулации и откровени лъжи. В политиката е ясно, че има много различни решения, аз съм длъжен да следвам закона, а политически протести е нормално да има навсякъде в демократичния свят, допълни Димов. И той лансира тезата, че от Черноморието през вътрешността на страната до планините се блокира всякаква инвестиционна активност като се обжалват устройствени планове и други решения с цел да се забави изпълнението на проектите.", "date": "2018.01.26", "title": "Не е моя работа да знам кой е собственик на \"Юлен\", обяви Нено Димов"}
{"url": "https://www.dnevnik.bg/sport/2018/01/26/3118933_ruskite_znamena_shte_budat_dopuskani_v_pyongchang/", "text": "Знамето на Русия ще може да се развява по трибуните по време на зимните олимпийски игри в Пьонгчанг, въпреки недопускането на страната до участие, реши Международният олимпийски комитет (МОК). В становището се казва, че показването на флага \"не може да бъде забранено\", пише insidethegames.biz. Въпреки това МОК уточнява, че може да предприеме мерки, ако руският флаг бъде въвлечен в \"организирана политическа демонстрация\". Информацията идва в дните, след като в Русия се появиха твърдения, че знамето на страната ще бъде напълно забранено в Пьонгчанг. Русия беше изключена от участие заради системно нарушаване на антидопинговите правила. Все пак руски спортисти, преминали внимателен подбор, ще бъдат допуснати до игрите, като ще се състезават в отбора с името \"Олимпийски спортисти от Русия\". Руският олимпийски комитет обяви преди ден, че  заявката на страната включва общо 169 спортисти . Сред тях обаче няма да са някои от най-добрите състезатели. Игрите в Пьонгчанг ще се проведат от 9 до 25 февруари.", "date": "2018.01.26", "title": "Руските знамена ще бъдат допускани в Пьонгчанг"}
{"url": "https://www.dnevnik.bg/evropa/2018/01/26/3118942_berluskoni_iska_predsedatelia_na_evroparlamenta_za/", "text": "Следващият премиер на Италия трябва да е Антонио Таяни, настоящият председател на Европейския парламент. Това предложение отправи в \"Туитър\" бившият италиански премиер Силвио Берлускони, цитиран от \"Ройтерс\". Берлускони припомни, че Таяни е сред основателите на партията му \"Форца Италия\", че е много уважаван в Европа и е в синхрон с неговите собствени позиции. Партията на Берлускони \"Форца Италия\"  се обедини с две партии  - \"Северна лига\" и \"Италиански братя\" - за предстоящите  парламентарни избори , насрочени за 4 март. Социолозите вещаят на блока 37 процента от гласовете, а на Демократическата партия и на \"Движение Пет звезди\" по 27 процента. Не всички в блока на \"Форца Италия\" обаче са съгласни с идеята на Берлускони за Таяни. Според Матео Салвини, лидер на \"Северна лига\" Таяни е прекалено умерен по европейските въпроси, а Джорджа Мелони, лидер на \"Италиански братя\", каза, че тя самата иска да стане премиер и така да бъде първата жена, оглавила италианско правителство. Преди четири дни Таяни организира среща на Берлускони с председателя на Европейската комисия Жан-Клод Юнкер в Брюксел, припомня \"Ройтерс\"./БТА", "date": "2018.01.26", "title": "Берлускони иска председателя на Европарламента за италиански премиер"}
{"url": "https://www.dnevnik.bg/politika/2018/01/26/3118944_prezidentut_uchastva_v_rusheneto_na_parlamenta_za_da/", "text": "Президентът Румен Радев иска да се поддържа противопоставянето в българския парламент и да участва в допълнителното рушене на доверието в парламента, за да се чувства по-значим. С тези думи лидерът на парламентарната група на ГЕРБ Цветан Цветанов коментира пред Би Ти Ви отчета на държавния глава за първата му година от встъпването в длъжност. Радев посочи, че  парламентът атрофира  и просто официализира решенията на правителството. Последва отговор от страна на председателя на Народното събрание Цвета Караянчева, която го призова  да спре да обижда депутатите  и да започне да изпълнява ролята си на обединител на нацията. По думите на Цветанов президентът е изпаднал в международна изолация заради някои свои действия. Като пример даде гласуването му за продължаването на санкциите срещу Русия, а след това обяснявал пред обществото, че бил против. Именно заради тази международна изолация  той не бил уведомен  за поканата на турския президент Реджеп Ердоган за  срещата на лидери на европейски институции във Варна. \"Завистта или обидата не е присъща за президентската институция. Президентът не може да се съревновава с премиера Бойко Борисов, защото той е прогнозируем за европейските лидери\", допълни Цветанов. Той отрече твърденията на лидера на БСП Корнелия Нинова, че  Борисов е пратил съобщения на депутатите на ГЕРБ,  че Истанбулската конвенция задължително трябва да бъде ратифицирана. Според него тя ще бъде приета, но преди това ще се наложи да се направят допълнителни обяснения по текстовете ѝ. \"Един милион жени в България са подложени на домашно насилие. Замисляме ли се какво им причиняваме с всичко това\", каза още Цветанов.", "date": "2018.01.26", "title": "Президентът участва в рушенето на парламента, за да се чувства по-значим, обяви Цветанов"}
{"url": "https://www.dnevnik.bg/evropa/2018/01/26/3118945_evropeicite_triabva_da_sa_na_stranata_na_ankara_v/", "text": "Турция би искала европейците да са на нейна страна в операцията й срещу кюрдските Сили за защита на народа (СЗН) в Северна Сирия, заяви в Брюксел турският министър за ЕС Йомер Челик, цитиран от \"Франс прес\". \"Това, което искаме да чуем от нашите съюзници и приятели, е да кажат: ние сме с Турция, ние сме на страната на Турция в борбата с тероризма, по-специално при  прочистването на Африн  от терористични елементи\", заяви Челик. \"Турция има легитимни интереси в сигурността\" за тази операция, увери той. \"Към днешна дата от Африн е имало над 700 обстрела срещу Турция. Не можем да търпим това!\", заяви Челик, който се срещна в Брюксел със заместник-председателя на Европейската комисия Франс Тимерманс и върховния представител на ЕС за външната политика Федерика Могерини. \"Ясно заявихме на нашите приятели и съюзници, че не трябва да подкрепят Силите за защита на народа\", добави Челик и съобщи, че Турция  отначало неуспешно е предложила  на западняците да направят операцията заедно, преди да я започне сама. СЗН са подкрепяни от САЩ и изиграха важна роля в освобождаването на сирийски територии от \"Ислямска държава\". Турция обаче ги обвинява, че са сирийският клон на Кюрдската работническа партия, която води въоръжена борба на турска територия от 1984 г., отбелязва АФП. В началото на седмицата  Могерини заяви, че ЕС е изключително обезпокоен  от операцията на Турция в района на сирийския град Африн. Тя заяви, че този въпрос е влязъл в дневния ред на Съвета на ЕС. /БТА", "date": "2018.01.26", "title": "Европейците трябва да са на страната на Анкара в операцията в Северна Сирия, заяви турски министър"}
{"url": "https://www.dnevnik.bg/bulgaria/2018/01/26/3118947_slujitel_v_centura_za_deca_v_gabrovo_obiavi_che/", "text": "Служителката в социалния център \"Хризантема\" в Габрово за деца с увреждания, заснета как удря момиче, твърди, че ръководителката на дома и социалният работник са правили клипове за развлечение. \"Чувствам се повече унизена, отколкото виновна\", заяви Татяна Донева. Тя допълни, че е била провокирана от ръководството. \"Тези клипове и всякакви други, които правеха по цял ден, ги използваха за развлечение\", заяви Донева. \"Използваха децата за развлечение, най-вече тази Веселка, която беше опасна за децата\", допълни Татяна Донева пред БиТиВи. Тя посочва, че директорът на дома и социалният работник подтиквали децата към агресия към нея и тя не издържала на нея. Затова и ударила детето, което се вижда на разпространения клип. Уволненият ръководител на Центъра за настаняване \"Хризантема\" Маринела Лазарова отрича да е присъствала на заснемането на видеоклиповете. Социалният работник Йорданка Милчева пък твърди, че е направила забележка на служителката, а записът е направен за доказателство. До момента над 10 души са разпитани след като прокуратурата се зае с казуса. На тези хора съвестта им е тефлонова, не залепва нищо за нея, коментира пред телевизията Христо Монов, който е бивш зам.-директор на Държавната агенция за закрила на детето. Допълни, че служителите в подобни домове са поставени в ситуация, в които грижата за деца се нарича услуга. Допълни, че от есента на 2009 г. съществува гореща линия за деца в риск 116 111 и ако на нея е бил подаден сигнал за случващото се в дома, системата е щяла да бъде уведомена. Според Христо Монов проблемите в такива домове идват от започналите дейности по \"герберски тип\", при които те са превърнати в корупционна схема. Не му бе дадена възможност да обясни какво представлява схемата. Обясни, че служителите се държат на минимални заплати и затова нямат квалификация да работят с такива деца.", "date": "2018.01.26", "title": "Служител в центъра за деца в Габрово обяви, че клиповете с насилие били правени за забавление"}
{"url": "https://www.dnevnik.bg/evropa/2018/01/26/3118948_kandidatite_za_prezident_na_chehiia_se_obediniha_za_es/", "text": "Кандидатите за президент на Чехия се обявиха за по-активна роля на Чехия в Европейския съюз. Това стана по време на дебати, проведени вчера вечерта и излъчени по Чешката телевизия, предаде ТАСС. Проруски настроеният  досегашен президент Милош Земан  и  прозападният учен Иржи Драхош  се обявиха в хода на дебатите за това Чехия да бъде достоен партньор на останалите страни в ЕС. Двамата кандидати имаха сходни позиции  по въпроса за миграцията  и за преминаването към еврото. Драхош заяви, че Чехия сама трябва да решава кого да приема в страната си и припомни, че онези хора, които са дошли в Чехия, трябва да уважават законите и културата на страната. Земан пък подчерта, че поддържа идеята за европейска федерация. Той каза, че е нужна съвместна външна политика, политика по отбраната и общи принципи на социална политика, както и съвместна охрана на външните граници на ЕС. Земан каза, че би искал процесът по интеграция по тези направления да продължи. Той заяви, че поддържа плановете за приемане на закон за общонационалните референдуми. Земан не изключи възможност за плебисцит по въпроса за участието на републиката в ЕС. Относно еврото настоящият президент каза, че е срещу приемането му сега, защото не иска Чехия да плаща гръцките дългове. Той допълни, че ще е за прием в еврозоната, когато тези дългове бъдат погасени. Според Драхош Чехия може да приеме еврото, ако ситуацията в еврозоната бъде стабилна и ако правителството на Чехия приеме съответното решение. Двамата кандидати \"сблъскаха\" позиции по въпроса за Русия и за Крим. Драхош каза, че западните страни трябва да оказват натиск върху Русия заради Крим, защото той е украински. Той се обяви за удължаване на антируските санкции и каза, че демократичните страни не трябва да признават анексията на Крим, която нарече \"временно явление\". Земан пък посочи, че \"фактически Крим е безспорно руски, защото се намира под руска юрисдикция\". Той обаче призна, че при присъединяването му са били нарушени международни споразумения. Земан заяви, че Русия не може да бъде заплаха за Чехия, само защото последната е част от ЕС и НАТО. За подобно нещо предупреждава Драхош. В дебатите той дори предупреди, че в Чехия се засилва активността на руските, а също и на китайските, тайни служби и каза, че Русия ще продължи да се меси в чешките дела. По време на дебатите Земандопусна, че обвиненията в присвояване на европейски средства, заради които  бе снет имунитетът на премиера Андрей Бабиш  и  парламентът не гласува доверие  на правителството му, може да са изфабрикувани от неговите политически противници. Дебатите между Земан и Драхош се проведоха преди втория тур на президентските избори, който е днес и утре в Чехия. На първия тур  Земан получи 38.56%, а Драхош - 26.60%, припомня \"Франс прес\". В навечерието на втория тур социологическите агенции са колебливи в прогнозите си за евентуалния победител. Допитване на Кантар/ТНС/Медиан, публикувано в неделя, дава 45.5% на Земан и 45% на Драхош, като 10% от анкетираните все още не знаят за кого ще гласуват. Според допитване на СТЕМ/МАРК от понеделник Драхош има 47%, а Земан 43%. Изборните секции ще са отворени днес в 13 ч. до 21 ч. по Гринуич и утре в 7 ч. до 13 ч. по Гринуич. Резултатите ще станат известни утре следобед. Междувременно в Давос на международния форум чешкият премиер в оставка Бабиш призова ЕС да взима решения, които да са разбираеми за обикновените европейци, предаде ТАСС. Той настоя за участие на обикновените европейски граждани в разработването и приемането на управленческите решения в ЕС./БТА", "date": "2018.01.26", "title": "Кандидатите за президент на Чехия се обединиха за ЕС, но спориха за Русия и Крим"}
{"url": "https://www.dnevnik.bg/bulgaria/2018/01/26/3118959_sudut_potvurdi_uvolnenieto_na_rumiana_chenalova/", "text": "Тричленен състав на Върховния административен съд (ВАС) потвърди уволнението на съдия Румяна Ченалова, съобщава сайтът  news.lex.bg.  Решението е от четвъртък - 25 януари, но все още не е качено на сайта на съда, защото се заличават лични данни. Ченалова беше уволнена през ноември 2015 година от бившия състав на съдебния съвет, който взе решението единодушно. В дисциплинарното производство срещу нея бяха включени три предложения за наказание на съдийката. Две от тях бяха от членове на съвета и едно от бившия правосъден министър Христо Иванов. Съдебният съвет което бяха обединени три предложения за налагане на наказания на съдийката. Ченалова стана обект на проверки покрай делото \"Белведере\", като впоследствие имаше данни за нарушения и по други дела. Ченалова  обжалва  уволнението си, но делото се забави, защото Върховния административен съд спря всички подобни производста, докато се произнесе с тълкувателно решение. Това се случи през юни тази година, когато общото събрание на съда реши, че вносители на предложение не може да участват и в дисциплинарния състав, какъвто е случаят с Ченалова, защото по нейното дисциплинарно производство Галя Георгиева и Даниела Костова бяха и вносители, и членове на състава. Вторият въпрос, по който ВАС се произнесе с тълкувателното решение беше, че вече няма да връща преписките по дисциплинарки срещу магистрати на ВСС за поправка, а ще ги решава окончателно. Очакваше се именно заради тълкуването, уволнението на Ченалова да бъде отменено. Сайтът news.lex.bg се позовава на неофициална информация, че тричленният състав не е отменил наказанието на Ченалова, защото по едно от предложенията на бившия министър Христо Иванов вносителят и членовете на дисциплинарния състав не съвпадат и следователно няма нарушение на процедурата.", "date": "2018.01.26", "title": "Съдът потвърди уволнението на Румяна Ченалова"}
{"url": "https://www.dnevnik.bg/bulgaria/2018/01/26/3118961_senzacionen_metod_za_uchene_na_chujd_ezik_se_okaza/", "text": "Сензационен метод за учене на чужд език, който обещава бързо напредване, без особени усилия, се оказа интернет измама, показа репортаж на Би Ти Ви. Рекламата, която върви в интернет пространството, обещава покриване на ниво за две седмици, като потенциалните клиенти се съблазняват със специални цени и връщане на парите, ако не са доволни. Жена от София, която подава сигнала до Би Ти Ви, плаща 60.36 лв. за първото ниво и получава парола за достъп до мултимедийна платформа за изучаване на чужд език. В нея обаче има произволен набор от думи, без някакъв систематичен подход. Недоволна от получената услуга, жената прави опит да си върне парите, но така и не получава отговори по имейл, а на посочения към офертата телефон никой не отговаря. Проверка на Би Ти Ви установява, че посоченият като автор на системата \"полиглот\" Харолд Линберг не съществува, а снимката му е купена от сайт, който предлага различни тематични фотоси срещу заплащане. Същата е ситуацията със самоличността и снимките на Мария Любенова, посочена като една от първите в България, които са се възползвали от двуседмичния метод за автоматично изучаване и са доволни, както и с Атанас Попов, гарантиращ за метода като ръководител на школа за чужди езици в София. В студиото на Би Ти Ви Димитър Маргаритов от Комисията за защита на потребителите поясни, че категорично става дума за измама, но за момента не може да се каже кой стои зад сайта. Той е регистриран в американски щат, а паричните преводите отиват в сметка в Полша. В студиото на Би Ти Ви експерти по изучаване на чужди езици уточниха, че няма как да има такива бързи резултати в тази област и всеки, които обещава подобни чудеса, твърде вероятно да е измамник.", "date": "2018.01.26", "title": "Сензационен метод за учене на чужд език се оказа интернет измама"}
{"url": "https://www.dnevnik.bg/bulgaria/2018/01/26/3118965_bdj_naznachava_slujiteli_za_da_igraiat_futbol_tvurdi/", "text": "БДЖ - Товарни превози\" е назначило няколко души в компанията, които основно играят за футболния отбор на дружеството и много рядко ходят на работа. Това показва разследване на \"Нова телевизия\", като уточняват, че още през 2015 г. се разбра, че в железниците се назначава футболен отбор от 11 човека, които ще бъдат разпределени на различни длъжности в БДЖ. Със скрита камера от медията са записали служители, които твърдят, че част от тези работници никога не са се появявали на работа, а ако са отишли е било за няколко часа на седмица. Според тях това са кухи постове. По данни на Нова телевизия въпросните служители, които са назначени само заради футболните им умения, получават заплати в размер на 800-900 лв. За сравнение базовото възнаграждение на един машинисти е около 700 лв. Според справка на \"БДЖ - Товарни превози\" за 2017 г. софийските машинисти са положили над 37 300 извънредни часа труд. На един машинист не могат да му се назначат повече от 150 часа извънреден труд на година. Много от тези служители напускали железниците заради ниски залпати и прекалено много работа. Изпълнителният директор на БДЖ Владимир Владимиров, който е част от футболния отбор на железниците, отказа да коментира случая.", "date": "2018.01.26", "title": "БДЖ назначава служители, за да играят футбол, твърди разследване на Нова телевизия"}
{"url": "https://www.dnevnik.bg/kultura/2018/01/26/3118949_posoki_na_komandarev_e_v_kinata_ot_dnes/", "text": "Филмът \"Посоки\" на Стефан Командарев, който направи премиерата си в Кан, тръгва по българските кина от днес. Той може да бъде гледан във всички киновериги и малки кина. Филмът прави портрет на страната чрез поредица от срещи, които се развиват нощем в софийските таксита. Обединяващата нишка е едно убийство, но не става дума за кримка и не липсват моменти на смях. Почти всички истории, освен една, са на документална основа - сценаристите Стефан Командарев и Симеон Венциславов са ги събрали след интервюта с действителни шофьори на такси. И голяма част от всяка е заснета в един кадър - техническо постижение за екипа, който едновременно шофира и снима по софийските улици. В епизодите участват Ирини Жамбонас, Асен Блатечки, Зуека, Стефан Денолюбов, Юлиан Вергов, Васил Банов, Герасим Георгиев – Геро, Иван Бърнев, Стефка Янорова, Николай Урумов. Ансамбълът получи награда в Сараево за изключително актьорско постижение. \"Посоки\" ще е първият филм от трилогия, посветена на нощните случки в София, а следващият ще е посветен на патрулките, обяви екипът неотдавна.", "date": "2018.01.26", "title": "\"Посоки\" на Командарев е в кината от днес"}
{"url": "https://www.dnevnik.bg/bulgaria/2018/01/26/3119005_kratki_novini_moskovski_razporedi_speshna_proverka_v/", "text": "Евангелистки църкви призоваха за пост и молитва срещу конвенцията Обединените евангелистки църкви призоваха своите последователи на 31 януари да се отдадат на усърдна молитва, придружена по възможност и с пост, като се молят Бог да придаде мъдрост на народните представители, за да не ратифицират спорната Истанбулска конвенция. До момента срещу конвенцията се обявиха още от  Българската православна църква  и от  мюфтийството . Подкрепа на конвенцията  изразиха от Централния израилтянски духовен съвет . Московски разпореди спешна проверка в БДЖ Транспортният министър Ивайло Московски разпореди да бъде извършен вътрешен одит в \"Холдинг БДЖ\" ЕАД, \"БДЖ-Пътнически превози\" ЕООД и \"БДЖ-Товарни превози\" ЕООД. Спешната проверка идва след разследване на Нова телевизия, че софийските машинисти са положили над 37 300 извънредни часа труд, като на един машинист не могат да му се назначат повече от 150 часа извънреден труд на година. Ще се направи и проверка на осъществявания  контрол на работното време на служителите , тъй като в разследването се твърди, че има назначени хора в железниците, които не ходят на работа. Ананиев представи здравните приоритети на България пред ЕП Министърът на здравеопазването Кирил Ананиев представи приоритетите на Българското председателство в сектор \"Здравеопазване\" пред Комисията по \"Околна среда, обществено здраве и безопасност на храните\" на Европейския парламент. Те са здравословното хранене на децата и нуждата от ефективни лекарствени продукти на достъпни цени. В началото на февруари ще е и първата здравна конференция в рамките на Българското председателство на Съвета на Европейския съюз - по въпросите на здравословното хранене при децата. Изоставен багаж създаде проблем в метрото За около един час тази сутрин беше ограничено движението на влакове от метрото през станция \"Младост 3\". Това се наложи заради подаден сигнал за изоставен багаж. Екип на Специализирания отряд за борба с тероризма провери изоставения багаж и след като не установи никакви нередности в него движението на влаковете беше възстановено. До месец ще бъде обявена обществената поръчка за станциите за въздух През февруари Столичната община ще обяви две обществени поръчки за поставяне на повече сензори за измерване на въздуха в София. Това обяви зам.-кметът Йоана Христова пред Би Ти Ви. Тя допълни, че от декември досега са събрани 3200 гуми в столицата. Само за вчерашния ден са съставени 11 акта за района на \"Красна поляна\" за нерегламентирано събиране на отпадъци.", "date": "2018.01.26", "title": "Кратки новини: Московски разпореди спешна проверка в БДЖ"}
{"url": "https://www.dnevnik.bg/sport/2018/01/26/3119023_strastna_celuvka_opravda_olimpiiski_shampion_ot_sasht/", "text": "Олимпийският шампион от Рио 2016 Гил Робъртс беше оправдан в делото за употреба на допинг. Ключът към положителния изход за американския спринтьор се оказа... страстна целувка, пише \"Ню Йорк таймс\". Съдът е приел тезата на Робъртс, че забраненото вещество пробенецид се е озовало в организма му след страстна целувка с приятелката му Алекс Саласар. Уточнението е, че по това време Саласар е страдала от инфекция на синусите и е ползвала лекарства. \"Може да е имало целувка с език, но по-важното е, че тя ме е целунала съвсем скоро след приема на лекарството\", поясни атлетът, който спечели олимпийското злато в щафетата на 4х400 с отбора на САЩ. От показанията на Саласар се разбира, че тя е криела от приятеля си здравословния проблем заради притесненията си, че това ще го принуди да прекара по-малко време с нея. Пред съда в Ню Йорк тя разказала, че се е заразила по време на семейна почивка в Индия миналия март. Там ѝ бил предписан 14-дневен курс с антибиотик, който вече не се произвежда. Указанието било тя да изсипва съдържанието на капсулата върху езика си. По думите ѝ двамата с Робъртс се целували страстно, а пробата от урината на спринтьора била взета три часа след такава целувка - скоро след завръщането ѝ в Лос Анджелис. За делото пристигнал и професорът от Университета в Страсбург Паскал Кинтц, който участва в подобен случай през 2009 г. Тогава  френският тенисист Ришар Гаске се защитаваше след положителна проба за кокаин . Той успя да докаже, че веществото е попаднало в тялото му след целувки с жена на име Памела в нощен клуб в Маями в навечерието на турнир. При обжалването  в Спортния арбитражен съд в Лозана Гаске беше оправдан . Саласар твърди, че вече е много внимателна дори при употреба на най-безобидните лекарства. Наскоро световният шампион в спринта на 100 метра  Джъстин Гатлин уволни треньора си, който се замеси в контрабанда на забранени вещества . Преди година вицепремиерът и бивш министър на спорта на Русия Виталий Мутко намери обяснение за наличието на мъжки ДНК в пробите на две руски хокеистки от олимпийските игри в Сочи през 2014 г. Според него  мъжката ДНК може да бъде открита в женската допинг проба до пет дни след секс .", "date": "2018.01.26", "title": "\"Страстна целувка\" оправда олимпийски шампион от САЩ в дело за употреба на допинг"}
{"url": "https://www.dnevnik.bg/sviat/2018/01/26/3119063_feisbuk_ne_moje_da_potvurdi_ili_otreche/", "text": "Руски агенти са създали 129 събития във \"Фейсбук\" по време на кампанията за президент на САЩ, показват писмените свидетелства на социалната мрежа пред Конгреса, цитирани от агенция \"Ройтерс\". Събитията са стигнали до 338 300 акаунта и 62 500 души са отбелязали, че планират участие. Няма обаче информация дали въпросните събития наистина са били проведени. Според компанията има \"препокриване\" в онлайн маркетинга на  руските акаунти  и кампанията на президента  Доналд Тръмп , но то е \"незначително\" и тя не може да докаже или отрече обвиненията за  сътрудничество между двата лагера . Около 126 млн. американци може да са били изложени на идващо от  Русия политическо съдържание  във \"Фейсбук\" в рамките на 2 години и 16 млн. - в \"Инстаграм\", са обяснявали от фирмата на  Марк Зукърбърг  преди. \"Фейсбук\", \"Туитър\" и \"Гугъл\" свидетелстваха пред три комисии на Конгреса през есента по въпроса за намесата в изборите през 2016-та. През септември \"Фейсбук\" обяви, че близо  100 000 долара са били похарчени  за реклами от операция, свързана с фалшиви профили и страници, вероятно действащи от Русия за около две години. Кампанията е действала между юни 2015 г. и май тази година. Близо 3000 реклами и 470 \"неавтентични\", свързани помежду си профила са разпространявали поляризиращи възгледи по теми като имиграция, расови въпроси и правата на ЛГБТ общността. Отделно 50 000 са били заделени за 2200 реклами с \"потенциален политически заряд\", които вероятно са били създадени в Русия, гласи публикацията на \"Фейсбук\". Дори с тези действия да не са били нарушени никакви закони, \"Фейсбук\" обяви, че закрива 470-те профила и страници, свързани с рекламите, тъй като те са били разрез с изискванията на социалната мрежа за автентичност. Имената на страниците не се съобщават, но някои от тях съдържат думи като \"бежанец\" и \"патриот\". Според компанията няма пряка връзка между закупените от \"руснаци\" реклами и конкретна президентска кампания. Няма таргетиране, свързано с  колебаещите се щати , от които зависеше в голяма степен победата на Тръмп - повечето са с национален фокус. Около една четвърт от тях обаче са таргетирани към определени щати, като подобна тенденция се наблюдава повече през 2015 г., отколкото през миналата.", "date": "2018.01.26", "title": "\"Фейсбук\" не може да потвърди или отрече сътрудничество на Тръмп с Русия"}
{"url": "https://www.dnevnik.bg/evropa/2018/01/26/3119060_na_finalnata_prava_-_partiinite_lideri_v_germaniia/", "text": "Консерваторите на германския канцлер Ангела Меркел започват коалиционни преговори със Социалдемократическата партия днес, четири месеца след като изборите през септември оставиха най-голямата европейска икономика в безпрецедентна политическа безизходица, предаде \"Ройтерс\". Лидерът на Христичндемократическия съюз ще се срещне с Хорст Зеехофер, председател на Християнсоциалния съюз, баварската сестринска партия на Мекрел, и с лидера на Социалдемократическата партия Мартин Шулц, за да поставят началото на седмица на интензивни разговори за изготвяне на програма за нова голяма коалиция. За Меркел  преговорите са най-сигурният начин  да си осигури четвърти мандат като канцлер и според повечето експерти те вероятно ще завършват със сделка. За много социалдемократи обаче една повторна коалиция с Меркел представлява всъщност болезнена жертва на тяхната партия в името на икономическата и политическата стабилност в Европа. Според проучване на телевизия \"А Ер Де\" при повторни избори едва 19% биха гласували за социалдемократите, което ги поставя само седем пункта преди крайнодясната \"Алтернатива за Германия\". Разкъсвано от вътрешни разделения за това дали не е по-добре да остане в опозиция, ръководството на партията е подложено на натиск  от нейното радикално младежко крило  да спечели отстъпки, особено по въпросите за миграцията. Консерваторите обаче са предпазливи. Те са под напрежение заради \"Алтернатива за Германия\", която за пръв път успя да влезе в парламента след изборите на 24 септември, най-вече заради обществената тревога от решението на Меркел да отвори вратите на Германия за над милион бежанци през 2015 г. В чернова на споразумението между двата лагера,  постигнато по-рано този месец , партиите се съгласиха на година да се приемат до 220 000 бежанци. Финалната сделка трябва да бъде одобрена от всички членове на Социалдемократическата партия. Меркел заяви в петък, че е оптимистично настроена за преговорите. Ако те бъдат успешни, се очаква новото правителство да започне работа до Великден. Преди началото на разговорите Шулц отбеляза, че ЕС се нуждае от силна проевропейска Германия на фона на международните предизвикателства.", "date": "2018.01.26", "title": "На финалната права - партийните лидери в Германия започват преговори за коалиция"}
{"url": "https://www.dnevnik.bg/bulgaria/2018/01/26/3119003_inspektoratut_niama_sumneniia_v_pochtenostta_v/", "text": "Няма достатъчно данни за нарушения, свързани с конфликт на интереси, почтеност и независимост, при изземването на дела от председателя на Софийския апелативен съд (САС) Даниела Дончева, информира в днешния си брой в. \" Сега \", като се позовава на отговори от Инспектората към Висшия съдебен съвет (ВСС). Проверката на инспектората по темата е била прекратена в понеделник. Започнала е обаче проверка на случайното разпределение на конкретно дело и за промяната на състави в Апелативния съд.  През ноември проверка на Върховния касационен съд  установи, че има нарушения при случайното разпределение на дело, свързано с \"КТБ\". Инспекторатът се самосезира, след като в медиите изтекоха обвиненията на съдия Милен Василев към шефката му. Три дни по-късно и самата Дончева поиска проверки. Обвиненията на Василев са, че Дончева неправомерно му е иззела състава и делата и  действията ѝ имат \"силен корупционен мирис \". Магистратът разказа в писмо до всичките си колеги, закачено на таблото в съда, че Дончева го е преместила в друг съдебен състав, а е сложила самата себе си на неговото място. Той свързва действията ѝ с дело от сагата \"КТБ\" с материален интерес за над 102 млн. лв, което е било на негов доклад в стария му състав.  През октомври миналата година Дончева  поиска и прокуратурата да я провери за корупция . И досега от държавното обвинение не са отговорили дали и как е приключила тази проверка.", "date": "2018.01.26", "title": "Инспекторатът няма съмнения в почтеността в Софийския апелативен съд, но не съвсем"}
{"url": "https://www.dnevnik.bg/bulgaria/2018/01/26/3119070_i_sofiia_e_v_gripna_epidemiia_ot_subota_dopulnena/", "text": "Със заповед на директора на Столична регионална здравна инспекция от утре, 27 януари, на територията на област София-град се обявява грипна епидемия, съобщи Министерството на здравеопазването. Обявената грипна епидемия означава, че се ограничава провеждането на профилактични и планови прегледи и манипулации в лечебните заведения, детските и женските консултации, ваксинациите и свижданията в болниците. Столичната здравна инспекция е предписала на Регионалното управление по образованието София-град да се преустановят учебните занятия от 29 януари, понеделник, до края на учебната седмица - 2 февруари. От 29 януари 2018 г. до края на седмицата е обявена грипна ваканция за София-град, обяви също и Министерство на образованието и науката. От образователното ведомство коментираха пред \"Дневник\", че здравето на децата е по-важно от това, че следващата седмица е последната за оформяне на оценките за срока, но кога ще е възможно то, все още не е решено.  Детските градини и яслите ще работят, като ще приемат децата при засилен филтър, уточниха пред \"Дневник\" от Министерството на здравеопазването. Междувременно РЗИ-Хасково обяви, че е издала предписание за преустановяване на учебната дейност на територията на общините Хасково, Любимец, Симеоновград, Харманли и Стамболово, от 29 до 31 януари 2018 г. В 459 училища не се учи днес  Поради висока заболеваемост в 459 училища в страната днес няма да има учебни занятия, обяви МОН. На 26 януари 121 училища в област Стара Загора няма да има учебни часове, както и 138 училища в област Бургас, и 98 в София - област. Няма да има учебни занятия също и 17 училища в област Видин, в 44 в област Ямбол, в 19 в област Габрово, 14 в Хасково и 10 училища в Димитровград. В област Кюстендил няма да има занятия в 7 училища - ОУ \"Н. Вапцаров\", СУ \"Хр. Ботев\" и ПГ в гр. Бобов дол, ОУ \"Хр. Ботев\" - село Невестино, НУ \"Св. Св. Кирил и Методий\" в Раждавица, ОУ \"Хр. Павлович\" и СУ \"Св. Климент Охридски\" в град Дупница.", "date": "2018.01.26", "title": "И София е в грипна епидемия от събота (допълнена)"}
{"url": "https://www.dnevnik.bg/bulgaria/2018/01/26/3119071_nadziratelite_shte_protestirat_za_po-visoki_zaplati/", "text": "Няма резултат от водените разговори с правосъдното министерство за по-високи заплатите на надзиратели и съдебни охранители като се случи с полицаите, затова следва протест. Това се разбира от позицията на синдиката им в социалната мрежа \"Фейсбук\", информира в. \" Сега \". Датата не е конкретизирана.  Вчера синдикалисти се срещнаха с правосъдния министър Цецка Цачева - очевидно без успех. От министерството заявиха, че служителите на Главна дирекция \"Изпълнение на наказанията\" и Главна дирекция \"Охрана\" вече са получили 5% увеличение от 1 януари тази година. Увеличение от началото на 2018 г. получиха и полицаите, но след като обявиха протест в деня на откриване на европредседателството, премиерът Бойко Борисов ги прие лично и им обеща още 100 млн. лв. Със серия протести миналата година служителите в затворите настояха не само за по-високи заплати, но и за подобряване на условията им на труд.  Главният прокурор Сотир Цацаров също обяви, че надзирателите са твърде малко и това може до доведе до опасни ситуации. От правосъдното министерство му обещаха нова методология по европейски стандарт и обективни критерии, обвързващи числеността на лишените от свобода с броя на надзирателите.", "date": "2018.01.26", "title": "Надзирателите ще протестират за по-високи заплати"}
{"url": "https://www.dnevnik.bg/sviat/2018/01/26/3119123_nju_iork_taims_trump_e_poiskal_da_uvolni_specialniia/", "text": "Американският президент Доналд Тръмп е наредил специалният прокурор по руското разследване Робърт Мюлър да бъде уволнен  миналия юни , но се е отказал от намерението си, когато високопоставен съветник заплашил с оставка. Това съобщава в. \"Ню Йорк таймс\", позовавайки се на четирима души, запознати със случая. Мюлър бе назначен  да ръководи разследването, след като министърът на правосъдието Джеф Сешънс си направи отвод, а директорът на ФБР  Джеймс Коми , който дотогава се занимаваше с темата,  бе уволнен  по заповед на Тръмп. Той има  множество правомощия и не отговаря пред никого  от президентската администрация за действията си. Тръмп е твърдял, че Мюлър има три конфликта на интереси. Първо, преди години заради спор за цената, Мюлър се е отказал от членството си в голф клуб на Тръмп. Второ, работил е за кантора, която е представлявала президентския зет  Джаред Къшнър . Трето, в деня преди да бъде назначен за специален прокурор, Мюлър е бил на интервю за работа във ФБР. На идеята остро се е противопоставил адвокатът на Белия дом Доналд Ф. Макгеън Втори, чиято длъжност е да съветва държавния глава по правни въпроси. Той отказал да предаде на министерството на правосъдието искането и заявил, че ще напусне. Предупредил още, че уволнение на Мюлър ще има катастрофален ефект върху президентството и успял да разубеди Тръмп. Междувременно миналата седмица  главният прокурор и министър на правосъдието   Джеф Сешънс  е бил разпитван в продължение на няколко часа по  разследването на Мюлър . Той е първият член на кабинета на президента, привикан да свидетелства. Мюлър, който вече повдигна и  първи обвинения към членове на кампанията  на Тръмп.", "date": "2018.01.26", "title": "\"Ню Йорк таймс\": Тръмп е поискал да уволни специалния прокурор по руското разследване"}
{"url": "https://www.dnevnik.bg/photos/2018/01/26/3119117_fotogaleriia_sofiia_potuna_v_mugla_ot_mrusen_vuzduh/", "text": "Днес в София нивата на фини прахови частици във въздуха са превишени. Най-високи са стойностите на азотния и серния диоксид, които са съответно 200 µg/m3 и 350 µg/m3, което е с няколко пъти над допустимите нива.", "date": "2018.01.26", "title": "Фотогалерия: София потъна в мъгла от мръсен въздух"}
{"url": "https://www.dnevnik.bg/sviat/2018/01/26/3119068_vmesto_van_gog_zlatna_toaletna_-_kak_gugenhaim_vze_na/", "text": "Вместо пейзаж на Ван Гог, тоалетна от 18-каратово злато - така музеят \"Гугенхайм\" отговори на молба на Белия дом да заеме произведение от колекцията му за помещенията на първата дама. Санитарният възел, който е напълно функциониращ и доскоро се ползваше в самия музей, е дело на известния съвременен художник Маурицио Кателан, а заглавието на творбата - \"Америка\". Заемането на известни творби от музеите е традиция за обитателите на Белия дом. В ход, който мнозина определиха като \"елегантно тролене\" обаче кураторът на \"Гугенхайм\" Нанси Спектър отвърнала на Белия дом, че \"Зимен пейзаж\" на Ван Гог от 1888 г. не е свободна в момента и вместо това може да предложи произведението на Кателан. \"То разбира се е изключително крехко и ценно, но ще предоставим всички инструкции за неговия монтаж и поддръжка\", гласи писмото от септември 2017 г., цитирано от \"Вашингтон поуст\". Изкуствоведите разглеждат \"Америка\" като критика към свръхбогатите и демонстрацията на благосъстояние чрез закупуване на баснословноскъпи произведения на изкуството. Твърди се, че златото, вложено в тоалетната, струва повече от милион. Тръмп пък е известен със собственото си обзавеждане от чисто злато. От музея са потвърдили за отправеното предложение, но са отказали да го коментират. Същото са направили художникът и Белия дом, отбелязва \"Поуст\". По данни на \"Гугенхайм\" над милион посетители са се изходили в \"Америка\" по време на престоя й в музея.", "date": "2018.01.26", "title": "Вместо Ван Гог златна тоалетна - как \"Гугенхайм\" взе на подбив Тръмп"}
{"url": "https://www.dnevnik.bg/biznes/2018/01/26/3119154_zapochvat_diskusii_za_promiana_na_raionite_za_planirane/", "text": "Започват дискусии за промяна на районите за планиране в страната, съобщи днес в рамките на парламентарния контрол министърът на регионалното развитие и благоустройството. Сега България е разделена на шест района - Югозападен, Южен централен, Югоизточен, Североизточен, Северен централен и Северозападен. Министър Нанков уточни, че прерайонирането се налага защото в Северозападният район вече живеят по-малко от изискваните по европейските регламенти 800 хиляди души, а до няколко години това ще стане и в Северният централен. Той допълни, че междуведомствена работна група вече е подготвила три варианта за деление, който ще се обсъждат в комисиите в парламента, регионалните и областните съвети за развитие, както и с представители на академичната общност и неправителствените организации. Николай Нанков поясни, че вариантите не са крайни или лимитирани само според предложенията, като в хода на дискусиите може да има промени. Той прогнозира, че през тази година до крайно решение няма да се стигне. Министърът успокои, че не се предвижда промяна на центровете на сегашните райони, техните наименования или обхвата на областите в България, каквито притеснения вече има в някои градове. В заключение Николай Нанков допълни, че промяната е нужна, за да няма проблеми с усвояването на средства от Европа в програмния период 2021-2027 година.", "date": "2018.01.26", "title": "Започват дискусии за промяна на районите за планиране"}
{"url": "https://www.dnevnik.bg/sport/2018/01/26/3119155_federer_preletia_kum_finala_v_melburn_sled_razgrom_i/", "text": "Роджър Федерер достигна последното стъпало в защитата на титлата си от Australian Open. Швейцарецът се класира за финала след 6:1, 5:2 и отказване на шампиона от младежките финали на АТП  Хьон Чун . В спора за титлата вторият в света ще играе с Марин Чилич. Преди ден  хърватинът се наложи в три сета срещу Кайл Едмънд . За Федерер това ще е 30-о участие във финал в Големия шлем. Той ще опита да спечели рекордната си 20-а титла от най-значимите турнири в тениса. \"Очевидно, много се радвам, че съм на финал, но не по този начин. Той изигра прекрасен турнир\", каза Федерер след победата си срещу 21-годишния кореец. Шампионът играеше много силно и с отказването на Чун мачът приключи за 62 минути. Така вторият в света стигна до финала без загубен сет. Той заяви, че е усетил по време на мача, че съперникът му има проблем. \"Мисля, че в първия сет всичко беше нормално. Във втория усетих, че става по-бавен. Имал е проблем с пришка. А това боли много. В един момент става прекалено много и те кара да се справяш по-зле.\" По пътя към полуфинала Чун беше на корта общо 12 часа. В това число влиза и  оспорваният му мач с Новак Джокович . Федерер започна вихрено и имаше пълно превъзходство. Той се възползва от слабия сервис на съперника си, като с лекота стигаше до възможности за пробив. Чун успя единствено да спечели втория си сервис-гейм, но натам швейцарецът влезе в серия. Сетът приключи с третия му пробив, дошъл след маратонски гейм. Във втория сет двамата си размениха бързи сервис-геймове, като шампионът проби за 3:1 и след това поведе с 5:2. При 30:30 в осмия гейм Чун прекрати участието си в мача. \"Играх добре миналите три седмици. В бъдеще ще мога да играя още по-добре\", каза Чун. Шампионът от младежките финали на АТП  ще участва в турнира в София през февруари .", "date": "2018.01.26", "title": "Федерер прелетя към финала в Мелбърн след разгром и отказване на Чун"}
{"url": "https://www.dnevnik.bg/sport/2018/01/26/3119076_bulgariia_poluchi_21-a_kvota_za_igrite_v_pyongchang/", "text": "България получи още една квота за Пьонгчанг 2018. Последният спортист, който ще участва на зимните игри, е състезателят в алпийските ски Камен Златков. Той получи разрешение за участие в Пьонгчанг от Международния олимпийски комитет (МОК) след пренареждане на ранглистата на националните федерации. С квотата на 20-годишния състезател българският състав нарасна на 21 спортисти. Пълната делегация на България за Пьонгчанг ще се състои от 48 души. Освен 21 състезатели в нея влизат още 15 треньори и четирима души от медицинския екип. Председателят на БОК Стефка Костадинова ще ръководи делегацията, а в нея попадат също генералният секретар на комитета Белчо Горанов, шефът на мисия Румяна Динева и олимпийското аташе Екатерина Дафовска, която е и ръководител на отбора по биатлон. Шест са спортовете, в които ще има български представители - ски алпийски дисциплини, биатлон, ски бягане, спускане с шейни, ски скокове и сноуборд. Най-голямата група е биатлона, където за пръв път от игрите в Албервил през 1992 г.   България ще бъде в пълен състав от десет души  - петима при мъжете и петима при жените. Преди четири години в Сочи България участваше с 18 спортисти, а във Ванкувър през 2010 г. българите бяха 19. Най-голям състав страната е имала в Албервил през 1992 г. - 30 състезатели. Задълбочен  анализ предвижда България да спечели един медал от игрите в Пьонгчанг .", "date": "2018.01.26", "title": "България получи 21-а квота за игрите в Пьонгчанг"}
{"url": "https://www.dnevnik.bg/sviat/2018/01/26/3119144_sasht_otmeniat_desetiletni_merki_sreshtu/", "text": "Администрацията на Доналд Тръмп оттегля десетилетни мерки за  чистота на въздуха , които ограничаваха употребата на  олово  и  живак , съобщава в. \"Уолстрийт джърнъл\". Агенцията за защита на околната среда съобщи късно снощи, че изменя изискванията  \"големите източници\" на замърсяване  да остават завинаги такива, след като веднъж са влезли в списъците. Политиката \"веднъж вписан, вписан завинаги\" бе наказание за индустрията, тъй като фабриките оставаха класифицирани като  сериозни замърсители , дори след като са предприели мерки за подобряване. Тя бе създадена от 1995 г. и изисква фабриките, които годишно излъчват над 10 тона от конкретен замърсител или 25 тона от няколко такива, да използват максималния възможен контрол за намаляване на емисиите. Те могат да ограничат замърсяването с до 95%. Мерките засягат близо 200 вещества, сред които арсеник, олово и живак. Промяната е направена по искане на двама републикански сенатори от Западна Вирджиния и Уайоминг – два щата със сериозно производство на въглища. Природозащитници настояват, че облекчаването на правилата ще позволи на компаниите да спрат да използват последните технологии против замърсяването, да увеличат емисиите си и въпреки това да спазват стандартите.", "date": "2018.01.26", "title": "САЩ отменят десетилетни мерки срещу замърсяването на въздуха"}
{"url": "https://www.dnevnik.bg/kultura/2018/01/26/3114874_otkus_ot_mansardata_na_blianovete_na_erih_mariia_remark/", "text": "Какво се крие в \"Мансардата на бляновете\" от Ерих Мария Ремарк?! В ново луксозно издание с твърда корица и с нов превод излиза първият роман на големия немски писател. \"Мансардата на бляновете\" е първият роман на най-известния германски писател през ХХ век, който той започва още на 16-годишна възраст и публикува едва след края на Първата световна война. В него читателят би открил може би в най-голяма степен онзи \"Ерих Мария Ремарк, последният романтик\", както го нарича британският журналист Хилтън Тимс. В \"Мансардата на бляновете\" Ремарк показва една своя страна, която на пръв поглед е коренно различна от тази, която виждаме в по-късните му творби. Много преди \"На Западния фронт нищо ново\", \"Триумфалната арка\" и \"Трима другари\" младият писател не се страхува да експериментира, да търси своя стил и умело вплита собствена лирика в страниците на романа. Главният герой Фриц Шрам, непоправим романтик, талантлив поет, художник и познавач на човешките сърца, събира младите си приятели във своята Мансарда на бляновете – място, изпълнено с покой, вдъхновение, красота, а понякога и тъга. Той помага на всеки от тях, като се превръща в умел учител, съветник и водач по трудните пътеки на изкуството, живота и любовта. Давайки на всички от своята мъдрост, обаче, Фриц постепенно започва да губи самия себе си. А през приказния прозорец на мансардата наднича \"великото То\" – неразрешимата загадка на живота, дълбоката и вечна хармония, която носи спасение и покой. \"Мансардата на бляновете\" е една история за пътя от преходната страст към вечната и истинска любов, за конфликта между разума и чувствата, за смисъла на изкуството и копнежа по вечността. Един роман, който не дава отговори, но за сметка на това инстинктивно разбира \"емоциите на съществуването\". Из нацъфтелите градини полъхваше майски вятър. От надвисналия над старите зидове люляк се носеше тежък, сладък аромат. Художникът Фриц Шрам крачеше бавно из старите улички на малкия град. Спираше тук-там, когато някой малък еркер или стар фронтон, от¬крояващ се прелестно на свечереното небе, задържаше погледа на артиста. Ръката неволно посягаше тръпнеща към скицника и с няколко бързи щриха рисунката се запечатваше върху хартията. Когато за пореден път се спря, за да прехвърли върху хартията малка, разпадаща се врата от една градинска ограда, Фриц поклати усмих¬нат глава, извади часовника си, погледна го и ускори крачка. Но много скоро отново запристъпва нехайно и бавно. \"Нека почакат – помисли си, – вечерта е толкова красива.\" Пред него влюбени двойки заедно хлътваха във ве¬черта. По лицата на всички бяха полепнали отблясъците на опияняващия ден, които правеха бръчките и сенките, издълбани от неволите, труда и живота, да изглеждат красиви. Тегло и минало се превръщаха в илюзия и сън. Меката вечер покриваше с нежните си ръце острите ръбове на делника и пукнатините на миналото и тихич¬ко мълвеше: \"Виж пролетта! Погледни я, до теб е!\". А майският вятър гальовно нашепваше: \"Не мисли тол¬кова... не задълбавай... светът е красив... красив...\". И влюбените се притискаха по-силно един към друг и все¬ки търсеше с очи очите на другия. Откъм далечните сини планини и дворовете с лю¬ляци цветният вятър довяваше неописуем копнеж за любов. Фриц Шрам погледна замислен след лястовиците, които ликуващо кръжаха в синевата. – Лу – промълви той и от гърдите му се изтръгна тежка въздишка. Потъна в миналото и продължи пътя си, без да виж¬да пролетта. Мина през алея от кестени и наближи една къща, разположена малко встрани от пътя. Стъмваше се. Над пътя бе легнал синкав здрач. Фриц спря и се ослуша. Отнякъде долитаха мелодии. Успя да ги улови. Под плътносребристия съпровод на един роял из въздуха се носеше сладък глас. Вечер¬никът го подемаше, понасяше го навън, над градината и много скоро Фриц успя да различи и думите. Сърцето му спря да бие. Една стара песен прониза слуха му, пред погледа му изникнаха забравени картини и в него отново зазвъ¬ня един изгубен и много обичан глас. Развълнуван, Фриц се приближи. Същата песен беше, същата, която Тя толкова често му пееше някога, Тя, изгубената, далечната... мъртва¬та... Лу... Копнежът неудържимо нахлуваше в нощта: От младостта, от младостта във менe песничка една звучеше. Но колко е далече, далече онова, което нявга само мое беше!* Много развълнуван, трогнат и смутен, Фриц мина по пътеката в двора и изкачи стъпалата. Когато стигна вратата на музикалния салон, пред него се разкри кар¬тина с такава прелест, че той се спря пленен. Здрачът бавно изпълваше тъмносинята стая. До рояла горяха две големи свещи. Лъчите им караха бе¬лите клавиши да блестят ослепително, разливаха меко злато из стаята и полагаха ефирен приказен контур върху русите коси и нежния профил на младото моми¬че, което седеше на рояла. Ръцете му бяха кротко от¬пуснати върху клавишите. Мека, почти меланхолична линия очертаваше фините устни, а в морскосините очи се къпеше копнеж. Фриц продължи напред, тихо пристъпвайки по ки¬лима. През една от вратите влезе господарката на дома. – Най-после, господин Шрам – каза тя сдържано, но сърдечно. – Вече не вярвахме, че ще дойдете. – С право ме гълчите, милостива госпожо – каза Фриц, навеждайки се да целуне ръката є, – и все пак вината е на вечерта, на тази прекрасна вечер. Но... Погледът му се насочи към музикалния салон. – Да, имаме си нова гостенка. Племенницата ми се върна от пансиона. Хайде, влизайте, госпожа Фрид¬хайм, съпругата на търговския съветник, е тук и вече губи търпение. Скоро сам ще се уверите. – Ах, да, да... – Фриц размени с домакинята многоз-начителна усмивка. В този момент вратата се отвори и една обемиста дама се устреми към Фриц. – Появи ли се най-после нашият маестро? – извика тя и стисна ръцете му. – Безотговорно би било, наисти¬на безотговорно – тя нежно го оглеждаше през лорнета си, – човек така да изоставя приятелите си. Горим от нетърпение да чуем разказа Ви за обетованата земя – Италия, нали обещахте! – Имате право, милостива госпожо – усмихна се Фриц, – но няколко интересни скици ме задържаха по пътя насам. И тях Ви донесох. – У Вас ли са?... О, това е прекрасно... Дайте ги! Боже, колко интересно! Грабна рисунките и се втурна напред с тях, другите двама я последваха, без да бързат. – Все същият ентусиазъм – каза Фриц. – Дали е импресионизъм, експресионизъм, музика, литература, живопис – все едно, тя се вълнува от всичко, което има нещо общо с изкуството. – А още повече от хората, които го правят – отвър-на домакинята. – Сега се е заела да проправя пътя на един млад поет. И Вие го познавате – младия Волфрам... – Онзи с червените вратовръзки и свободния стих ли? – Не бъдете критичен. Младежта иска да прави впе¬чатление. A някои не могат да изразят революционните си пориви по друг начин, освен с някоя червена вра¬товръзка. – И аз си помислих вчера същото, като видях добрия майстор Мюлер, обущаря. Баща на пет деца е и мъж на много енергична жена, длъжен е всяка вечер в десет да си е у дома, консервативен избирател е и много почтен гражданин. Веднъж открих при него томове на Маркс и Ласал и той ми каза, че ги бил чел на младини. Кой знае какъв е искал да стане по онова време! Но животът и наследеният от предците му бюргерски характер са нап-равили нещата различни от всичко, което някога си е представял. Това обаче напълно го задоволява. А всич¬ките му прашасали младежки мечти, всичките му велики планове и идеи в крайна сметка са се свели до червената вратовръзка, която си слага в неделя. Такова нещо би могло да настрои всекиго едва ли не меланхолно, такава една червена вратовръзка. От друга страна, милостива госпожо, при нас да не би да е много по-различно? Какво остава от всичко...? Да, една червена вратовръзка наистина не е много, но нима по¬някога не остава и по-малко?... Една къдрица, една из¬беляла снимка... един умиращ спомен... докато сам не се превърнеш в нещо подобно за другите... Ах, да не мислим за това... – Не бива, скъпи приятелю – каза тихо домакинята, – не и през май, не и в такава майска вечер. – Но тъкмо тази вечер ми донесе мрачните мисли. Не е ли странно, че именно красотата и щастието на¬веждат хората на най-тъжни мисли? Признавам, още нещо има и то ме хвърли в това минорно настроение... Откъм салона двамата чуха да тръби гласът на гос-пожа съпругата на търговския съветник: – Къде се запиля отново този мъж? – Това е то – настроение винаги в до мажор – засмя се домакинята и влезе в салона, придружена от Фриц. – Най-после! – извика госпожа съпругата на търгов¬ския съветник. – При такова бавене в коридора човек би могъл да заподозре какво ли не! – Дори сега? – попита домакинята и посочи с ръка все още гъстата си коса. – При тези побелели коси? – Поостарели сме май доста за подобни неща – каза Фриц. – О, боже, каква прелестна шега – Вие и стар! – подхвърли госпожа съпругата на търговския съветник. – Вие, с Вашите 38 години. – Болестта състарява. – Дрън-дрън, празни приказки! Човек е млад, до¬като е младо сърцето! Хайде, елате насам! Успях да на¬ложа вето и запазиха за Вас чаша чай! След което, въпреки отчаяния му протест, госпожата напълни за Фриц чиния със сладкиши, които биха нах-ранили една цяла компания. Фриц хапна малко и се огледа. Липсваше му нещо. В това време вратата към музикалния салон се отвори и нежен люляков аромат влезе заедно с младото момиче. Домакинята майчински прегърна през рамо момиичето: – Намечта ли се, Елизабет? Господин Шрам все пак дойде. Фриц беше станал наблюдаваше възхитен мило¬видното създание. – Племенницата ми Елизабет Хайндорф – господин Шрам, нашият скъп приятел – представи ги един на друг госпожа Хайндорф. Две тъмносини очи погледнаха Фриц и една тънич¬ка ръка полегна кротко в неговата. – Закъснях – каза Фриц. – Разбирам Ви напълно. Когато навън е толкова красиво, човек не иска да е непременно сред други хора. – И въпреки това копнее именно за човешко присъст-вие. – Много е особено, но обикновено копнее за присъст-вието на човек, какъвто всъщност не съществува. – Може би за човешкото у човека... – За нещо, което няма име... – Най-силните ни копнежи винаги са без конкретни имена... – От това боли... – Само в началото... после се свиква и човек се на¬учава да не иска. Животът е чудо, но в него няма чудеса. – Напротив! – очите на Елизабет блеснаха. Фриц се развълнува от искреността, с която тя про¬изнесе това. Спомни си своята младост, когато и той говореше така, и изведнъж горещо му се прииска вя¬рата в чудеса на това красиво създание никога да не се прекърши.", "date": "2018.01.26", "title": "Откъс от \"Мансардата на бляновете\" на Ерих Мария Ремарк"}
{"url": "https://www.dnevnik.bg/sport/2018/01/26/3119211_radoslav_iankov_zapochna_s_razocharovashto_otpadane_v/", "text": "Световната купа по сноуборд в Банско започна с огромно разочарование за Радослав Янков и българските почитатели. Голямата надежда на България за медал от олимпийските игри в Пьонгчанг отпадна още в квалификациите в паралелния гигантски слалом. Той остана едва 18-и и не намери място в същинската част от състезанието. Миналия сезон Янков спечели малкия кристален глобус в дисциплината. През 2017 г.  в Банско той спечели първия паралелен гигантски слалом  и завърши на второ място във втория. Сега обаче остана далеч от постижението си. Янков, който ще е  знаменосец на България при откриването на игрите в Пьонгчанг , завърши за 1:17,13 мин. Той остана на 0,10 сек от 16-ото място, което е последното, даващо право на участие в преките елиминации. В квалификациите при мъжете отпаднаха още Димитър Ганичев, Станислав Вангелов и Михаил Кръшняк. Тримата заеха съответно 49, 51 и 52-о място от 53 стартирали.  Разочарование претърпя и друг български спортист, който ще се състезава в Пьонгчанг. Теодора Пенчева също приключи в квалификациите в паралелния гигантски слалом, като даде 33-о време. В събота (27 януари) ще се проведат състезанията в бордъркроса, където ще участва Александра Жекова. В неделя (28 януари) са вторите стартове в паралелния гигантски слалом.", "date": "2018.01.26", "title": "Радослав Янков започна с разочароващо отпадане в Световната купа по сноуборд в Банско"}
{"url": "https://www.dnevnik.bg/skorost/2018/01/26/3119290_epul_uvelichi_flota_si_ot_testovi_avtonomni_koli_v/", "text": "Американската компания \"Епъл\", популярна основно със своите телефони, таблите и компютри, разшири флота си от автономни автомобили, които се тестват в щата Калифорния с 24. През април тръгнаха първите подобни модели, доработени от \"Епъл\", но те бяха само три. Компанията залага отново на модела \"Лексус\" RX450h, каквито са и първите автомобили в проекта. Както и до сега те ще бъдат наети от \"Херц\". Целта на \"Епъл\" е да настигне конкуренти, като Waymo. Бившето поделение на \"Гугъл\" обаче е много по-напред със своя флот от над 600 автомобила във Феникс. През 2016 година производителят на \"Айфон\" обяви планове за разработка на собствени автономни автомобили, но сега амбициите са свити до създаване на технологии за вече направени от други производители. С бързи стъпки към напълно автономните автомобили напредват и големите концерни като \"Фолксваген\",  \"Дженерал мотърс\" , БМВ и други. Сериозен играч е и  \"Юбер\" .", "date": "2018.01.26", "title": "\"Епъл\" увеличи флота си от тестови автономни коли в Калифорния"}
{"url": "https://www.dnevnik.bg/bulgaria/2018/01/26/3119156_bulgariia_e_na_peto_miasto_po_broi_na_osuditelni/", "text": "България се нареди на пето място - след Русия, Турция, Украйна и Румъния - по брой на осъдителните решения на Европейския съд по правата на човека (ЕСПЧ) в Страсбург за 2017 г., в които е било констатирано поне едно нарушение на Конвенцията по правата на човека, информира \" Капитал \". Това се е разбрало на вчерашната годишна пресконференция на председателя на съда Гуидо Раймонди.  Държавите с най-голям брой осъдителни решения за миналата година са Русия (с 305 осъждания), Турция (116), Украйна (87), Румъния (69), България (39) и Гърция (37). До момента България никога не е стигала толкова напред по брой на осъдителните решения в сравнение с другите държави на Съвета на Европа, където има далеч по-големи държави с много повече подадени жалби. През 2016 г. страната беше на 7-мо място с 33 осъдителни решения, през 2015 - отново на седма позиция. Експерти са коментирали за \"Капитал\", че тази статистика не отразява моментното състояние на човешките права в България, а по-скоро темповете, с които работи ЕСПЧ. Голямата част от тези решения са по жалби от 2009 г., което означава, че самите производства, по които са констатирани нарушения на човешките права, в България са се развивали в периода между 2005-2007 г. Освен това през 2017 г. ЕСПЧ \"изчисти\" няколко доста стари български жалби на затворници за условията на изтърпяване на наказанията, както и дела за непредоставяне на обезщетение за отчуждени имоти от 80-те и 90-те години на миналия век. Същевременно тази статистика не обхваща и 14 публични решения за недопустимост, т.е. делата, които държавата реално печели, както и 12 споразумения. България не присъства в първата петица на държави по брой на висящи дела пред съда. Интересното е, че по този показател на първо място е Румъния - към 31 декември 2017 г. с 17,6% дела от всички висящи процеси пред съда. След Румъния са държави като Русия (13,8%), Турция (13,3%), Украйна (12,6%) и Италия (8,3%). Друг любопитен факт е изпадането на Полша от челните места на държавите с най-много жалби и осъдителни решения. Причината е, че преди няколко години Полша въведе много успешен механизъм за изпълнение на решенията на Страсбург. ЕСПЧ отчита увеличение на броя на постъпилите през 2017 г. жалби основно в резултат на нови дела срещу Турция.", "date": "2018.01.26", "title": "България е на пето място по брой на осъдителни решения в съда по правата на човека"}
{"url": "https://www.dnevnik.bg/photos/2018/01/26/3119021_fotogaleriia_izrigvaneto_na_vulkana_maion_vuv/", "text": "Близо 75 000 станаха евакуираните хора от района на вулкана Майон във Филипините, който се активизира преди две седмици, предаде Асошиейтед прес.", "date": "2018.01.26", "title": "Фотогалерия: Изригването на вулкана Майон във Филипините"}
{"url": "https://www.dnevnik.bg/zelen/2018/01/26/3119298_ako_noviiat_plan_za_vitosha_ne_moje_da_bude_priet/", "text": "Трудно е да се отговори кога може да бъде приет планът за Витоша, защото съществува потенциална възможност след преценката дали е необходима екологична оценка, да има съдебно обжалване. Успоредно с това сме разгледали на среща с кмета на Столична община и с министър Кралев възможността ако влезем в тази процедура, да бъде изменен текущият план за Витоша, за да може да разреши планината отново да бъде върната на софиянци - нещо, което те отдавна заслужават. Така че ние имаме два варианта и ще видим кой от двата ще бъде възможно по-бързият, тъй като това е процес, който не трябва да бъде отлаган повече във времето. Това заяви министърът на околната среда Нено Димов от трибуната на Народното събрание по време на днешния парламентарен контрол в отгвор на въпрос от депутати на БСП за това каква е готовността за разработване, актуализация и приемане на плана за управлението на природен парк \"Витоша\" от страна на МОСВ и в какви срокове да се очаква. Последният вариант на плана за управление на Витоша е внесен на 13 юни 2016 г., като преди това през февруари и март същата година е връщан за корекции, поясни Нено Димов. От думите му се разбра, че през цялата 2017 г. се води кореспонденция между Дирекция \"Природен парк \"Витоша\" и МОСВ за установяването на това дали има нужда от екооценка на новия план, като последната комуникация е от декември, когато министерството дава срок от два месеца на дирекцията за предоставяне на допълнителна информация. \"Очакваме тази информация да бъде предоставена до средата на февруари, за да продължи процедурата по преценяване на необходимостта от извършване на екологична оценка на природен парк \"Витоша\", обобщи министърът. В кулоарите на парламента пред журналисти добави и, че на базата на тази информация ще се прецени кой от двата варианта по плановете ще избере ведомството. \"Това забавяне през последното десетилетие е прекалено дълго. Най-сетне съпротивата за това паркът да не може да се развива би трябвало да се преодолее\", допълни той. \"Сроковете за този план зависят в голяма степен след като бъде определено трябва ли, или не трябва да има екологична оценка, ще бъде ли обжалван, или не. Нашето желание е след като получим от Природен парк \"Витоша\" необходимата информация да процедираме във възможно най-кратки срокове, затова казвам, че обсъждаме и другата възможност - съществуващият план да бъде изменен. Защото този съществуващ план от времето, когато е направен, на практика блокира всякакво развитие не само на Витоша, а в комбинация и с това, което е прието в Закона за горите и е направено в плановете за управление - спира изобщо развитието на зимния туризъм в България. Това е една много тежка пречка, която бави вече десетилетия това развитие и трябва да бъде преодоляна\", каза още Нено Димов пред депутатите в пленарната зала. В отговор на коментар от трибуната на депутат от БСП за Витоша и въздуха, Димов заяви, че си спомня с носталгия времето, когато е ходил на ски на Витоша, но \"не си спомням с носталгия за въздуха, който се дишаше по онова време, защото ако трябва да сравняваме - днес въздухът на София е много по-чист, въпреки че все още не отговаря на критериите, които трябва да постигнем и естествено трябва да положим усилия в тази посока\".", "date": "2018.01.26", "title": "Ако новият план за Витоша не може да бъде приет скоро, ще се правят промени по настоящия, обяви Нено Димов"}
{"url": "https://www.dnevnik.bg/biznes/2018/01/26/3119267_ednodnevnite_trudovi_dogovori_v_zemedelieto_se/", "text": "Близо 17 пъти са нараснали еднодневните трудови договори в земеделието през януари 2018 г.. благодарение на онлайн регистрация, която през същия месец на миналата година не е била възможна. Това каза по време на парламентарния контрол министърът на труда и социалната политика Бисер Петков. От началото на годината са регистрирани около 5000 образци, а по същото време на миналата година, когато е-услугата още не е била въведена, едва около 300, каза министърът. Общо за миналата година Главната инспекция по труда е предоставила 204.7 хил образци на трудови договори, увеличението спрямо предходната е с 15.5 хил. По думите му двете години съществуване на този метод за наемане показват, че сивият сектор в земеделието изсветлява, а търсенето е най-вече от по-дребните стопани, които обработват под 100 хектара  При увеличен брой проверки са установени по-малко работещи без договор в сектора, съобщи министърът. През 2016 г. проверките са били 3900, а случаите на работещи без трудов договор - 242. На следващата година проверките са над 5000, а нарушенията - 204. Облекчените условия за администриране, възможностите за онлайн регистрация и предоставянето на образците по интернет извън работното време на администрацията са причините мярката да се ползва повече, смята министърът.", "date": "2018.01.26", "title": "Еднодневните трудови договори в земеделието се увеличават в пъти"}
{"url": "https://www.dnevnik.bg/biznes/2018/01/26/3119318_roial_duch_shel_zapochva_da_tursi_neft_i_gaz_v_han/", "text": "Роял Дъч Шел\" ще започне сондажите за търсене на петрол и газ в блок \"Хан Кубрат\" в Черно море до края на тази или в началото на следващата година. Това е казал на среща с премиера Бойко Борисов, провела се на форума в Давос, ръководителя на департамента за международен добив на нефт и газ на компанията Андрю Браун, предаде правителствената информационна служба. Борисов посочил, че бъдещ добив от блок \"Хан Кубрат\" в Черно море е един от вариантите за диверсифициране на източниците. Разрешението за търсене и проучване на компанията беше дадено от Министерския съвет през октомври 2015 г. и според предварителни проучвания на \"Роял Дъч Шел\", очакванията им са за намиране на находища на петрол, но има данни и за природен газ. Борисов и Браун са обсъдили развитието на газовите проекти на територията на България, като премиерът е запознал събеседника си с развитието на проекта за изграждане на европейски газоразпределителен център \"Балкан\".", "date": "2018.01.26", "title": "\"Роял Дъч Шел\" започва да търси нефт и газ в \"Хан Кубрат\" до края на годината"}
{"url": "https://www.dnevnik.bg/bulgaria/2018/01/26/3119315_iskame_da_vidim_po-efikasna_sudebna_sistema_v/", "text": "\"Искаме да видим съдебната система на България по-ефикасна в борбата с корупцията и организираната престъпност. Искаме да видим осезаеми резултати от българските реформи\". Това каза еврокомисарят по правосъдие Вера Йоурова, цитирана от \" dariknews.bg \", преди да вземе участие в неформалния съвет \"Правосъдие и вътрешни работи\" в София. Еврокомисарят акцентира, че днес ще представи и позицията си за върховенството на закона в онлайн сферата, за езика на омразата и незаконнното съдържание в интернет. Тя каза още, че еврокомисията следи отблизо ситуацията в Румъния, където гражданите протестират срещу новата реформа в съдебната система и корупцията. Йоурова отбеляза и, че ЕК иска да види реформи, които да доведат до по-голяма независимост на съдебната система, ефективност и до повишаване на доверието на хората в нея. По думите ѝ, случващото се в Румъния може да е притеснителен сигнал, че нещата не вървят в правилната посока и отбеляза желанието на ЕК за диалог.", "date": "2018.01.26", "title": "Искаме да видим по-ефикасна съдебна система в България, обяви еврокомисар Йоурова"}
{"url": "https://www.dnevnik.bg/detski_dnevnik/2018/01/26/3117010_s_decata_v_pochivnite_dni_27_i_28_ianuari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Инициаторът на  ф естивала No More War  - Сдружение за доброволчески труд \"Си Ви Ес - България\" е организирало детска програма. От 11 до 13 часа деца над 6-годишна възраст са поканени на работилницата \"Знаме на мира\", където ще създадат своите знамена на мира. Място на занятието е Дом на киното, а входът е свободен. - Пилатес с бебе организира магазин \"Декатлон Витоша\". Разбира се, че бебето трябва да си го носите сами. От 11 ч. в рамките на един час едновременно ще връщате формата си и ще играете с детето си. Упражненията са измислени така, че хем да е забавно за малкото съкровище, хем мама/татко да извайва тялото си, без да пренебрегва бебето. Занятието е безплатно – нужна е единствено предварителна регистрация  тук .  - Клубът по гимнастика и стрийт фитнес \"Street workout Bulgaria\" организира от 11 часа в Сердика център първия по рода си  . За фрийстайла всеки участник ще разполага с два сета по 3 минути, като във втория сет ще се допуснат само най-добрите класирали се. Категориите са мъже до 16 г., мъже над 16 години и жени - без възрастово разделение. Ще има и демонстрации по паркур и брейк танци.  - В детското шоу на  трите еленчета на  детски клуб \"Веселяците\"  предизвикват децата. \"Снежни. Бързи. Грациозни\" - кой ще заслужи тази слава? Ще стане известно в 11.30 часа. - фестивалът \"Здравей, здраве\" се провежда в художествена галерия \"Христо Цокев\".  Тук  можете да разгледате пълната му програма.  - Международният   се провежда в града. Неделя  - Актрисата Ана Пападопулу ще влезе в ролята \"Музейковец за 1 ден\". В  новата инициатива  на детския научен център \"Музейко\" през 2018 г. ще участват известни личности с научни истории. В подземния етаж на тя и децата ще говорят за българските пещери и техните древни тайни. Също ще се проведат и няколко от редовните ателиета в \"Музейко\", чиято програма можете да разгледате  тук .  - Инициаторът на  ф естивала No More War  - Сдружение за доброволчески труд \"Си Ви Ес - България\" е организирало детска програма. От 11 до 13 часа деца над 6-годишна възраст са поканени на \"Настолни игри за мир\", където ще бъдат предизвикани да общуват и да се разбират с деца, идващи от различни точки на света. Заедно те ще се занимаят с различни настолни игри.  - Международният   се провежда в града. - фестивалът \"Здравей, здраве\" се провежда в художествена галерия \"Христо Цокев\".  Тук  можете да разгледате пълната му програма.  - От 19 часа в мол \"Велико Търново\" децата са поканени на детски театрален спектакъл  .", "date": "2018.01.26", "title": "С децата в почивните дни (27 и 28 януари)"}
{"url": "https://www.dnevnik.bg/evropa/2018/01/26/3119325_polsha_niama_da_otstupi_pred_es_za_sudebnata_reforma/", "text": "Полша няма да направи никакви отстъпки в спора си с Европейския съюз за правосъдната реформа в страната, заяви Ярослав Качински, лидер на управляващата партия \"Право и справедливост\", цитиран от \"Ройтерс\". \"Програмата за дълбоки промени в нашата страна няма да бъде възпрепятствана, напротив – не може да се говори по никакъв начин за постигане на споразумение със силите, които години наред са се отнасяли към Полша като към тяхна лична плячка\", каза Качински. Миналия месец Полша стана първата държава членка на ЕС, срещу която  бе задействана процедура по чл. 7  от Договора за ЕС заради спорната съдебна реформа, която според Европейската комисия подкопава върховенството на закона. Качински, който няма официален пост в правителството, стана де факто лидер на страната, след като партията му спечели изборите през 2015 г. По-рано този месец новият полски премиер Матеуш Моравецки коментира, че спорът с Еврокомисията в просто \"недоразумение\" и е необходим диалог. Малко вероятно е ЕС да успее да наложи крайните санкции по чл. 7, отнемайки правото на глас на Полша в евроинституциите, защото  Унгария обеща да наложи вето  на подобно решение.", "date": "2018.01.26", "title": "Полша няма да отстъпи пред ЕС за съдебната реформа, закани се Качински"}
{"url": "https://www.dnevnik.bg/biznes/2018/01/26/3119331_gotveni_rokadi_v_energiiniia_sistemen_operator/", "text": "Подготвяни промени в състава на управителния съвет на Електроенергийния системен оператор (ЕСО) възмутиха вицепремиера Валери Симеонов от \"Обединените патриоти\". Според него най-големият проблем на управляващата коалиция е кадровият, а той самият отказва да носи отговорност за несъгласувани с него решения. От съобщение на сайта на ЕСО с вчерашна дата се разбира, че надзорният съвет на държавното дружество предлага изцяло нов състав на управителния съвет поради изтичане на мандата на сегашния. На мястото на Иван Йотов, Андрей Живков и Милко Милков се предлага да застъпят е Антон Славов, Ангелин Цачев и Пламен Йорданов. По това предложение становище трябва да изрази Комисията за енергийно и водно регулиране, а след това промените да бъдат вписани в Търговския регистър. Тримата трябва сами да изберат кой ще е председателят, а кой - изпълнителен директор, се казва в съобщението без да се посочват мотиви за новите кандидатури. Във \"Фейсбук\" вицепремиерът Валери Симеонов определя Антон Славов като \"бодър пенсионер\" и \"верен кадър на БСП и под прякото въздействие на Георги Христозов от ДПС\". Според него Славов вече е бил уволняван от НЕК за несправяне с работата. По информация на вицепремиера Ангелин Цачев пък бил свързван в енергийните кръгове с Таньо Танев - \"председател на основната фирма, спечелила многомилионната държавна поръчка за изграждане на далекопроводите\". \"Танев ще усвоява парите, а приятелят му Цачев ще го контролира\", иронизира Симеонов. Вицепремиерът заявява, че е бил шокиран от това, че кадровата промяна в печеливша държавна компания не е била съгласувана с коалиционните партньори, които нямали почти никакво присъствие в енергетиката. \"Та как от Обединени патриоти да носим отговорност за изразходването на тези 500 млн. лв в ЕСО? Мога да кажа съвсем ясно, че аз отказвам да нося тази отговорност. Поставил съм въпроса пред Борисов и очаквам той да бъде решен\", пише Симеонов.", "date": "2018.01.26", "title": "Готвени рокади в енергийния системен оператор шокираха Валери Симеонов"}
{"url": "https://www.dnevnik.bg/sviat/2018/01/26/3119311_erdogan_obeshta_che_operaciiata_sreshtu_kjurdite_v/", "text": "Турските военни действия срещу кюрдските бунтовници в Северна Сирия ще разшири обхвата си и ще се разпростре по цялата граница между двете държави и ще стигне до най-източната ѝ точка, където е и границата с Ирак. Това обещание направи пред медиите турският президент Реджеп Тайип Ердоган, цитиран от \"Ройтерс\" и турската държавна телевизия. Държавният глава увери, че действията на Анкара, която в момента провежда операция \"Маслинова клонка\"  срещу милициите  YPG в района на Африн в  Северозападна Сирия , скоро ще продължат и на изток и тече подготовка за действия в района на Манбидж. Последните ще започнат, когато операцията в Африн е приключила, увери той. Всяко насочване на турски сили към Манбидж, където в момента са разположени около 2000 американски войници като част от коалицията срещу \"Ислямска държава\", би могло да изостри напрежението, но тове ще се случи и при продължаване по-далеч на изток от река Ефрат - територия, която обхваща по-голямата част от турско-сирийската граница и която е под контрола на YPG. Там са разположени и сили на Съединените щати, които вчера бяха предупредени от турските власти, че войниците от коалицията в Манбидж трябва да се изтеглят,  за да избегнат \"пряк сблъсък\"  с турските и бунтовническите (подкрепяни от Анкара) опозиционни сили. Друго изискване беше Вашингтон да преустанови подкрепата си за Силите за защита на народа (YPG). \"Операцията ще продължи, докато постигне целите си. Ще отървем Манбидж от терористите, както беше обещано, и сраженията ни ще продължат, докато не остане нито един терорист до границата с Ирак,\" каза още Ердоган. Той увери, че Турция не \"окупира\" Сирия, а единствено действа срещу кюрдските терористи, които за Анкара са сирийско разклонение на Кюрдската работническа партия (ПКК), предава Анадолската агенция. Ердоган коментира и предложението на Съединените щати за \"зона за сигурност\" с ширина 30 километра, простираща се по границата със Сирия. След като вчера външният министър Мевлют Чавушоглу отхвърли възможността за незабавно обсъждане, тъй като \"доверието\" между Вашингтон и Анкара трябва да бъде възстановено, държавният глава потвърди думите му: \"Ако ще водим битка с тероризма заедно (със Съединените щати), или ще го направим заедно, или ще се погрижим сами.\" По думите на Ердоган най-малко 343 \"терористи са били неутрализирани\" от началото на операцията, която днес навлезе в седмия си ден. Той настоя, че бойците от YPG използват цивилни като \"живи щитове\" и затова като част от операцията си Турция трябва да защити сирийския народ от насилие и потисничество. По-рано турският министър на здравеопазването Ахмет Демирджан, цитиран от \"Хюриет\", каза, че загиналите при операцията до момента турски войници са трима, а от Свободната сирийска армия жертвите са 11. В резултат на действията има 130 ранени, транспортирани от Африн до Турция за лечение, но над 80 от тях вече са изписани, отбеляза Демирджан. Изданието не уточнява дали става въпрос само за участници в операцията, или този брой включва и цивилни.", "date": "2018.01.26", "title": "Ердоган обеща, че операцията срещу кюрдите в Сирия ще обхване цялата граница"}
{"url": "https://www.dnevnik.bg/detski_dnevnik/2018/01/26/3119327_istanbulskata_konvenciia_niama_da_dovede_do_promeni_v/", "text": "Ратификацията на Истанбулската конвенция няма да доведе до промени в учебните програми, т.е. в тях няма да влиза ново учебно съдържание. Това увери образователният министър Красимир Вълчев в парламента днес. В четвъртък  ГЕРБ реши да отложи ратификацията на конвенцията , но заяви, че тя трябва да бъде факт до края на европредседателството.  БСП предлага въпросът да се реши след референдум . Министър Вълчев обясни днес, че  на заседанието на правителството на 3 януари т.г. е гласувал \"против\" ратификацията , тъй като е подкрепял предложението на вицепремиера Красимир Каракачанов ратификацията да бъде отложена с няколко седмици, за да се уточнят спорни въпроси. \" Становището на Валери Симеонов  касаеше конкретно чл.14 от конвенцията, който засяга учебните програми. Неразбирането бе какво означава стереотипни роли на пола. Конвенцията е необходим документ за преодоляване и справяне с домашното насилие. Но категорично заявявам, че във връзка с конвенцията няма да има промени в учебните програми. Всичко, което се изисква по закона за равнопоставеност на половете, вече е направено в учебните програми. Няма нужда от нови промени и самата конвенция като такава не ни задължава да правим промени\", обясни още Вълчев.", "date": "2018.01.26", "title": "Истанбулската конвенция няма да доведе до промени в учебните програми"}
{"url": "https://www.dnevnik.bg/biznes/2018/01/26/3119338_loialnostta_na_slujitelite_e_v_pika_si_vupreki_glada/", "text": "Въпреки оплакванията на работодателите от липсата на квалифицирана работна ръка проучване на пазара на труда в България показа, че ангажираността на работещите с успеха на компаниите през 2017 г. е достигнала най-високата си стойност за единайсетте години, в които този параметър се изследва. Най-благоприятен е микроклиматът в ИТ сектора, фармацията, транспорта и логистиката, а най-голямо е разочарованието в аутсорсинга на услуги.", "date": "2018.01.26", "title": "Лоялността на служителите е в пика си въпреки глада за кадри"}
{"url": "https://www.dnevnik.bg/bulgaria/2018/01/26/3119340_shestima_sa_obvineni_za_nezakonen_priem_na_chujdenci_v/", "text": "Седмица след  акцията на ГДБОП и агенти от ДАНС в Медицинския университет , Специализираната прокуратура започна да повдига първите обвинения за участие в организирана престъпна група за незаконен прием на студенти с неистински документи, информира БНР след брифинг на държавното обвинение. Бившият ректор на университета Ваньо Митев в момента е  подсъдим отново във връзка с предишната му длъжност.  Повече четете  тук . Сега е обвинен като ръководител на организираната престъпна група. Останалите, които прокуратурата описа само като позиции, които са заемали в групата, но не и с имена заради презумпцията за невиновност са още един работещ в момента в Медицинския университет, двама негови роднини, един бивш служител на университета и студент, който всъщност е набирал чужденци, главно от Великобритания, за да участ в Медицинския университет. Мерките за неотклонение на шестимата са гаранция от по двеста хиляди лева, заради, според изчисленията на прокуратурата, калкулираните сериозни доходи от престъпната дейност, която е продължавала близо две години. Според събраните от разследващите доказателства действията  на шестимата обвиняеми са довели до прием в Медицинския университет на 20 чужди граждани, въпреки че не са отговаряли на условията. За целта всеки от тях е платил по 40 - 50 хил. евро, както и уреждане на изпитите, където тарифата е била по-скромна - между две и пет хиляди евро. Прогнозата на специализираната прокуратурата е, че кръга на обвиняемите ще расте, както и броят на неправомерно приетите и продължаващи да учат образованието си тук студенти от чужбина. Засега прокуратурата няма данни някои от тези така получили образованието си чужди студенти да са на медицинския пазар.", "date": "2018.01.26", "title": "Шестима са обвинени за незаконен прием на чужденци в Медицинския университет"}
{"url": "https://www.dnevnik.bg/evropa/2018/01/26/3119373_varshava_otkazva_da_obvurje_evrofinansiraneto_s/", "text": "Полското правителство \"със сигурност няма да приеме\" приписваното на Брюксел намерение да обвърже европейското финансиране със спазване на принципите на правовата държава. Това заяви днес външният министър Яцек Чапутович, цитиран от \"Франс прес\". Той говори пред частното радио \"Внет\" по повод съобщенията, че  Европейската комисия работи по тази идея , след като наскоро започна  безпрецедентна процедура  срещу Варшава, която може да доведе до санкции заради  оспорваните й юридически реформи . \"Полша със сигурност няма да приеме подобна ориентация. Не вярвам тя да отговаря на принципите на ЕС. Структурните фондове не са благотворителност, а средство да се изравнят стартовите шансове, те се отпускат според доходите в дадена държава\", каза Чапутович, цитиран от ПАП. Той повтори аргумента на полските власти, според които след влизането си в ЕС Полша е отворила своя пазар за чуждестранни фирми, които \"получават съществени печалби от това\". \"В замяна Полша получи правото на обезщетение под формата на структурни фондове\", добави министърът, според когото тези средства ще намаляват с оглед бързия  напредък на полската икономика . Еврокомисарят по правосъдието Вера  Йоурова заяви в сряда , че има задачата да предложи определение как да се обвърже спазването на принципите на правовата държава с получаването на средства от бюджета на ЕС след 2020 г. Това не трябва да се възприема като възможно наказание на отделни държави. Не говорим за поставянето на условия за получаване на средства от ЕС - не бива да се бърка - а за изготвянето на определение, според което държавите, получатели на средства, трябва да имат работеща и независима съдебна система, поясни еврокомисарят. По-рано днес Ярослав Качински, лидер на управляващата партия \"Право и справедливост\", коментира, че  Полша няма да направи никакви отстъпки  в спора си с ЕС за правосъдната реформа в страната.", "date": "2018.01.26", "title": "Варшава отказва да обвърже еврофинансирането с върховенството на закона"}
{"url": "https://www.dnevnik.bg/sport/2018/01/26/3119356_anev_specheli_bronz_v_sprinta_ot_evropeiskoto_po/", "text": "Българският биатлонист Красимир Анев спечели бронзов медал в спринта на 10 км от европейското първенство в италианския курорт Риднаун-Вал Ридана. Той защити отличието си в дисциплината, като преди година отново остана трети. Това е седмо отличие от европейски първенства в кариерата на Анев. Преди година българинът спечели сребро в индивидуалното и бронз в спринта. Анев отново показа, че е биатлонистът в най-добра форма сред българите преди зимните олимпийски игри в Пьонгчанг. В четвъртък 30-годишният състезател  се размина с 4,3 стотни от медал в индивидуалното . Анев завърши без грешка в стрелбата на 24,5 секунди зад победителя Андрейс Расторгуевс. Латвиецът заслужи първото място с най-бързо ски бягане, въпреки че направи пропуск при десетия последен изстрел. Това е втора европейска титла за Расторгуевс след златния медал в индивидуалното в Нове Место през 2014 г. Втори на 5,5 секунди завърши руснака Александър Логинов. Той отново остана в подножието на върха в спринта, след като преди година беше изпреварен единствено от  Владимир Илиев . Биатлонистът от Троян не успя да защити европейската си титла в дисциплината, след като допусна две грешки в стрелбата - по една от легнал и прав. Илиев завърши 31-и с изоставане от 1:38,3 сек. Антон Синапов и Димитър Герджиков не успяха да повалят три от мишените и останаха съответно 55-и и 62-и. Михаил Клечеров завърши на 70-о място с две грешки в стрелбата, а Димитър Парталов беше безгрешен, но финишира 88-и. В преследването в събота ще участват Анев, Илиев и Синапов.", "date": "2018.01.26", "title": "Анев спечели бронз в спринта от европейското по биатлон"}
{"url": "https://www.dnevnik.bg/skorost/avtomobilna_industriia/2018/01/26/3119400_porshe_dobavia_elektromobili_i_hibridi_kum/", "text": "Най-печелившата марка в портфолиото на \"Фолксваген груп\" - \"Порше\" обяви плановете си за развитие в следващите година. Те включват лансиране на зареждащи се от контакта хибриди и електромобили, наред с традиционните спортни модели с двигатели с вътрешно горене. Новината дойде в четвъртък вечер от главния изпълнителен директор на \"Порше\" Оливър Блум, по време на събитие, на което в Щутгарт беше отбелязана 70-тата годишнина от пускането на първият автомобил с марката \"Порше\". Блум допълни, че първият масов спортен електромобил на \"Порше\" се очаква на пазара следващата година \"Винаги ще има търсене за интелигентна спортна мобилност\", поясни Блум. До момента от \"Порше\" отчитат интерес на клиентите към хибридите, като 60% от поръчките на новата \"Панамера\" са за нейната версия с бензинов двигател и електромотор. Това е и причината ел. двигател да се интегрира и в следващото поколение на култовия модел 911. Оливър Блум допълни, че удоволствието от шофирането винаги ще е на първо място в колите \"Порше\", но в задръстване и при паркиране, водачът ще има възможност да предаде контрола на автомобила. Компанията изпраща поредната успешна година, като ръстът в продажбите е 4%, а доставените нови автомобили са 246 хиляди.", "date": "2018.01.26", "title": "\"Порше\" добавя електромобили и хибриди към класическите си модели"}
{"url": "https://www.dnevnik.bg/bulgaria/2018/01/26/3119402_uchenicite_v_sofiia_shte_sa_vuv_vakanciia_do_7_fevruari/", "text": "Всички училища в София излизат в грипна ваканция. Това обяви Регионалното управление на образованието в столицата. По-рано през деня се разбра, че  от утре в града е обявена грипна епидемия. Ваканцията обхваща всички пет учебни дни през следващата седмица (29 януари - 2 февруари). Запазва се и междусрочната ваканция, която е на 5 и 6 февруари, и така учениците ще са на училище чак на 7 февруари. Директорът на Регионалното управление на образованието в София Ваня Кастрева заяви пред \"Дневник\", че всяко училище ще вземе самостоятелно решение как да приключи оформянето на ученици за първия срок. Това може да стане още днес или с полагане на допълнителни изпити от неоформените ученици. Тя добави, че крайният срок за оформяне на учениците е три дни преди края на срока и затова не очаква да има големи проблеми пред учителите. Все пак, ако се наложи, първите дни на втория срок може да се използват също за оформяне на оценки. Министърът на образованието Красимир Вълчев заяви от своя страна, че ведомството ще изготви и прати указания на училищата как да приключат срока.", "date": "2018.01.26", "title": "Учениците в София ще са във ваканция до 7 февруари"}
{"url": "https://www.dnevnik.bg/detski_dnevnik/2018/01/26/3119383_obrazovatelniiat_ministur_uveri_bsp_che_novata/", "text": "Новата програма по история и цивилизации за 10 клас, в която  за първи път се уточняват понятия за комунистическия режим у нас , отново става повод за дебат в парламента днес. Депутатите от \"БСП за България\" пак обявиха, че  програмата не е балансирана и че по нея се учи много за комунизма и нищо за фашизма , а образователният министър Красимир Вълчев цитира становище на БАН, че тя е балансирана и в нея няма крайности.Той уточни още, че за фашизма се учи и в 9 клас. \"Нито отричаме постижения като в областта на спорта и науката, нито искаме да отнемем носталгията по младостта. И аз имам носталгия - израснал съм по това време\", каза Вълчев по време на парламентарния контрол днес. Той каза, че режимът е определен като тоталитарен и в програмата попадат негови специфични белези. \"Постижения е имало и по време на хитлеризма, но това не го реабилитира\", каза още Вълчев. По думите му дебатът е политически, а не експертен. Той призова програмата да не бъде използвана за политизация. От БСП искат да знаят кои са авторите на сегашната програма и тя да бъде отменена, дори и това да доведе до започване без учебници на учебната 2019/2020 година, откогато влиза в сила програмата. Пред журналисти министърът каза, че след общественото обсъждане отразените в програмата предложения са около 8% от нея. Той каза още, че множество представители на академичната общност са участвали с предложения. \"Какво е тоталитарно и какво - не, е спорно\", каза депутатът от \"БСП за България\" проф. Иво Христов, на чийто въпрос отговаряше министърът. Той цитира мисълта на Джордж Оруел, че който контролира настоящето, контролира и миналото, и бъдещето. \"Вие целите да промиете мозъците на нашите деца. Битка за близките 45 години е битката за нашето настояще и нашето бъдеще - дали ще бъдем народ или биологична маса\", обяви още Христов. Според него историята се представяла през призмата на \"новите господари на деня\". Депутатът от \"БСП за България\" Таско Ерменков пък направи забележка, че според него министърът сравнил комунизма с хитлеризма.", "date": "2018.01.26", "title": "Образователният министър увери БСП, че новата програма по история не цели да отнеме носталгията по комунизма"}
{"url": "https://www.dnevnik.bg/bulgaria/2018/01/26/3119404_prokuraturata_obvini_bivsh_zam-ministur_na/", "text": "Прокуратурата е обвинила бивш зам.-министър на здравеопазването в длъжностно престъпление, съобщи пресцентърът ѝ. В съобщението се казва: \"Софийска градска прокуратура привлече като обвиняем заместник-министъра на здравеопазването М. З. за това...\", и не се уточнява за кого става въпрос. Действащите към момента заместници на Кирил Ананиев нямат такива инициали. Може би обвинението е към Михаил Зортев, който през лятото на 2011 г. подаде оставка от ръководния пост от първия кабинет на Бойко Борисов. Той е привлечен към наказателна отговорност за това, че в периода 30 декември 2010 – 18 май 2011 г. е нарушил служебните си задължения, като е издал разрешения на частното лечебно заведение \"Вива медика\" ООД във Враца да извършва медицински дейности на територията на държавната болница \"Христо Ботев\" АД, която се намира в града. С това действие обвиняемият е нарушил Закона за лечебните заведения, аргументира се прокуратурата. \"Вива медика\" ООД е получила правото да осъществява медицински дейности по анестезиология и интензивно лечение, вътрешни болести, хирургия, ортопедия и травматология, въпреки че същите дейности се извършват и от държавното лечебно заведение, допълват от държавното обвинение. Според разследващите настъпилата вреда от действията на обвиняемия е в размер на над 12.8 млн. лв. Това е сумата, платена от здравната каса на частното дружество за извършваните дублетни медицински дейности. От деянието са настъпили значителни вредни последици за държавното лечебно заведение в размер на неполучените от НЗОК над 12.8 млн. лв. Към обвинението прокуратурата е добавила квалификацията, че извършителят е заемал отговорно служебно положение и случаят е особено тежък. Към момента обвиняемият е на свобода срещу гаранция от 5000 лв.", "date": "2018.01.26", "title": "Прокуратурата обвини бивш зам.-министър на здравеопазването в длъжностно престъпление"}
{"url": "https://www.dnevnik.bg/sviat/2018/01/26/3119418_gruzinci_protestiraha_v_zashtita_na_aktyor_osuden_na/", "text": "Протести в защита на актьор, осъден на осем години затвор за притежание на наркотици, се проведоха снощи в Грузия. Демонстрантите настояват за промяна на политиките за  борба с дрогата  и твърдят, че актьорът Гьорги Гьорганашвили е жертва на прекалено строгата система. Преди три дни той бе осъден на 8 години заради покупката и притежанието на \"голямо количество наркотици\". Изявлението на прокуратурата гласи, че на 24 януари 2017 г. полиция е спряла линейка, в която са открили 22 хапчета, съдържащи опиоида  бупренорфин  в големи количества, както и други таблетки. Шофьорът признал, че с наркотиците го е снабдил Гьорганашвили. Ден по-късно самият актьор е бил спрян на пътя и в него са открити 45 хапчета и парчета от 4 хапчета, съдържащи бупренорфин. Според защитата полицията е подхвърлила дрогата и актьорът е невинен. Неправителствената организация \"Бял шум\" твърди, че протестите ще продължат до промяна на  политиките по отношение на дрогата  и до освобождаването на Гьорганашвили. Председателят на комисията по здравеопазването в парламента Акаки Зоидзе също подкрепи актьора с думите, че присъдата му е \"нечовешка\" и несправедлива. Настоящата практика предвижда затвор за хората, уличени в  притежание на наркотици  за  лична употреба , докато демонстрантите искат създаването за специални служби за рехабилитация на наркозависимите.", "date": "2018.01.26", "title": "Грузинци протестираха в защита на актьор, осъден на осем години затвор за притежание на дрога"}
{"url": "https://www.dnevnik.bg/razvlechenie/2018/01/26/3119401_favoritut_na_oskarite_e_izplagiatstvan_ot_piesa_tvurdi/", "text": "Най-номинираният филм на оскарите - \"Формата на водата\", е заимстван от пиеса на Пол Зиндел, без да го упомене, твърди семейството на известния американски драматург пред \"Гардиън\", цитирано от БТА. Според сина на носителя на \"Пулицър\" Дейвид фантастиката, номинирана за оригинален сценарий и още 12 други награди, е заела основния си сюжет и други елементи от драмата Let Me Hear You Whisper от 1969 г. \"Формата на водата\" взе \"Златен глобус\" за най-добър филм и има още 60 награди, започвайки със \"Златния лъв\" от Венеция. Във филма се разказва за чистачка в секретна военна лаборатория през 60-те години, която се влюбва в eдин от нарочените й за убиване обитатели - мистериозно водно същество, и се опитва да го спаси. А в пиесата на Зиндел, написана през 1969 г. и поставена като телевизионен театър, става дума за чистачка в лаборатория, която се влюбва в делфин, предназначен за мистериозни експерименти. Приликите стигат до конкретни сцени, в които респективните героини изпълняват любовен танц пред аквариума под звуците на любовни песни. Семейството Зиндел, който има \"Пулицър\" за пиесата \"Влиянието на гама-лъчите върху лунните невени\", заяви, че е удивено как голяма филмова къща като \"Фокс сърчлайт\" е могла да създаде филм, заимстван толкова очевидно от текста на покойния Зиндел. И че дори не се е обърнала към наследниците на автора. От \"Фокс\" отвърнаха, че \"Гийермо дел Торо никога не е чел и не се е запознавал с произведенията на г-н Зиндел под каквато и да било форма. Г-н Дел Торо има зад гърба си 25-годишна кариера с 10 художествени филма, като през цялото време е бил крайно открит.\" Но заявиха, че са отворени за разговор със семейство Зиндел относно оригиналността на творбата. \"Формата на водата\" цитира и много други научнофантастични филми, като например \"Чудовището от синята лагуна\" от 50-те години.", "date": "2018.01.26", "title": "Фаворитът на оскарите е изплагиатстван от пиеса, твърди семейството на известен драматург"}
{"url": "https://www.dnevnik.bg/evropa/2018/01/26/3119415_promociia_na_techen_shokolad_vuv_franciia_zavurshi_s/", "text": "Промоция на бурканчетата от течния шоколад \"Нутела\" във френска верига супермаркети завърши със сцени на насилие, докато клиентите се блъскаха, за да се сдобият с продукта, предаде Би Би Си. От вчера магазините \"Интермарше\" предлагат бурканчета \"Нутела\" от 950 грама, намалени със 70% - вместо за 4.50 евро за 1.41 евро. \"Те са като животни. Една жена бе оскубана, една възрастна дама бе ударена с кутия по главата, а друг човек имаше кръв по ръката\", разказва клиент пред френските медии. Когато хората започнали да се блъскат и бият, била извикана полиция. \"Хората направо се нахвърлиха отгоре, те стъпкаха всичко, те счупиха всичко. Направо беше оргия!\", казва служител на супермаркет от веригата в град Форбаш в Североизточна Франция, цитирана от \"Франс прес\" и БТА. Човек от персонала на един от супермаркетите в Централна Франция разказва: \"Опитвахме се да се проврем между клиентите, но те ни избутваха\". Цялата стока била разграбена за 15 минути, а един клиент бил с насинено око. Подобни сцени имало из цяла Франция. В социалните мрежи се появиха кадри, показващи \"битката\" за намалените бурканчета \"Нутела\". В някои магазини от веригата инциденти не е имало, но персоналът разказва, че стоката се е изчерпала страшно бързо. Ръководството на веригата не е очаквало, че промоционалната оферта на продукта на италианската компания \"Фереро\" ще породи такъв огромен интерес, и поднесе извинение на клиентите си, пострадали при опит да се доберат до продукта. \"Фереро\" каза, че акцията е била едностранно решение на веригата.", "date": "2018.01.26", "title": "Промоция на течен шоколад във Франция завърши с полиция и пострадали"}
{"url": "https://www.dnevnik.bg/sviat/2018/01/26/3119426_ispaniia_objalva_v_konstitucionniia_sud_pravoto_na/", "text": "Кабинетът на испанския премиер Мариано Рахой ще обжалва решението на председателя на парламента в Каталуня да номинира уволнения премиер Карлес Пучдемон за втори мандат на поста. Жалбата на Пучдемон вече е утвърдена от кабинета и предстои да бъде внесена. Това съобщиха испански издания ден след като висшият консултативен орган към правителството в Мадрид изготви по негова поръчка доклад, в който обяви, че няма основание за такова искане в съда и че никоя испанска институция не му е забранила с решение да заема изборни длъжности ( както се случи  с бившия премиер и  доскорошен лидер на партията  на Пучдемон Артур Мас). Вчера вицепремиерът Сорая Саенс де Сантамария каза, че ако Държавният съвет, който изготви доклада, представи положителна оценка, кабинетът  ще обжалва решението незабавно . Според Де Сантамария аргументът е, че \"Пучдемон се издирва на територията на страната за престъпления, за които отказа да съдейства на Върховния съд. Това обстоятелство пречи той да стане премиер\". Тя има предвид разследването срещу Пучдемон за бунт и подбудителство към размирици заради опита за отделяне на Каталуня в Испания. Само ден по-рано председателят на каталунския парламент Роже Торен, който  издигна кандидатурата  на Пучдемон, се  срещна с бившия премиер  в Брюксел. Към момента тази кандидатура е единствената и Пучдемон планира да опита да оглави регионалното правителство от разстояние. Каталунският парламент трябва да започне процедурата по назначаване на премиер на 30 януари. Все още не е известно дали Пучдемон  ще опита да присъства  на избора в Барселона - условие, което  според правния отдел на институцията  е задължително, за да може той да бъде избран. Ако обаче се върне в Испания, ще бъде задържан. Решението на кабинета на практика не е свързано с въпроса дали Пучдемон трябва или не трябва да присъства в Барселона, а с разследването срещу него.", "date": "2018.01.26", "title": "Испания обжалва в Конституционния съд правото на Пучдемон да управлява Каталуня"}
{"url": "https://www.dnevnik.bg/razvlechenie/2018/01/26/3119422_zaradi_obvineniia_v_sekstormoz_keisi_aflek_shte/", "text": "Миналогодишният носител на \"Оскар\" за главна мъжка роля Кейси Афлек няма да спази традицията и да връчи статуетката на най-добрата актриса тази година. Актьорът изобщо няма да присъства на церемонията, съобщиха едновременно неговата говорителка и представители на академията, цитирани от БТА. Кейси Афлек, който е брат на актьора и режисьора Бен Афлек, бе обвинен през 2010 г. в сексуален тормоз от жени от екипа на по-ранни филми с негово участие. Тогава по два иска срещу него бе постигнато извънсъдебно споразумение. Тази част от миналото му тегнеше над номинацията му и миналата година, когато мнозина твърдяха, че Холивуд не бива да го поставя безкритично на пиедестал. Тогава те нямаха ефект нито върху присъствието му на церемонията, нито върху спечелването на наградата. Разкритията за сексуалните посегателствата на продуцента Харви Уайнстийн, които отприщиха разговора за експлоатацията в Холивуд и повлякоха след себе си и обвинения, и оставки, срещу влиятелни холивудски мъже обаче превръщат наградния сезон в минно поле.", "date": "2018.01.26", "title": "Заради обвинения в секстормоз Кейси Афлек ще пропусне оскарите"}
{"url": "https://www.dnevnik.bg/zelen/2018/01/26/3119405_stolichnata_obshtina_veche_e_gotova_da_prodava_bileta/", "text": "Центърът за градска мобилност (ЦГМ) вече разполага с целодневните зелени билети на цена от 1 лев, които ще важат за целия градски транспорт, когато въздухът в София е мръсен. Това съобщават от общинското дружество, като посочват, че билетите ще се продават от пунктовете ЦГМ, \"Метрополитен\" и водачите на превозните средства. Зеленият билет е една от  мерките в плана за действие на Столичната община в дни , в които нивата на фини прахови частици във въздуха са над нормата. За да бъде въведен, те трябва да са били 4 пъти над допустимото в два поредни дни. Целта му е да стимулира гражданите да ползват градски транспорт вместо автомобилите си. От Центъра за градска мобилност имат готовност да пуснат допълнителни коли по линиите на транспорт в дните, в които въздухът е силно замърсен.", "date": "2018.01.26", "title": "Столичната община вече е готова да продава билета за градски транспорт при мръсен въздух"}
{"url": "https://www.dnevnik.bg/evropa/2018/01/26/3119457_bi_bi_si_namali_zaplatite_na_chetirima_jurnalisti/", "text": "Четирима от най-високоплатените журналисти на Би Би Си приеха заплатите им да бъдат намалени, съобщи британската национална медия. Това се случи след публикуването на информация, че \"звездите\" мъже получават значително повече от колежките си, вършещи аналогична работа, предаде \"Ройтерс\", цитирана от БТА. Радиоводещите Джереми Вайн и Джон Хъмфрис, водещият на новините Хю Едуардс и редакторът за Северна Америка Джон Сопел са приели официално или принципно съкращаване на заплатите си, съобщи Би Би Си на сайта си. Миналата година медията беше принудена да разкрие, че две трети от най-високоплатените й служители са мъже. Би Би Си се финансира от такса, плащана от телевизионните зрители, а обществото и конкурентни медии я следят внимателно. Разкритията за заплатите, които организацията не искаше да публикува, се вписаха в по-широкия дебат за липсата на равенство между половете. Генералният директор Тони Хол обеща да премахне неравенството в заплащането до 2020 г., но журналисти и депутати отправиха критики, че не действа достатъчно бързо. Миналия месец редакторът за Китай Кари Грейси подаде оставка в знак на протест срещу това, което определи като \"потайната и незаконна култура на заплащането в Би Би Си\". Тя е получавала 135 000 паунда годишно за работата си в сравнение с между 200 000 и 249 999 паунда за Сопел.", "date": "2018.01.26", "title": "Би Би Си намали заплатите на четирима журналисти, получавали повече от колегите си жени"}
{"url": "https://www.dnevnik.bg/sviat/2018/01/26/3119453_sasht_veche_niama_da_si_zatvariat_ochite_za/", "text": "САЩ няма да си затварят очите за нечестни, \"хищнически\" търговски практики като кражба на интелектуална собственост, държавно икономическо планиране и нерегламентирано субсидиране на индустрии, които вредят не само на Съединените щати, но и на други държави по целия свят. Това обяви американският президент Доналд Тръмп в заключителната реч на Световния икономически форум в Давос. \"Не можем да търгуваме честно и свободно, ако други страни използват системата за сметка на други\", добави президентът и подчерта нуждата търговията да е \"честна и реципрочна\". Той не назова Китай поименно, но само преди седмица  обвини Пекин в такива практики , а негови представители не изключиха възможността за търговска война. \"Като президент на САЩ винаги ще защитавам интересите на страната... ние ще възстановим справедливостта в търговската система. Ще изградим система, която ще работи не само за САЩ, но и за целия свят.\" Президентът обясни, че САЩ обмислят да преговарят със страните от изоставеното от тях  Транстихоокеанско партньорство  и ако с някои процесът вече е осъществен, с други ще се говори или поединично, или групово. \"Америка на първо място не означава, че Америка е сама\" В речта си Тръмп предимно изтъкваше успехите на управлението си, но няколко пъти ги обвърза със световни теми като сътрудничеството между страните, конкуретноспособността и глобалната икономика. \"Тук съм, за да предам просто послание: никога моментът да се инвестира в САЩ не е бил по-добър... Елате в Америка, където можете да създавате и градите. Вярвам в САЩ и като президент на САЩ винаги ще поставям Америка на първо място, както трябва да правят и лидерите на другите държави с тях. Но \"Америка на първо място\" не означава, че Америка е сама. Америка е създала милиони работни места по целия свят\", изтъкна държавният глава и така коментира протекционистките нагласи, с които беше избран за президент и които са в противоречие с форума в Давос, замислен и като работилница за насърчаване на свободната търговия. \"Америка изгрява отново и това е моментът да се инвестира в нея,\" повтори той и отново подчерта положителната роля на данъчната реформа и премахването на регулациите, които спомена по-рано. \"Свършиха дните на безотчетност и безотговорност, но и твърде много регулации в САЩ\", каза още Тръмп. Той даде за пример и регулации, блокирали енергийното производство, имайки предвид и въведени преди десетилетия  мерки срещу замърсяването  на въздуха. \"Издигнахме от бедността позабравени общности и помогнахме на всеки американец да намери пътя към американската мечта... след години на стагнация САЩ преживяват икономически ръст\", продължи Тръмп, цитирайки успехите на фондовия пазар, доверието в бизнеса и индустриалното производство и създадените 4.2 милиона работни места (\"най-ниската в историята на САЩ безработица сред афроамериканците\"), както и оптимизма на дребния бизнес. Северна Корея Нужни са \"максимални усилия\" за справяне с ядрената програма на Северна Корея, каза Тръмп. Той обаче добави, че е нужно внимание и към други страни като Иран. Световните лидери според него трябва да помогнат да се окаже \"максимално напрежение\" над Пхенян. Президентът също ги призова да увеличат разходите си за отбрана. Партньорите в НАТО той насърчи да \"спазват задълженията си\", имайки предвид именно парите за отбрана и сигурност, които те заделят в бюджета си като членове на алианса. \"Мислете за работещите хора\" Тръмп настоя, че \"лидерите, титаните в индустрията и много от най-големите умове\" са в тази зала и че те имат \"задължения към хората\", поставили ги в това положение. Той поиска от присъстващите, споменати от него, да мислят за \"здраво работещите хора\" в страни по цял свят. \"Предразсъдъци\" Тръмп беше приветстван преди речта си от основателя на форума Клаус Шваб, който го поздрави за успехите му, включително за  данъчната  реформа, успешно преминала в Конгреса миналата година, и цитира откъси от негови изказвания за сътрудничество между държавите, за което е необходимо те да са силни и независими. Самият Тръмп по-късно изтъкна успехите на реформата, включително намаляването на корпоративния данък (довело до \"бонуси за милиони работници, достигащи до 3000 долара\"), повишаване на доходите на домакинствата и решението на компании като \"Епъл\" да инвестират милиарди долари в САЩ. Шваб отбеляза, че от президентската надпревара насам Тръмп е станал жертва на \"предразсъдъци и погрешни тълкувания\". Кореспондентът на Си Ен Би Си в Давос отбелязва, че американският държавен глава говори пред пълна зала въпреки очаквания бойкот от някои политически и бизнес лидери. Репортер на \"Уолстрийт джърнъл\" обаче написа в \"Туитър\", че в залата са се чули освирквания и съскания след репликата на Тръмп: \"Едва когато станах политик, осъзнах колко гадна, подла, порочна и фалшива може да бъде пресата.\"", "date": "2018.01.26", "title": "САЩ вече няма да си затварят очите за хищническа търговия, обяви Тръмп в Давос"}
{"url": "https://www.dnevnik.bg/bulgaria/2018/01/26/3119479_lisheni_ot_svoboda_i_blizkite_im_protestiraha_sreshtu/", "text": "Лишени от свобода протестираха срещу директора на Софийския централен затвор Петър Кръстев, носейки ленти на дрехите си. Техни близки направиха акция и пред правосъдното министерство, където беше внесена и жалба до министъра на правосъдието Цецка Цачева с искане за отстраняването на Кръстев. Затворниците се оплакват от \"насилието, издевателствата, корупцията и систематичната злоупотреба с власт в затворите в София (и не само!), възобновени с връщането на длъжност на отстранения през 2014 г. (поради същите практики) началник на Софийския централен затвор Петър Кръстев\". Кръстев беше  назаначен  от служебния кабинет на Огнян Герджиков, след като предишният директор Йоланд Йорданов беше отстранен заради започнало срещу него дисциплинарно производство. Кръстев е бил начело на Софийския централен затвор до 2015 година, когато беше преназначен като началник на сектор в затворническото общежитие \"Полигона\" към затвора в град Ловеч. Лишени от свобода разказаха, че с връщането на Кръстев начело на Софийския централен затвор са се възобновили порочни практики, много от лишените от свобода, които имат добро поведение и трябва да бъдат наградени, не получават тези привилегии, много от тези, които могат да искат условно предсрочно освобождаване, не успяват да стигнат до съда, защото документите им се крият, а становището на администрацията на затвора винаги е отрицателно, споделят затворници. От Кръстев имало недоволство и сред служителите на затвора. В  жалбата , която е публикувана във фейсбук страницата на организацията \"Семейство и приятели на затворниците в България\", се твърди, че насилието сред лишените от свобода е нараснало след възстановяването на Кръстев, има произвол при налагане на дисциплинарни наказания, увеличила се е употребата и търговията с наркотици. \"Една година след тези събития (бел. ред. връщането на Кръстев) единственото, което разбрахме, е, че директор Кръстев има отмъстителен и зъл характер, обожава властта и това да кара хората да се чувстват безпомощни пред него – както служители, така и лишени от свобода. Цялата злоба, трупана от предишното му освобождаване от поста, днес се стоварва върху гърба на лишените от свобода\", пише още в искането за отстраняването на Кръстев, отправено до Цачева.", "date": "2018.01.26", "title": "Лишени от свобода и близките им протестираха срещу директора на Софийския централен затвор (видео)"}
{"url": "https://www.dnevnik.bg/evropa/2018/01/26/3119480_fobiite_na_britanskoto_ministerstvo_na_otbranata_sa/", "text": "Руското министерство на отбраната нарече изказване на британския отбранителен министър Гавин Уилямсън, че Русия разработва планове за унищожаване на ключова британска инфраструктура, опит за привличане на вниманието и печелене на политически точки, предаде ТАСС. \"В борбата си за парични знаци за военния бюджет шефът на британското отбранително ведомство, изглежда, е изгубил представа за границите на разумното. Фобиите на министъра, че Русия снима електроцентрали или изучава на маршрутите на британските газопроводи, са достойни за детски комикси или за сериала \"Летящият цирк на Монти Пайтън\", заяви говорителят на руското министерство ген.-майор Игор Конашенков. Според него всяка информация за местоположението на британските електроцентрали и тръбопроводи е точно толкова \"секретна\", колкото и снимките и местонахождението на Уестминстърското абатство или Биг Бен например. Британският министър на отбраната е чел твърде много фантастика, за да твърди, че Русия се готви да унищожава инфраструктура на кралството, каза председателят на комитета за отбрана и сигурност в Съвета на федерацията (горната камара на руския парламент) Франц Клинцевич. \"Пълни фантазии. Казвайки подобно нещо, министър Уилямсън, изглежда, е бил под впечатлението на романа на Хърбърт Уелс \"Война на световете\", който току-що е прочел и в който се описва марсианско нашествие в Англия. Правилно твърдят, че такива книги човек трябва да е прочел в детството си\", каза Клинцевич. В интервю за в. \"Дейли телеграф\"  Уилямсън каза , че Русия проучва британската инфраструктура, за да може да я разстрои и да предизвика паника и хаос и много смърт, припомня \"Асошиейтед прес\"./БТА", "date": "2018.01.26", "title": "Фобиите на британското министерство на отбраната са достойни за \"Монти Пайтън\", заяви Москва"}
{"url": "https://www.dnevnik.bg/sport/2018/01/26/3119518_barselona_shte_igrae_s_valensiia_v_polufinalite_za/", "text": "Барселона\" ще срещне \"Валенсия\" в полуфиналите за Купата на краля. В другия дуел се противопоставят \"Леганес\" и \"Севиля\". Първите мачове са на 31 януари и 1 февруари, а реваншите са седмица по-късно. \"Барселона\" продължава опита си да вземе 30-а купа, както и четвърта поред. Каталунците ще приемат \"Валенсия\" на \"Камп ноу\" в първата среща. Лионел Меси и съотборниците му  направиха необходимото, за да отстранят градския си съперник \"Еспаньол\" . \"Валенсия\", който е трети в Примера дивисион, се справи срещу \"Алавес\" след дузпи. \"Леганес\" поднесе голямата изненада в надпреварата, като  отстрани \"Реал\" (Мадрид) . Скромният отбор направи наглед немислимото, като победи с 2:1 на \"Сантяго Бернабеу\" и с 2:2 общ резултат и повече голове на чужд терен преодоля европейския и световен клубен шампион.", "date": "2018.01.26", "title": "\"Барселона\" ще играе с \"Валенсия\" в полуфиналите за Купата на краля"}
{"url": "https://www.dnevnik.bg/biznes/2018/01/26/3119523_telenor_shte_reshi_do_kraia_na_mart_dali_da_prodade/", "text": "Норвежката \"Теленор\" (Telenor group) е получила заявление за интерес към покупка на компаниите на групата в Централна и Източна Европа, които се състоят от мобилните оператори в Унгария, България, Черна гора и Сърбия, се казва в съобщение от компанията. Официалното съобщение от компанията идва седмица след като  \"Капитал\"  съобщи, че тя води преговори с американски фонд.", "date": "2018.01.26", "title": "\"Теленор\" ще реши до края на март дали да продаде бизнеса си в България и региона"}
{"url": "https://www.dnevnik.bg/sport/2018/01/26/3119521_zidan_e_uveren_che_shte_izvede_real_ot_krizata/", "text": "Треньорът на \"Реал\" (Мадрид) Зинедин Зидан е уверен, че ще изведе отбора от  тежката криза . \"Чувствам се силен\", каза французинът. Положението на мадридчани се усложни преди два дни, когато  загубиха с 1:2 от \"Леганес\" у дома и отпаднаха в четвъртфиналите за Купата на краля . В испанските медии се повдигна темата за смяната на Зидан. Според \"Марка\" фаворити за поста при евентуална раздяла с французина са Маурисио Почетино и Юрген Клоп. \"Не мисля, че проблемът е в това, че посланията ми не се приемат от футболистите. Ако го мислех, бих си тръгнал утре\", каза Зидан. Той не смята, че играчите го подвеждат. \"Футболистите опитват да дадат най-доброто, но понякога нещата не се получават според очакванията. Знам, че това е година на приливи и отливи. Вероятно има повече отливи спрямо предишни години, но трябва да си вземем поуки. Има още битки, остават мачове\", заяви Зидан. По думите му до последно никой не може да му отнеме вдъхновението. Той смята, че изходът се крие в положителното мислене. Французинът смята, че проблемът пред \"Реал\" е, че не печели мачовете си. \"Това беше моят проблем преди два дни. Да не се вложи достатъчно мотивация. Може би не предадох достатъчно добре посланието, че в момента това е най-важният мач. Но това е. Има и такива моменти.\" Зидан добави, че отборът може да спечели Шампионската лига. \"И ще направим всичко възможно\", заяви той. В осминафиналите \"Реал\" ще играе с ПСЖ. Под ръководството на Зидан миналия сезон клубът от Мадрид влезе в историята като първия, защитил титлата си в Шампионската лига.", "date": "2018.01.26", "title": "Зидан е уверен, че ще изведе \"Реал\" от кризата"}
{"url": "https://www.dnevnik.bg/analizi/2018/01/26/3119517_i_sega_e_zabranena_diskriminaciiata_po_polova/", "text": "Истанбулската конвенция измести разговорите дори за цените на тока около семейната маса, наложи се правителството да отложи ратификацията, а не се намират и юристи, които да се ангажират с експертен анализ и изводи какви задължения произтичат от влизането в сила на този документ на Съвета на Европа, ако бъде ратифициран. Засега \"Обединени патриоти\" са групирали най-конкретно аргументите си срещу ратификацията на конвенцията, като главното им острие е насочено срещу евентуалното задължение за признаване на т. нар. трети пол. и еднополовите бракове. Той извежда опасенията от разпоредбите на конвенцията, в които фигурира понятието \"социален пол\" /така е преведено на български английското понетие gender/ и задължението да се въведе изучаване на нестереотипните роли на пола. Така \"традиционните роли на мъжкия и женския пол ще бъдат подложени на натиск за поведенчески промени в социалните и културните модели – натиск, който засега се нарича \"насърчаване\" - този извд прави ВМРО и допълва, че конвенцията ще задължи страната ни да дава статут на бежанци за хора с \"особености на пола\". Не е вярно - но те не са довели до скандализиращи последици, които да възмутят обществото и конкретно ВМРО.", "date": "2018.01.26", "title": "И сега е забранена дискриминацията по полова идентичност"}
{"url": "https://www.dnevnik.bg/bulgaria/2018/01/26/3119486_osuden_za_izmama_v_sasht_i_bivsh_poslanik_sa_sred/", "text": "Над 100 руснаци са получили българско гражданство по заслуги. Броят е рекорден в сравнение с граждани от други националности, показва проучване на организацията \"Антикорупционен фонд\". Статистиката, с която те разполагат, е за 10 години назад, като след Русия по текста от Закона за българското гражданство най-много гражданство за заслуги са получи хора от Армения, Сърбия, САЩ и Израел. От \"Антикорупционен фонд\" питат какви са критериите, по които повече руски граждани са получили българско гражданство. \"Проявена ли е достатъчно бдителност от българските служби за сигурност, най-вече от ДАНС, да се гарантира, че лицата с руско гражданство не представляват риск за националната сигурност, при условие че според всички международни стандарти за демокрация и права на човека Русия е завършен авторитарен режим, който се опитва да ерозира демократичните процеси в други страни\", питат от организацията. В списъка, с който те разполагат, за гражданите на Русия, получили българско гражданство, са осъден за измама в САЩ, бивш посланик и други. Според организацията има данни за драстични пропуски, надхвърлящи формалните административни нарушения, често срещани в процедурата. От фонда посочват, че съмнение поражда процедурата, по която гражданство е получил \"руски олигарх\", роден през 1961 година и получил гражданство с Указ №56 от 23 май 2008 г., който е съден за измама в САЩ. За същия се установява нарушаване на нормативното изискване за нотариална заверка на подписа по чл. 7, т. 2 от Наредба №1 от 19 февруари 1999 г. \"Към настоящия момент същото лице има бизнес интереси в сферата на телекомуникациите, както и в добива на полезни изкопаеми - в Русия – въглища, в Уганда – нефт. Използва в своята дейност офшорни дружества (Telconet Capital Limited Partnership, регистрирано на Каймановите острови), които го превръщат в рисков фактор от гледна точка на превенцията срещу прането на пари и избягване на данъчното облагане. В същото време участва в съдружия с руски компании, контролирани от държавата и част от руския военнопромишлен комплекс (Ростех), и е представител на едрия олигархичен бизнес в Русия\", пише в съобщението на фонда. Друг случай за предоставено българско гражданство за заслуги е на бивш заместник генерален директор в \"Лукойл България\" ЕООД (р. 1967 г. в Русия, български гражданин с Указ №29 от 23.03.2007 г.), който към момента на подаването на предложението от министъра на икономиката и енергетиката Румен Овчаров е първи заместник генерален директор на \"Лукойл България\" ЕООД. \"Напълно основателен е въпросът чии интереси са защитени в този случай – на българската държава и Европейския съюз като общо пространство на свобода, сигурност и правосъдие или на представител на руския олигархичен елит. От 2008 г. същото лице е генерален директор на \"Лукойл Хърватия\" ООД, т.е. след получаване на българско (европейско) гражданство лицето напуска страната\", пишат от фонда.", "date": "2018.01.26", "title": "Осъден за измама в САЩ и бивш посланик са сред руснаците, получили българско гражданство за заслуги"}
{"url": "https://www.dnevnik.bg/sport/2018/01/26/3119414_von_izpusna_pobedata_v_kombinaciiata_v_lencerhaide/", "text": "Победителката в 79 състезания от Световната купа Линдзи Вон беше близо до нов успех, но остана четвърта в  преместената алпийска комбинация от Сен Мориц в Ленцерхайде . Американката водеше след супергигантския слалом, но направи разочароващ втори манш в слалома. Вон беше единствената, която слезе под 1:12 минути в първия манш. Рекордьорката по победи измина трасето в скоростната дисциплина за 1:11,84 мин., като имаше преднина от 0,60 сек. пред Фредерика Бриньоне. Техничният слалом обаче затрудни Вон, която завърши на 1,88 сек. зад победителката Уенди Холденер. Швейцарката не остави шансове на своите конкурентки в коронната си дисциплина. Холденер записа първа победа за сезона, а преди близо две години тя отново триумфира в комбинацията в Ленцерхайде. Швейцарката финишира с общо време 2:01,18 мин. Втора на 1,55 сек. остана италианката Марта Басино, а трета завърши Ана Бучик с изоставане от 1,56 сек. Словенката беше 30-а след първия манш и се възползва максимално от чистата писта във втория.  Водач в общото класиране е Микаела Шифрин с 1477 точки. Далеч зад американката са Холденер и Виктория Регенсбург. Двете имат съответно 686 и 634 точки. В събота предстои гигантски слалом, а в неделя слалом.  Инерхофер спечели и втората тренировка в спускането в Гармиш Кристоф Инерхофер даде заявка за призово място в спускането в Гармиш-Партенкирхен в събота. Италианецът беше най-бърз във втората тренировка, а в четвъртък отново изпревари всички. Инерхофер ще опита да прекъсне петгодишната суша без победа в Световната купа. За последно той триумфира именно в германския курорт в спускането през 2013 г. Италианецът се намира в страхотна форма, като беше най-бърз и в тренировката на известната писта \"Щрайф\". За негово съжаление обаче той падна в спускането. Програмата при мъжете в Гармиш-Партенкирхен включва спускане в събота и гигантски слалом в неделя. В общото класиране шесткратният шампион Марсел Хиршер е първи с 1154 точки. Австриецът, който  изравни постижението Херман Майер с 54-ата си победа в кариерата , има преднина от 172 пред Хенрик Кристоферсен и 488 пред Свиндал. ", "date": "2018.01.26", "title": "Вон изпусна победата в комбинацията в Ленцерхайде"}
{"url": "https://www.dnevnik.bg/bulgaria/2018/01/26/3119551_vera_iourova_nadiavam_se_che_na_istanbulskata/", "text": "Еврокомисарят по правосъдие Вера Йоурова се надява, че Истанбулската конвенция ще бъде ратифицирана в България и че на документа ще бъде даден шанс. Тя призова българските власти да ратифират документа и посочи, че насилието срещу жени е голям проблем в Европа и България не е изключение. \"Проучванията на Евробарометър го показват в цифри. Очаквам от държавите членки да положат големи усилия в борбата срещу този феномен. Благодаря на всички българи и български политици, които подкрепят този важен документ. А на онези, които се колебаят или не го одобряват, искам да кажа - не само в България, но и в други страни членки се чуват мнения, че Истанбулската конвенция е против традиционното семейство, а и ето и посланието ми - при традиционното семейство не е нормално мъжете да пребиват жени и деца\", смята Йоурова, която заедно с правосъдния министър Цецка Цачева дадоха съвместен брифинг. Днес в София се проведе вторият ден от неформалния съвет по правосъдие и вътрешен ред, като в петък се проведоха срещите по правосъдие. Тяхна основна тема е създаването на европейската прокуратура и Регламент \"Брюксел\" IIa (темата му е компетентността, признаването и изпълнението на решения по брачни въпроси и въпроси, свързани с родителската отговорност, и относно международното отвличане на деца ). \"Истанбулската конвенция подкрепя здравите и щастливите семейства. Надявам се, че на Истанбулската конвенция ще бъде даден шанс в тази красива страна\", заяви още Йоурова. Тази седмица документът, който трябва да бъде ратифициран от парламента, беше приет от една комисия (външна), препъна се в тази за младежта и спорта, а разглеждането му беше отложено от правната комисия по искане на БСП. По думите на Цачева конвенцията не е оттеглена от работата на парламента, а е дадено повече време на тези, които се съмняват, да прочетат повече. Правосъдният министър съобщи за специална среща в Брюксел в понеделник, на която отново да се дебатира по значението на документа като инструмент за защита на жени и деца. Тя също цитира данни - всяка трета жена в Европа е била обект на домашно насилие. Холандия също ще се присъедини към Европейската прокуратура От брифинга на Йоурова и Цачева се разбра още, че Службата на европейската прокуратура ще има готов бюджет до няколко месеца. Все още се уточнава броят на страните, които ще участват в инициативата. Засега те са 20, но днес е станало известно, че Холандия може да стане 21-та страна. Европейската прокуратура ще се занимава приоритетно с измами с бюджетни средства от Европейския съюз. Най-вероятно новата структура ще започне работа до края на 2020 година, като първите резултати може би ще бъдат отчетени през 2023 година, когато ще може да се говори за връщане на средства. Организации представиха на Йоурова доклад за състоянието на правосъдието в България Гражданската инициятива \"Правосъдие за всеки\" и Центърът за оценка на въздействието на законодателството представиха доклад, озаглавен \"Върховенство на правото – възможната обща цел\", на еврокомисар Вера Йоурова, като копие ще бъде изпратено и до останалите министри на правосъдието, участвали в съвета по правосъдие. \"Изхождайки от факта, че върховенството на правото е основополагаща ценност на ЕС, а правосъдието за всеки е гарант за нейното изпълнение, документът разкрива колко далеч е страната ни от реалното покриване на критериите и стандартите за европейско правосъдие, задължителни за всяка държава членка\", съобщават от организацията. \"Системното неизпълнение на препоръките по Механизма за сътрудничество и проверка има сериозни последици - от хроничните неуспехи в борбата с корупцията по върховете на властта до реалните проблеми в съдебната система и ограничения достъп на гражданите до правосъдие, а вече и застрашената медийна свобода\", става известно от съобщението на инициативата. Те цитират едно от \"тежките, но истински заключения\" от представения от тях анализ: \"Корупция в стряскащи размери по високите етажи на властта, липса на ефективна борба и резултативни действия от страна на прокуратурата, абдикирали институции, политизиран Висш съдебен съвет, изцяло превзети медии и политически нихилизъм, който реално води само до имитация на реформи.\"", "date": "2018.01.26", "title": "Вера Йоурова: Надявам се, че на Истанбулската конвенция ще бъде даден шанс в България"}
{"url": "https://www.dnevnik.bg/skorost/2018/01/26/3119571_putiat_vidin_-_botevgrad_shte_bude_razshiren_zapochva/", "text": "Тръжните процедури за избор на изпълнители за строителство и надзор при изграждането на два участъка от главен път Е-79 Видин - Ботевград ще започнат тази година, а в допълнение тръгва и предпроектно проучване за тунел под Петрохан, който да осигури бързо предвижване между София, Монтана и Видин. Това съобщи днес на среща с представители на местните власти председателят на управителния съвет на Агенция \"Пътна инфраструктура\" инж. Дончо Атанасов, информира пресцентърът на агенцията. Разширението на пътя Видин - Ботевград е разделено на две отсечки - от Видин до Ружинци (52 км) и от Мездра до Ботевград (33 км). Трасето е приоритетно в инвестиционната програма на АПИ и МРРБ до 2022 г., тъй като ще се осигури бърза и удобна връзка с автомагистралите \"Хемус\", \"Тракия\" и \"Струма\". Участъците Видин - Ружинци и Мездра - Ботевград ще се финансират със средства от републиканския бюджет. След приключването на тръжните процедури и подписването на договорите за строителство и надзор ще започнат строителните работи, като се очаква това да стане в началото на 2019 година. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от тежкотоварния трафик от Дунав моста II, каза днес Дончо Атанасов. По две ленти за посока плюс аварийна Отсечката Видин - Ружинци от Е-79 ще бъде по нов терен, като ще се изградят с две платна с по две ленти за движение в посока и аварийна лента. В участъка ще има седем пътни възела, чрез които новото трасе ще се свързва с пътната мрежа и с населените места в региона. За намаляване на шума ще бъдат монтирани и шумозащитни съоръжения по участъците в близост до населените места. Отсечката Мездра - Ботевград ще бъде с две платна с по две ленти за движение в посока. Трасето ще следва съществуващия път, като се развива по нов терен в участъците, обхождайки селата Люти дол, Типченица, Новачене и Скравена. Ремонтът на Петрохан приключва на есен Дончо Атанасов припомни, че през тази година ще се ремонтират 43 км от пътя през прохода Петрохан, които са на територията на Софийска област. Рехабилитацията на участъка, финансирана от ОП \"Региони в растеж\", ще завърши през есента. С успешното изпълнение на обекта ще приключи цялостният ремонт на пътя през прохода, тъй като участъкът на територията на област Монтана беше ремонтиран през 2015 година.", "date": "2018.01.26", "title": "Пътят Видин - Ботевград ще бъде разширен, започва проучване за тунел под Петрохан"}
{"url": "https://www.dnevnik.bg/zelen/2018/01/26/3119630_razgrad_dade_dvete_luvcheta_na_zooparka_v_pazardjik/", "text": "Общинският съвет на Разград днес реши да даде двете лъвчета Максуд и Терез на зоопарка в Пазарджик.  Лъвчета се родиха през септември 2017 г.  в зоопарка в Разград, при лоши условия и бяха спасени благодарение на усилията на природозащитници и доброволци. След споразумение с общината те трябваше да заминат за спасителен център в Холандия, но през декември кметът на Разград  изненадващо обяви, че те ще бъдат дарени на пазарджишкия зоопарк , който към момента няма условия за настаняването им. Решението днес е взето с 21 гласа \"за\" -  . Общинските съветници са решили, че Терез и Максуд ще бъдат дадени в Пазарджик, а всички възрастни лъвове - в разградския зоопарк ще бъдат дадени на организациите за защита на животните, така че да отидат в спасителния център в Холандия, каза пред \"Дневник\" Явор Гечев от фондация \"Четири лапи\". След като се разбра за съдбата на двете новородени лъвчета, проверка в разградския зоопарк, който няма лиценз от 2014 г., установи, че условията за животните там са много лоши. Екоинспекцията в Русе разпореди развъждането на лъвове да спре, а зоопаркът да премести всички животни на други места. Веднага след днешното решение  . Той ще е във вторник (30 януари) пред Министерския съвет. \"Лъвчетата бяха на финалната права и вече с по една лапичка стъпили в свободата. Но нечий дебел интерес засенчи това и общинарите в Разград отново решиха да гласуват за изпращането им зад решетките в пазарджишкия зоопарк\", пишат организаторите на протеста  във \"Фейсбук\" страницата за събитието . \"Стигнахме дотам, че животът на Терез, Масуд и 3-годишния Асен висят на косъм, заради \"играта\" на процедурни хватки и размотаване от какви ли не хора, облечени във власт\", пишат още те и припомнят, че наскоро премиерът Бойко Борисов и министърът на околната среда Нено Димов поеха ангажимент, че двете лъвчета ще бъдат изпратени в спасителния център в Холандия.", "date": "2018.01.26", "title": "Разград даде двете лъвчета на зоопарка в Пазарджик, защитници на животните организират протест"}
{"url": "https://www.dnevnik.bg/ot_vas/novini_ot_vas/2018/01/26/3118166_stolichna_gradinka/", "text": "Градинката \"Буката\" се намира на централно за София място - в непосредствена близост до бул. \"Прага\" На снимката: Градинката през зимата.", "date": "2018.01.26", "title": "Столична градинка"}
{"url": "https://www.dnevnik.bg/bulgaria/2018/01/26/3119671_istabulskata_konvenciia_dava_kuraj_na_jertvite_na/", "text": "Има нужда от сериозен обществен дебат за Истанбулската конвенция и в този смисъл отлагането на ратификацията й в парламента е добре решение. Това смята българският еврокомисар Мария Габриел. \"Истанбулската конвенция е най-значимият международен договор, който осигурява системна защита на жертвите. Той слага акцент от превенцията до наказателните мерки срещу престъпниците, до криминализирането на домашното насилие – над жени, над мъже и над деца. Това е инструмент, който не е панацея, но може да ускори от част от процедурите\", каза тя в интервю за Би Ти Ви. По думите й \"голяма част от жертвите се сблъскват с това безвремие, което често като последствие има обратно връщане към порочния кръг на насилието\". \"Документът казва на жертвите: Имайте смелостта да не мълчите, тъй като мълчанието е най-големият проблем\", заяви Габриел. Тя смята, че трябва да трябва да заработят всички, участващи в този процес – от жертвата, през кризисния център, психологическата помощ, неправителствените организации, да има повече обучения за полицаите да разпознават бързо формите на насилие и жертвите, до прокурорите и съдебните наказания, които трябва даса бързи. Що се отнася до обучението на деца, Габриел коментира, че в текста е казано: \"когато е подходящо, съобразено с потребностите на учениците\". \"Ето, отново ролята, която е дадена на националната държава – ако България реши, че има необходимост от повече обучение за такива програми, тя ще ги въведе. И конкретно в тази конвенция се говори за програми, отнасящи се до социалните характеристики за мъже и жени, борбата със стереотипите\", обясни тя.", "date": "2018.01.26", "title": "Истабулската конвенция дава кураж на жертвите на насилие да говорят, каза Мария Габриел"}
{"url": "https://www.dnevnik.bg/photos/2018/01/26/3119040_fotogaleriia_svetovnite_snimki_na_denia_-_26_ianuari/", "text": "Модел представя творeние на дизайнера Андре Сарда по време на Седмицата на модата в Мадрид, Испания.", "date": "2018.01.26", "title": "Фотогалерия: Световните снимки на деня - 26 януари 2018 г."}
{"url": "https://www.dnevnik.bg/bulgaria/2018/01/26/3119673_vladislav_goranov_niama_da_se_povishat_cenite_kogato/", "text": "Министърът на финансите Владислав Горанов е сигурен, че цените няма да се повишат, когато България влезе в еврозоната и приеме еврото. \"Това показва и предишния опит на други държави\", каза той в интервю за БНТ и даде пример с Балтийските държави, където оскъпяването е било под 1%. \"Ако цената е 1% инфлация, аз съм готов да отстоявам това\", заяви Горанов. Той изрази надежда България да стане част от еврозоната възможно по-бързо. \"Стандартният отговор е - когато сме готови, но ние трябва да настояваме да ни допуснат или да дадат точни аргументи защо не е време за това\", коментира Горанов и допълни, че е информирал европейските партньори, че е добре да влезем в чакалнята на еврозоната през първата половина на тази година, а след това има поне двугодишен период за цялостното приключване на процеса по приемането на еврото. Според Горанов \"в България отдавна търпим негативите от членството в еврозоната, без да ползваме позитивите и да сме сме част от една модерна и интегрирана Европа\". \"Зависими сме най-вече от Европейската централна банка, процесът е отчасти политически, не сме чули рационален аргумент против това да сме част от това пространство\", каза Владислав Горанов.", "date": "2018.01.26", "title": "Владислав Горанов: Няма да се повишат цените, когато приемем еврото"}
